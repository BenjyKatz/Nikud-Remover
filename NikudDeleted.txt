 

בשם ה', אל עולם (בראשית כא,לג).

לב טהור, ברא-לי אלהים; ורוח נכון, חדש בקרבי (תהילים נא,יב).
 

ספר עשירי והוא ספר טהרה


הלכותיו שמונה, וזה הוא סידורן:  הלכות טומאת מת, הלכות פרה אדומה, הלכות טומאת צרעת, הלכות מטמאי משכב ומושב, הלכות שאר אבות הטמאות, הלכות טומאת אוכלין, הלכות כלים, הלכות מקוות.

הלכות טומאת מת.  מצות עשה אחת, והיא דין טומאת מת.

הלכות פרה אדומה.  יש בכללן שתי מצוות עשה; וזה הוא פרטן:  (א) דין פרה אדומה; (ב) דין טומאת מי נידה וטהרתן.

הלכות טומאת צרעת.  יש בכללן שמונה מצוות--שש מצוות עשה, ושתי מצוות לא תעשה; וזה הוא פרטן:  (א) להורות בצרעת אדם כדינה הכתוב בתורה; (ב) שלא יקוץ סימני טומאה; (ג) שלא יגלח הנתק; (ד) שיהיה המצורע מפורסם בקריעת בגדיו ופריעת ראשו ועטייה על שפם; (ה) טהרת צרעת; (ו) שיגלח המצורע את כל שיערו כשיטהר; (ז) דין צרעת הבגד; (ח) דין צרעת הבית.

הלכות מטמאי משכב ומושב.  יש בכללן ארבע מצוות עשה; וזה הוא פרטן:  (א) דין טומאת נידה; (ב) דין טומאת יולדת; (ג) דין טומאת זבה; (ד) דין טומאת זב.

הלכות שאר אבות הטמאות.  יש בכללן שלוש מצוות עשה; וזה הוא פרטן:  (א) דין טומאת נבלה; (ב) דין טומאת שרץ; (ג) דין טומאת שכבת זרע.  ועבודה זרה מטמאה כשרץ, וטומאתה מדברי סופרים.

הלכות טומאת אוכלין.  מצות עשה אחת, והיא דין טומאת משקין ואוכלין והכשרן.

הלכות כלים.  עניין אלו ההלכות לידע כלים שמקבלין טומאה מכל אלו הטמאות, וכלים שאינן מיטמאין, וכיצד מיטמאין הכלים ומטמאין.

הלכות מקוות.  מצות עשה אחת, והיא שיטבול כל טמא במי מקוה ואחר כך יטהר.

נמצאו כל המצוות הנכללות בספר זה, עשרים--מהן שמונה עשרה מצוות עשה, ושתי מצוות לא תעשה.
 

הלכות טומאת מת

מצות עשה אחת, והיא דין טומאת מת.  וביאור מצוה זו בפרקים אלו.
 

הלכות טומאת מת פרק א

א,א  המת מטמא במגע ובמשא ובאוהל, טומאת שבעה; וטומאת מגע ואוהל, מפורשין בתורה--שנאמר "הנוגע במת, לכל-נפש אדם--וטמא, שבעת ימים" (במדבר יט,יא), ונאמר "כל-הבא אל-האהל וכל-אשר באוהל, יטמא שבעת ימים" (במדבר יט,יד).

א,ב  טומאת משא, מפי השמועה; וקל וחמר הדברים:  אם נבלה שהיא טומאת ערב ואינה מטמאה באוהל מטמאה במשא, שנאמר "והנושא, את-נבלתם" (ויקרא יא,כח)--המת, לא כל שכן; ומה נבלה שמגעה טומאת ערב, משאה טומאת ערב--אף המת שמגעו טומאת שבעה, משאו טומאת שבעה.

א,ג  אין טומאת משא במת מדברי סופרים, אלא דין תורה.  וייראה לי שזה ששתק ממנה הכתוב, כדרך ששתק מאיסור הבת לפי שאסר בפירוש אפילו בת הבת, ושתק מאיסור אכילת בשר בחלב, לפי שאסר בפירוש אפילו בישולו--כך שתק מטומאת משא במת, לפי שטימא בפירוש אפילו אהלו.

א,ד  [ג] טומאת מגע האמורה בכל מקום, בין במת בין בשאר המטמאים--הוא שייגע האדם בבשרו בטומאה:  בין בידו, בין ברגלו, או בשאר גופו, אפילו בלשונו--הרי זה נטמא.  וכן יראה לי שאם נגע בציפורנו, או בשינו--נטמא:  כיון שהם מחוברים לגוף, הרי הם כגוף.

א,ה  אבל אם תחב אדם טומאה בכוש, והכניסה לתוך גרונו , ולא נגעה בלשונו, או שהכניסה לתוך מעי האישה מלמטה, ולא נגעה בבשרה--לא נטמא הבולע משום נוגע:  שהרי לא נגע--שנגיעת פנים, אינה נגיעה.

א,ו  [ד] קרום שעל המכה, הרי הוא כעור הבשר לעניין מגע טמאות.  וכישות שלקטן, אינה כעור הבשר.  כיצד:  מי שנגעה טומאה בקרום מכתו נטמא, כאילו נגעה בעורו; נגעה בשיער הדק שעל בשר הקטן, לא נטמא.

א,ז  וכן אדם טמא שהייתה בו מכה, ונגע הטהור בקרום מכת הטמא--נטמא; היה הקטן טמא, ונגע הטהור בכישות שלו--לא נטמא:  בין בטומאת מת, בין בשאר הטומאות.  וכן לכלוכי צואה וטיט, וכיוצא בהן מן הדברים שחוצצין על הגוף--אינן כעור הבשר, לא לטמא ולא להיטמא.

א,ח  [ה] כשם שהאדם מיטמא בנגיעתו בטומאה, כך הכלים כולם מיטמאים בנגיעת הטומאה בהן:  חוץ מכלי חרס--שאינו מיטמא אלא מאוירו בלבד, כמו שיתבאר בהלכות כלים.  וזה כלל גדול בטומאות--כל המטמא אדם במגע, מטמא כלים; וכל שאינו מטמא אדם במגע, אינו מטמא כלים.

א,ט  [ו] טומאת משא האמורה בכל מקום, בין במת בין בשאר המטמאים במשא--הוא שיישא האדם את הטומאה, אף על פי שלא נגע בה:  אפילו היה בינו לבינה אבן--הואיל ונשאה, נטמא.  ואחד הנושא על ראשו, או בידו, או על שאר גופו, ואחד הנושא הוא בעצמו, או שנשאה אחר והניחה למעלה מזה--הואיל ונישאת עליו מכל מקום, נטמא.  ואפילו היתה הטומאה תלויה בחוט, או בשערה, ותלה החוט בידו, והגביה הטומאה כל שהוא--הרי זה נושא, ונטמא.

א,י  [ז] מסיט, בכלל נושא הוא; וכל דבר שמטמא במשא, מטמא בהסט.  כיצד:  קורה שהיא מונחת על הכותל, ועל צידה מת או נבלה וכיוצא בהן, ובא הטהור לקצה הקורה השני, והנידו--כיון שהניד את הטומאה שבקצה השני, נטמא משום נושא; ואין צריך לומר אם משך את הקצה השני כנגד הארץ, עד שהגביה הטומאה או שגרר הטומאה על הארץ--שזה נושא ודאי.  וזו וכל כיוצא בה, היא טומאת הסיט האמורה בכל מקום.

א,יא  [ח] הנושא בתוך בית הסתרים, נטמא--שאף על פי שאין הנגיעה שם נגיעה, הנושא שם נושא הוא:  אלא אם כן נבלעה הטומאה בתוך מעיו--שמאחר שהגיעה לתוך בטנו, אינו לא נוגע ולא נושא; ואם טבל--טהר, ואף על פי שהטומאה בתוך מעיו.

א,יב  [ט] אין מיטמא במשא אלא האדם בלבד, לא הכלים.  כיצד:  הרי שהיה מונח על ידו עשרה כלים, זה על גבי זה, והנבילה וכיוצא בה בכלי העליון--האדם טמא משום נושא נבלה, והכלים שעל ידו כולן טהורים, חוץ מכלי העליון, שנגעה בו הטומאה.  וכן כל כיוצא בזה.

א,יג  [י] טומאת אהל--אינה בשאר טמאות, אלא במת בלבד:  ובין שהאהיל האדם או הכלי, אפילו מחט שהאהילה על המת, או שהאהיל המת על האדם או על הכלי, או שהיה המת עם האדם או עם הכלים תחת אהל אחד--הרי אלו טמאים.  [יא] וטומאת אהל האמורה בכל מקום--הוא שתטמא אותה טומאה את האדם או את הכלים, באחד משלושה דרכים אלו.

א,יד  אחד הבא כולו לאוהל המת, או הבא מקצתו--הרי זה נטמא באוהל:  אפילו הכניס ידו, או ראשי אצבעותיו, או חוטמו לאוהל המת--הרי זה נטמא כולו.  נגע במשקוף, וצירף ידו עם המשקוף--נטמא, וכאלו בא מקצתו.  נגע באסקופה--מטפח ולמטן קרוב לארץ, טהור; ומטפח ולמעלן, טמא.  וייראה לי שדבר זה, מדבריהם.

א,טו  [יב] אחד המת מישראל, או מן הגויים--מטמא במגע, ובמשא.  [יג] ואין הגוי מטמא, באוהל:  ודבר זה, קבלה הוא; והרי הוא אומר במלחמת מדין "כול נוגע בחלל" (במדבר לא,יט), ולא הזכיר שם אהל.

א,טז  וכן הגוי, אינו נעשה טמא מת; אלא גוי שנגע במת, או נשאו, או האהיל עליו--הרי הוא כמי שלא נגע:  למה זה דומה, לבהמה שנגעה במת או האהילה על המת.  ולא בטומאת מת בלבד, אלא בכל הטומאות כולן--אין הגויים ולא הבהמה מיטמאין בהן.  [יד] ומדברי סופרים, שיהו הגויים כזבין לכל דבריהן.  ואין לך בכל מיני נפש חיה מה שמיטמא והוא חי, או מטמא והוא חי--חוץ מן האדם בלבד:  והוא, שיהיה ישראלי.

א,יז  אחד גדול ואחד קטן--מיטמאין בכל הטומאות, אפילו בטומאת המת:  שנאמר בה "ואיש אשר-יטמא" (במדבר יט,כ)--אחד האיש, ואחד הקטן; שהרי הוא אומר שם "ועל-כל-הנפשות אשר היו-שם" (ראה במדבר יט,יח).  אפילו קטן בן יומו שנגע, או נשא, או האהיל המת עליו--נטמא, והרי הוא טמא מת:  והוא, שנולד לתשעה; אבל בן שמונה--הרי הוא כאבן, ואינו מקבל טומאה.

א,יח  [טו] המת אינו מטמא, עד שתצא נפשו; אפילו מגוייד, או גוסס, אפילו נשחטו בו שני הסימנים--אינו מטמא, עד שתצא נפשו:  שנאמר "בנפש האדם אשר-ימות" (במדבר יט,יג).  נשברה מפרקתו ורוב בשר עימה, או שנקרע כדג מגבו, או שהותז ראשו, או שנחתך לשני חלקים בבטנו--הרי זה מטמא, אף על פי שעדיין הוא מרפרף באחד מאבריו.
 

הלכות טומאת מת פרק ב

ב,א  הנפל--אף על פי שעדיין לא נתקשרו איבריו בגידין--מטמא במגע ובמשא ובאוהל, כאדם גדול שמת:  שנאמר "הנוגע במת, לכל-נפש אדם" (במדבר יט,יא).  וכן כזית מבשר המת, בין לח בין יבש כחרס--מטמא כמת שלם.  והנצל כבשר, ומטמא בכזית.

ב,ב  איזה הוא נצל, זה הבשר שנימוח ונעשה ליחה סרוחה:  והוא, שתיקרש אותה הליחה הנמצאת מן המת--שאם קרשה, בידוע שהיא מבשרו; ואם לא קרשה, אינה מטמאה--שמא כיחו וניעו הוא.

ב,ג  [ב] אף על פי שהשעורין כולן, הלכה למשה  הן, אמרו חכמים תחילת ברייתו שלאדם כזית, ולפיכך שיעור טומאת בשרו כזית.

ב,ד  [ג] אבר שנחתך מן האדם החי--הרי הוא כמת שלם, מטמא במגע ובמשא ובאוהל, אפילו אבר קטן, שלקטן בן יומו:  שהאברים--אין להן שיעור, שנאמר "וכל אשר-ייגע על-פני השדה, בחלל-חרב" (במדבר יט,טז), והדבר ידוע שדין חלל חרב, כדין חלל אבן או חלל שאר דברים; ומפי השמועה למדו שלא בא זה, אלא לטמא נוגע באבר שפלטתו החרב.

ב,ה  במה דברים אמורים, בשהיה האבר שלם כברייתו, בשר וגידים ועצמות--שנאמר "או-בעצם אדם" (במדבר יט,טז), עצם שהוא כאדם:  מה אדם, בשר וגידים ועצמות--אף אבר מן החי, עד שיהיה כברייתו בשר וגידים ועצמות.  אבל הכליה והלשון וכיוצא בהן--אף על פי שהן אבר בפני עצמן--הואיל ואין בהן עצם, הרי הן כשאר הבשר.

ב,ו  חסר מן העצם שלאבר, כל שהוא--הרי האבר כולו טהור.  חסר מבשרו--אם נשאר עליו בשר שראוי לעלות בו ארוכה בחי, ויתרפא וישלם--הרי זה מטמא במגע ובמשא ובאוהל; ואם לאו--מטמא במגע ובמשא, ואינו מטמא באוהל.  ובשר הפורש מן החי, טהור; וכן עצם בלא בשר הפורש מן החי, טהור.

ב,ז  [ד] אבר הפורש מן המת, מטמא במגע ובמשא ובאוהל כמת:  והוא שיהיה שלם כברייתו, בשר וגידים ועצמות.  חסר עצמו--אם נשאר עליו בשר כזית, מטמא כמת שלם.  חסר הבשר--אם נשאר עליו כדי לעלות ארוכה בחי, מטמא כמת שלם; ואם לאו, הרי הוא כשאר עצמות המתים שאין עליהן בשר.

ב,ח  [ה] מוח שבתוך העצם, הרי הוא מעלה ארוכה מבחוץ.  לפיכך קולית המת, והוא העצם הסתום משני קצותיו--אם יש בתוכה מוח כדי לעלות ארוכה, הרי זה כמת שלם; היה בה מוח המתנדנד--אם יש בו כזית, הרי זו מטמאה באוהל.  אף על פי שהעצם סתום מכל צדדיו, טומאה בוקעת ועולה בוקעת ויורדת כמו שיתבאר:  שהמוח, כבשר לכל דבר.

ב,ט  [ו] האבר והבשר המדולדלין באדם--אף על פי שאין יכולין לחזור ולחיות, טהורין.  מת האדם, הרי הבשר טהור; והאבר מטמא משום אבר מן החי, ואינו מטמא משום אבר מן המת.

ב,י  מה בין אבר מן החי, לאבר מן המת:  אבר מן החי--בשר הפורש ממנו ועצם הפורש ממנו, טהורין.  ואבר מן המת--בשר הפורש ממנו ועצם הפורש ממנו, כפורשין מן המת השלם; ומטמאין בשיעורן.  [ז] ובין אבר מן החי, בין אבר מן המת--אין להן שיעור.

ב,יא  אמרו חכמים, מאתיים שמונה וארבעים אברים יש באיש, כל אחד ואחד מהן בשר וגידים ועצם; ואין השיניים מן המניין.  ובאשה, מאתיים ואחד וחמישים.  כל אבר מהן שפירש כברייתו, בין מן החי בין מן המת--מטמא במגע ובמשא ובאוהל:  חוץ משלושה אברים יתרות שבאשה, שאינן מטמאין באוהל.

ב,יב  וכן אצבע יתירה שיש בה עצם, ואין בה ציפורן--אם נספרת, עולה למנין רוב האיברים.  ואם אינה נספרת--מטמאה במגע ובמשא, ואינה מטמאה באוהל; וטומאתה מדבריהם.  ואם היה בה ציפורן, הרי היא כשאר האיברים.

ב,יג  ומפני מה גזרו טומאה על אצבע שאינה נספרת, גזירה משום הנספרת.  ולמה לא טמאוהו באוהל:  עשו לה היכר, כדי להודיע שטומאתה מדבריהם משום גזירה--כדי שלא ישרפו על טומאתה, תרומה וקדשים.

ב,יד  [ח] עצמות המת שאין עליהן בשר--אם ניכרת בהן צורת עצמות האדם, הרי אלו מטמאין במגע ובמשא ובאוהל כמת שלם:  שאני קורא בהן "עצם אדם" (במדבר יט,טז).  ואלו הן העצמות שהן מטמאין כמת--השדרה, והגולגולת, ורוב בניינו, ורוב מניינו.

ב,טו  השדרה כיצד:  שדרה שהיא שלמה, הרי היא כמת שלם; ואם חסרה אפילו חוליה אחת משמונה עשרה חוליות, הרי היא כשאר העצמות.

ב,טז  הגולגולת כיצד:  גולגולת שהיא שלמה, הרי היא כמת; ואם חסרה כסלע, הרי היא כשאר העצמות.  היו בה נקבים קטנים, כולן מצטרפין לכסלע.

ב,יז  כל בניינו שלאדם--הוא שתי השוקיים, והירכים, והצלעות, והשדרה.  ורוב בניינו שלמת, הרי הוא כמת שלם; כיצד, כגון שתי שוקיו וירך אחת.  ואם חסר רוב בניינו כל שהוא, הרי הן כשאר העצמות.

ב,יח  רוב מניינו כיצד:  רוב מנין עצמות המת כגון שהיו מאה חמישה ועשרים עצם--הרי אלו כמת שלם; היו מאה ארבעה ועשרים, הרי הן כשאר העצמות.  אף על פי שהיה אדם זה יתר באבריו, או חסר באבריו--אין משגיחין אלא על מנין רוב כל אדם:  אלא אם כן היתה אצבע שיש בה ציפורן, או שהייתה נספרת על גב היד--שהיא עולה למניין, כמו שביארנו.

ב,יט  [ט] שאר עצמות המת שאין בהן רוב מנין, ולא רוב בניין, ולא שדרה שלמה, ולא גולגולת שלמה--אם היה בהן רובע הקב, הרי אלו מטמאין כמת במגע ובמשא ובאוהל; היו פחות מרובע, אפילו עצם כשעורה--מטמא במגע ובמשא, ואינו מטמא באוהל.  [י] היה עצם אחד--אפילו יש בו רובע--הרי זה מטמא במגע ובמשא, ואינו מטמא באוהל.

ב,כ  טומאת עצם אחד, הלכה היא מפי הקבלה:  לפי שנאמר "וכל הנוגע, בעצם" (ראה במדבר יט,יח)--למדו מפי השמועה אפילו עצם כשעורה, מטמא במגע ובמשא; ולפי שטומאתו הלכה--הרי הוא דין תורה, לא מדברי סופרים.

ב,כא  [יא] מת שהרקיבו עצמותיו בקבר, ונעשו רקב--מלוא חופניים מאותו רקב, מטמא במשא ובאוהל כמת.  ואינו מטמא במגע--לפי שאי אפשר ליגע בכולו, שהרי אינו גוף אחד; ואפילו גבלו במים, אינו חיבור.

ב,כב  [יב] דם המת, מטמא כמת במגע ובמשא ובאוהל--שנאמר "בנפש האדם" (במדבר יט,יג), ונאמר "כי הדם, הוא הנפש" (דברים יב,כג).  וכמה שיעורו, רביעית.  ואפילו תמצית הדם--כל זמן שיש בו אדמדומית, מטמא באוהל כמת.

ב,כג  [יג] דם החי, אפילו דם נחירה--הרי זה טהור, כל זמן שהוא חי.  נתערב הדם שיצא ממנו באחרונה סמוך למיתה, עם הדם שיצא ממנו אחר שמת, וכל התערובת רביעית, ואין ידוע כמה יצא מחיים וכמה יצא אחר מיתה--אפילו חצי רביעית מחיים, וחצייה אחר מיתה--הרי זה נקרא דם תבוסה, ומטמא במגע ובמשא ובאוהל:  אלא שטומאתו, מדברי סופרים.

ב,כד  [יד] הרוג שהיה מוטל על המיטה, ודמו מנטף כשהוא חי ויורד לגומה, ומת והרי הדם מנטף אחר מותו ויורד לאותה גומה--הרי כל הדם שבה טהור:  שטיפה טיפה ראשונה ראשונה, בטלה בדם שיצא מחיים.

ב,כה  יצא ממנו רביעית דם בלבד, וספק כולה מחיים ספק כולה לאחר מיתה--הרי זו ספק טומאה, כשאר הספקות; והנוגע בה ברשות היחיד טמא, ברשות הרבים טהור, כמו שיתבאר במקומו.

ב,כו  [טו] הקבר--כל זמן שהטומאה בתוכו, מטמא במגע ובאוהל כמת, דין תורה, שנאמר "או במת, או-בעצם אדם, או בקבר" (במדבר יט,טז); ואחד הנוגע בגגו שלקבר, או הנוגע בכותליו:  והוא שיהיה בנוי וסתום, ואחר כך יהיה כולו מטמא במגע ובאוהל.

ב,כז  אבל המעמיד כלים או אבנים וכיוצא בהן בצידי המת, וכיסה עליו מלמעלה בכלים או באבנים וכיוצא בהן--זה הכסוי המוטל מלמעלה, נקרא גולל; ואלו הצדדין המעמידין את הגולל שהוא נשען עליהן, נקראין דופק.  ושניהן, הגולל או הדופק--מטמאין במגע ובאוהל כקבר, וטומאתן מדברי סופרים; ואינן מטמאין במשא.

ב,כח  לפיכך אם גורר את הגולל בחבלים עד שכיסה בו המת, או גררו ושמטו מעל המת, או שגרר הדופק עד שהעמיד עליו הגולל, או שמטו בחבלים מתחת הגולל--הרי זה טהור; ודברים שסומכין את הדופק, והן הנקראין דופק דפקין--הרי הן טהורין.

ב,כט  [טז] שדה שנחרש בה הקבר, ואבדו עצמות המת בעפרה--היא הנקראת בית הפרס.  ועפרה מטמא במגע ובמשא, שמא יש בו עצם כשעורה; ואינה מטמאה באוהל.  וכן כל ארצות העמים--עפרון מטמא במגע ובמשא, מפני העצמות שאין נזהרין בהן; וטומאת בית הפרס וארץ העמים, מדברי סופרים כמו שיתבאר.
 

הלכות טומאת מת פרק ג

ג,א  אלו מטמאין במגע ובמשא ובאוהל--המת, אפילו נפל שלא נתקשרו איבריו בגידין, וכזית מבשר המת, וכזית נצל, ואבר מן החי ואבר מן המת שיש עליהן בשר כראוי, והשדרה, והגולגולת, ורוב בניינו, ורוב מניינו, ורובע עצמות מכל מקום אף על פי שאין בהן לא רוב בניין ולא רוב מנין, ורביעית דם, ורביעית דם תבוסה:  הכול שתים עשרה.

ג,ב  ואלו מטמאין במגע ובמשא, ואין מטמאין באוהל--אבר מן החי שחסר בשרו, ואבר מן המת שחסר בשרו או עצמו, והשדרה שחסרה ואין בה רובע עצמות, והגולגולת שחסרה ואין בה רובע עצמות, ועצם אחד אפילו כשעורה, וארץ העמים, ובית הפרס:  הכול שבעה.

ג,ג  הגולל והדופק--מטמאין במגע ובאוהל כקבר, ואינן מטמאין במשא.  הרקב--מטמא באוהל ובמשא, ואינו מטמא במגע.

ג,ד  טומאת רובע עצמות באוהל, וטומאת רביעית דם, וטומאת אבר שאין עליו בשר כראוי בין מן המת בין מן החי--יראה לי שכולן, טומאתן אינה דין תורה:  שהרי אין הנזיר מגלח עליהן, כמו שביארנו בנזירות; ואין חייבין עליהן על ביאת המקדש, וכל הטמא בטומאה שלתורה חייב על ביאת המקדש.  לפיכך אני אומר שכל טומאה מן המת שאין הנזיר מגלח עליה, אינה דין תורה.

ג,ה  [ד] אין רקב המת מטמא--עד שייקבר ערום, בארון שלשיש או שלזכוכית וכיוצא בהן, ויהיה כולו שלם:  חסר ממנו אבר, או שנקבר בכסותו, או בארון שלעץ או שלמתכת--אין רקבו טמא, מפני שרקב הכסות או רקב העץ או חלודת המתכת תתערב ברקב בהווייתו.  ורקב המטמא שנתערב בו עפר כל שהוא, הרי הוא בטומאתו.  ולא אמרו רקב, אלא למת בלבד; אבל הרוג, אין לו רקב.

ג,ו  [ה] קברו שני מתים כאחד, או שגזזו שיערו או ציפורניו וקברום עמו, או שקברו אישה עוברה ועוברה במעיה--אין להן רקב.  [ו] טחן המת עד שנעשה רקב, אינו מטמא--עד שירקיב מאליו.  [ז] טחנו כולו, והניחו עד שהרקיב, או שהרקיב מקצתו כשהוא חי, ומת והרקיב כולו--הרי זה ספק; ואם נטמא למלוא חופניים מרקב זה, הרי זה טמא בספק.

ג,ז  [ח] מלוא חופניים ועוד מעפר הנמצא תחת המת, או מעפר הנמצא בקבר, ואין ידוע מה טיבו, אם הוא רקב שמטמא באוהל, או אינו אלא עפר שנתלכלך בנצל המת ודמו--הרי זה מטמא במשא ובאוהל:  שהרי יש במלוא חופניים ועוד, מלוא חופניים רקב.  וייראה לי שאף טומאה זו, מדברי סופרים.

ג,ח  [ט] המת שנשרף, ושלדו קיימת, והיא השדרה והצלעות--הרי זה מטמא כמת שלם, ואין צריך לומר אם נחרך; אבל אם נשרף עד שנתבלבלה צורת תבניתו, טהור.  וכן שפיר מרוקם שטרפו במים--טהור, שהרי נתבלבלה צורתו.

ג,ט  [י] בשר המת שנפרך ונעשה כקמח, טהור; וכן אפר השרופין, טהור.  וכן התולעים הנהוין מבשר המת, בין חיים בין מתים--טהורין.  וכבר ביארנו שהמוח כבשר בכל מקום--בין במת, בין בנבילה ושרץ.

ג,י  [יא] עור האדם כבשרו.  ואם עיבדו כל צורכו, או הילך בו כדי עבדה--הרי זה טהור, מן התורה; אבל מדבריהם, מטמא בכזית כבשר המת--גזירה, שלא להרגיל בני אדם לעבד עורות האדם וישתמשו בהן.

ג,יא  [יב] עור הבא כנגד פניו שלאדם --בין שהיה חי ואמו חיה, בין שנולד מת ואמו מתה--הרי זה טהור, מפני שהוא כמו פרש או צואה וקיא וכיוצא בהן.

ג,יב  [יג] כל שבמת, טמא--חוץ מן השיניים והשער והצפורן, הואיל וגזען מחליף; ובשעת חיבורן, הכול טמא.  כיצד:  המת בחוץ, ושיערו בתוך הבית--נטמא כל אשר בבית; וכן הנוגע בשיערו או בשיניו או בציפורניו, כשהן מחוברין--נטמא.

ג,יג  שיערו העומד להיגזז, וצפרנו העומד להינטל--הואיל והן עומדין להינטל, יש בהן ספק; לפיכך הנוגע בהן, הרי הוא ספק טמא.

ג,יד  כל משקה היוצא מן המת, טהור--חוץ מדמו; וכל מראה דמים מן המת--טמא, כמו שביארנו.  ומפני מה לא גזרו על משקה המת, כדרך שגזרו על משקין היוצאין מכל הטמאין:  מפני שהמת--הכול בדילין ממנו, לא גזרו על משקיו.

ג,טו  [יד] כבד שנימוחה--מטמאה ברביעית, מפני שהיא כדם קופה.  דם קטן, שיצא כולו--אם אין בו רביעית--טהור, אף על פי שהוא כל דם שבו.

ג,טז  [טו] ואלו, אם חסרו כל שהוא, טהורין--רביעית דם, ועצם כשעורה, וכזית בשר, וכזית נצל, ומלוא חופניים רקב, ואבר מן החי שחסר מעצמו כל שהוא.
 

הלכות טומאת מת פרק ד

ד,א  רביעית דם הבאה משני מתים, טהורה--עד שתהיה הרביעית ממת אחד.  שדרה שנגמרה משני מתים, כגון שהיו מקצת החוליות מאחד  ממת אחר, וכן הגולגולת שלשני מתים, ורובע עצמות משני מתים, ואבר מן המת משני מתים--כל אלו אינן מטמאין באוהל, אלא במגע ובמשא כשאר כל העצמות.

ד,ב  אבר מן החי משני אנשים, טהור; אפילו מאיש אחד--אם נחלק לשניים, טהור.  [ג] כזית בשר משני מתים, וכזית נצל משני מתים, ומלוא חופניים רקב משני מתים שכל אחד מהן יש לו רקב--הרי אלו מצטרפין זה עם זה; וכן כחצי זית בשר, וכחצי זית נצל--מצטרפין זה עם זה.  ושאר כל הטומאות שבמת--אין מצטרפין זה עם זה, מפני שלא שוו בשיעוריהן.

ד,ג  [ד] עצם כשעורה שנחלק לשניים, מטמא במשא; וכן רובע עצמות ממת אחד שנדקדקו, ואין בכל אחד מהם עצם כשעורה--מטמאין באוהל, כאילו לא נדקדקו.  [ה] כזית מן המת שחתכו חלקים, ורדדו ודבקו--מטמא באוהל ובמשא; ואינו מטמא במגע קצתו, אף על פי שחיברו--שאין חיבורי אדם, חיבור.  [ו] כזית שלם, שהתיכו--טמא; היה מפורד, והתיכו--טהור.

ד,ד  [ז] שדרה  רוב חוליות שלה--אף על פי ששלדה קיימת, אינה מטמאה באוהל; ובזמן שהיא בתוך הקבר--אפילו משוברת, ואפילו מכתתת--מטמאה באוהל, מפני שהקבר מצרפה.

ד,ה  [ח] כל המטמאין באוהל שנחלקו, והכניסן לתוך הבית--האהל מצרפן, ומטמאין באוהל.  [ט] עצם שיש עליו כזית בשר בידי שמיים, והכניס מקצתו לפנים מן הבית--נטמא הבית.  שני עצמות, ועליהם כשני חציי זיתים בשר, והכניס מקצתן לפנים--הבית טמא; ואם היה הבשר תחוב בעצמות בידי אדם, הבית טהור--שאין חיבורי אדם, חיבור.

ד,ו  [י] מלוא חופניים רקב שנתפזר בתוך הבית, הבית טמא.  [יא] רביעית דם שנבלעה בתוך הבית, הבית טהור להבא; וכל שהיה בו בעת שנבלעה הרביעית בארץ, טמא.  [יב] כזית מן המת שאבד בתוך הבית, ובקש ולא נמצא--הבית טהור; ולכשימצא--הבית טמא למפרע, מעת שאבד עד שנמצא.

ד,ז  [יג] רביעית דם שנשפך באוויר--אם קרש, או שהיה במקום אשבורן, והוא המקום הנמוך כמו גומה, והאהיל המאהיל על מקצתו--נטמא.  נשפך על האסקופה במורד, בין לפנים בין לחוץ--הבית טהור, שהרי לא נח הדם על האסקופה; ואם היתה האסקופה אשבורן, או שקרש הדם עליה--הבית טמא.

ד,ח  רביעית דם שנבלעה בכסות--אם מתכבסת, ויוצא ממנה רביעית דם--הרי זו הכסות מטמאה במגע ובמשא ובאוהל.  ואם לאו--אינה מטמאה באוהל, והרי היא ככסות שנגעה במת:  שכל הבלוע שאינו יכול לצאת, טהור.

ד,ט  כיצד משערין אותה:  מכבסין אותה במים, ומביא מים כמדתן, ונותן לתוכן רביעית דם--אם היה מראהן שווה, או שהיה מי הכיבוס אדום יותר ממי המזג--בידוע שיצא ממנה רביעית.

ד,י  [יד] המשא והמגע והאהל, שלושה שמות הן.  וכל שהוא משם אחד--מצטרף, ומטמא; ומשני שמות--אינו מצטרף, וטהור.  כיצד:  הנוגע בכשני חציי זיתים, או שנשא שני חציי זיתים בבת אחת, או שהאהיל על כשני חציי זיתים, או שהאהיל על חצי זית וחצי זית אחר מאהיל עליו, או שהיה הוא וחצי זית תחת האהל, והאהיל במקצת גופו על חצי זית אחר או האהיל חצי זית על מקצתו--הכול טמאים, מפני שהוא שם אחד.

ד,יא  אבל הנוגע בחצי זית או הנושא חצי זית, ודבר אחר מאהיל עליו ועל כחצי זית, או שהאהיל עליו חצי זית אחר, או שהאהיל הוא על חצי זית אחר, וכן הנוגע בחצי זית ונשא חצי זית אחר--הכול טהורים:  שאין המגע מצטרף עם המשא, לא במת ולא בשאר טמאות; ולא המגע מצטרף עם האהל, ולא האהל מצטרף עם המשא.
 

הלכות טומאת מת פרק ה

ה,א  כל המטמאין מחמת המת, בין אדם בין כלים--טמאים טומאת שבעה.  כיצד:  אדם או כלי שנגע בדברים שמטמאין מן המת במגע, או שנטמא באוהל באחד מדברים שמטמאין באוהל, וכן אדם שנשא דברים שמטמאין מן המת במשא--הכול טמאים טומאת שבעה, שנאמר "כל-הבא אל-האהל וכל-אשר באוהל, יטמא שבעת ימים" (במדבר יט,יד).

ה,ב  אדם שנטמא במת, וכלים שייגע בהן אדם זה--טמאין טומאת שבעה, שנאמר "וכבסתם בגדיכם ביום השביעי, וטהרתם" (במדבר לא,כד).  אבל אדם שייגע באדם שנטמא במת--בין שנגע בו אחר שפירש ממטמאיו, בין שנגע בו כשהוא עדיין נוגע במת--הרי זה השני טמא טומאת ערב, שנאמר "והנפש הנוגעת, תטמא עד-הערב" (במדבר יט,כב).

ה,ג  זה הוא, דין תורה; אבל מדברי סופרים, הנוגע במת ונגע באדם אחר, ועדיין הוא מחובר במת--שניהן טמאין טומאת שבעה, וכאלו נגע זה השני במת עצמו.  במה דברים אמורים, לעניין תרומה וקדשים; אבל לנזיר ולעושה פסח, בין בשעת חיבור בין אחר שפירש--אינו טמא אלא טומאת ערב, כדין תורה.

ה,ד  [ג] כלים שנטמאו במת, בין במגע בין באוהל--הרי הן לנוגע בהן, כנוגע במת עצמו; מה המת מטמא הנוגע בו, בין אדם בין כלים, טומאת שבעה--אף כלים שנטמאו במת, הן והכלים או האדם שייגע בהן, טמאין טומאת שבעה:  שנאמר "בחלל-חרב או במת" (במדבר יט,טז), מפי השמועה למדו שהחרב כמת.  והוא הדין לשאר כלים, בין כלי מתכות בין כלי שטף ובגדים.

ה,ה  הרי הוא אומר "כול הורג נפש וכל נוגע בחלל" (במדבר לא,יט):  וכי תעלה על דעתך שזה ירה חץ והרג, זרק אבן והרג--נטמא שבעת ימים; אלא הורג נפש בחרב וכיוצא בה, מפני שנטמא בנגיעתו בכלי שהרג בו--שהרי נגע הכלי במת.

ה,ו  ומניין שאף הכלים הנוגעין באדם שנגע בכלים שנטמאו במת, טמאים טומאת שבעה--שהרי הוא אומר "וכבסתם בגדיכם ביום השביעי, וטהרתם" (במדבר לא,כד):  הא למדת שכל אדם הטמא טומאת שבעה, מטמא בגדים טומאת שבעה.

ה,ז  [ד] נמצאת אומר, אדם שנגע במת, ואדם באדם אחר--הראשון טמא טומאת שבעה, והשני טומאת ערב.  כלים הנוגעין במת, וכלים בכלים--שניהן טמאין טומאת שבעה; השלישי, בין אדם בין כלים--טמא טומאת ערב.  כלים הנוגעין במת, ואדם בכלים, וכלים באדם--שלושתן טמאין טומאת שבעה; הרביעי, בין אדם בין כלים--טמא טומאת ערב.

ה,ח  [ה] במה דברים אמורים, לעניין תרומה וקדשים; אבל לחייב כרת על ביאת מקדש, או על אכילת קודשים--אינו חייב אלא השניים בלבד, הראשון שנגע במת והשני שנגע בו, כדין תורה, שנאמר "וכל אשר-ייגע-בו הטמא, יטמא" (במדבר יט,כב).  אבל הנוגע בכלים שנגעו באדם או בכלים שנגעו במת--פטור, כמו שביארנו בהלכות ביאת מקדש:  שהדברים האלו, אף על פי שהן דברי קבלה, אינן דין תורה--שהרי לא נתפרשו בתורה אלא זה שנטמא במת שהוא אב, והשני הנוגע בו שהוא ראשון, בין אדם, בין כלים.

ה,ט  [ו] כלי חרס שנגע במת, או שהיה עמו באוהל--טמא; ואינו מטמא לא אדם, ולא כלי חרס אחר, ולא שאר כלים--שאין כלי חרס נעשה אב הטומאה לעולם, לא במת ולא בשאר טמאות.  וזה דין תורה, אף על פי שהוא קבלה.

ה,י  [ז] זה כלל גדול בטומאות:  כל אב טומאה--מטמא אדם ומטמא בגדים וכלים, בין כלי מתכות בין כלי שטף בין כלי חרס; וכל המטמא אדם וכלים בנגיעה, הרי זה אב טומאה.  וכל ולד הטומאות, מטמא אוכלין ומשקין; ואינו מטמא לא אדם ולא כלים, לא כלי חרס ולא שאר כלים ובגדים.

ה,יא  [ח] כל הנוגע באב, הוא הנקרא ראשון; והנוגע בראשון, נקרא שני; והנוגע בשני, נקרא שלישי; והנוגע בשלישי, נקרא רביעי.  והראשון ושלמטה ממנו, כולן נקראין ולד הטומאה.

ה,יב  [ט] כל המיטמא מחמת המת טומאת שבעה, בין אדם בין כלים--הוא הנקרא טמא מת.  והוא אב מאבות הטומאות, לעניין טומאת תרומה וטומאת קודשים כמו שביארנו, כדי למנות ממנו ראשון ושני, וכדי לטמא אדם וכלים במגע כשאר אבות הטומאות; ואינו מטמא במשא.

ה,יג  [י] כל המיטמא מחמת המת טומאת ערב--הוא ולד טומאה, והוא הראשון לטומאה; ואפשר שיהיה הרביעי מן המת, ראשון לטומאה, כמו שביארנו לעניין תרומה וקדשים.

ה,יד  [יא] אדם או כלים שנטמאו במגע ארץ העמים, ובית הפרס, או במשאן, או במגע דם תבוסה וגולל ודופק, או , וכן אדם שנטמא במשא דם תבוסה--הרי אלו כולן וכל כיוצא בהן, אבות טמאות שלדברי סופרים; וכן בגדים המטמאין מחמת אלו טומאת שבעה, כולן אבות הטומאות שלדברי סופרים.

ה,טו  [יב] האהל עצמו המאהיל על הטומאה--אף על פי שלא נגעה בו טומאה--הרי הוא טמא טומאת שבעה מן התורה, והרי הוא כבגדים שנגעו במת:  שנאמר "והזה על-האהל" (במדבר יט,יח).  במה דברים אמורים, בשהיה האהל בגד או שק או כלי עץ או עור, אחד עור בהמה וחיה, בין המותרין לאכילה בין האסורין לאכילה--שנאמר "ויפרוש את-האהל, על-המשכן" (שמות מ,יט), אין קרוי אהל אלא אריג ועור כמשכון.

ה,טז  אבל אם היה האהל נסרין שלעץ, כגון התקרה או המחצלת וכיוצא בהן, או שהיה עצם, או שלמתכת--הרי זה טהור; ואין צריך לומר שאם היה בניין, שהוא טהור.  וכל מקום שנאמר הבית טמא, כלומר אדם וכלים שבכל הבית.  ואין לך יוצא מן העץ שהוא מיטמא טומאת אוהלים, אלא הפשתן בלבד.

ה,יז  [יג] בגדים הנוגעין במת--אף על פי שהן כמת לטמא אחרים שנגעו בהן טומאת שבעה, אינן כמת לטמא באוהל ובמשא:  שהמשא למת עצמו אינו מפרש כמו שביארנו, ובטומאת אהל הוא אומר "אדם, כי-ימות באוהל" (במדבר יט,יד).  לפיכך הנושא בגדים שנגעו במת ולא נגע בהן, וכן המאהיל עליהן, או שהאהילו עליו, או שהיו עמו באוהל--הרי זה טהור.  וכן אדם שנטמא במת, והאהיל על הכלים--הרי הן טהורין, שאין טמא מת מטמא אלא במגע בלבד.

ה,יח  [יד] המת אינו מטמא משכב ומושב מתחתיו, ולא מדף מעל גביו; אלא אחד כלי שייגע במת מצידו, או שהיה תחתיו, או על גביו.

ה,יט  כיצד:  עשרה בגדים זה על גב זה, והמת למעלה, ועשרה בגדים אחרים על גבו מלמעלה--בגד הנוגע בו, והבגד השני שנגע בבגד שנגע בו--שניהן טמאין טומאת שבעה; והשלישי--טמא טומאת ערב, בין שלמעלה בין שלמטה; והרביעי, ומן הרביעי ולמטה, ומן הרביעי ולמעלה--כולן טהורין:  מה שאין כן במטמאי משכב ומושב, כמו שיתבאר במקומו.

ה,כ  במה דברים אמורים שכל הבגדים או הכלים שתחתיו ושלמעלה ממנו טהורין, בשלא היתה שם טומאה רצוצה ולא טומאת אהל, או שהיה מבדיל בינו ובין הכלים אבן, כמו שיתבאר.
 

הלכות טומאת מת פרק ו

ו,א  עצמות הדג, ועורו--העושה מהן כלים--אינן מקבלין טומאה כלל, לא מדברי תורה ולא מדברי סופרים; וכן ירוקה שעל פני המים, וכיוצא בה:  שכל שבים טהור, כמו שיתבאר בהלכות כלים.  לפיכך העושה אהל מעור הדג, או מצמר שגדל בים--אין עצמו שלאוהל זה מקבל טומאה, אף על פי שמביא את הטומאה לכל אשר יהיה תחתיו כשאר אוהלים.

ו,ב  כלי גללים, וכלי אבנים, וכלי אדמה--אינן מקבלין טומאה, לא מדברי תורה ולא מדברי סופרים, בין טומאת מת, בין שאר הטומאות.  וכן כלי עץ העשוי לנחת, כגון התיבה והמגדל והכורת שהן מחזיקין ארבעים סאה בלח ויהיה להן שוליים--אינן מקבלין טומאה כלל, לא מדברי תורה ולא מדברי סופרים; ואלו הן הנקראין כלי עץ הבא במידה.

ו,ג  כלי חרס--פשוטיהן טהורין, ומקבליהן טמאין; ואינן מיטמאין אלא מאוירן, או בהסט הזב:  אפילו נגע כלי חרס במת מגבו, אינו מיטמא.  ואם נכנסה טומאה מן הטומאות באוירו--אף על פי שלא נגעה בו, נטמא.

ו,ד  היה כלי חרס עם המת באוהל--נטמא, שהרי הטומאה נכנסה באוירו; ואם היה מוקף צמיד פתיל, הוא ומה שבתוכו טהור כמו שנתפרש בתורה, שאין טומאה נכנסת לו אלא מפתחו, ובהסט הזב שהרי הוא כמי שנגע בכולו.

ו,ה  [ד] העושה גולל מדבר שאינו מקבל טומאה--כגון שהניח על גבי הקבר אבן, או כלי אדמה, או כלי עץ הבא במידה, או כלי חרס המוקף צמיד פתיל, או עור הדג ועצמו, וכיוצא באלו--הנוגע בהן טמא טומאת שבעה, משום נוגע בגולל; ואם פירשו מלהיות גולל, או שהסיר המת מתחתיהן--הרי הן טהורין.

ו,ו  וכן בהמה שכפתה ועשה אותה גולל--הנוגע בה טמא טומאת שבעה, כל זמן שהיא גולל; התיר הבהמה, הרי היא טהורה כשאר הבהמות.

ו,ז  וכן חבית שהיא מלאה משקין ומקפת צמיד פתיל, ועשה אותה גולל למת--הנוגע בה טמא טומאת שבעה, והחבית והמשקין טהורין.

ו,ח  [ה] קורה שעשאה גולל לקבר, בין עומדת בין מוטה על צידה--אין טמא אלא כנגד פתח הקבר; והנוגע בקצה המונח חוץ לקבר, טהור.  עשה ראשה גולל לקבר, והרי היא עומדת על הקבר כמו אילן--הנוגע ממנה בארבעה טפחים סמוך לקבר, טמא משום גולל; ומארבעה ולמעלה, טהור.  במה דברים אמורים, בזמן שהוא עתיד לקוץ אותה; אבל אם אינו עתיד לקוץ, כולה גולל.

ו,ט  [ו] שתי אבנים גדולות שלארבעה ארבעה טפחים שעשאן גולל--המאהיל על גבי שתיהן, טמא.  ניטלה אחת מהן--המאהיל על גבי שנייה--טהור, מפני שיש לטומאה דרך שתצא בו.

ו,י  [ז] גל  שעשהו גולל לקבר--אין טמא אלא סדר הפנימי, שהוא צורכו שלקבר; אבל הנוגע בשאר האבנים, טהור.

ו,יא  [ח] ארון שהוא חקוק בסלע, והניח בו המת, וכיסהו בגולל--הנוגע בסלע מכל מקום, טהור; והנוגע בגולל, טמא.  למה זה דומה:  לבור גדול מלא מתים, ואבן גדולה על פיו--שאין טמא אלא כנגד חללה.  ואם בנה נפש על גבה--הרי זו כקבר סתום, ומטמא מכל סביביו.

ו,יב  היתה הארון החקוקה בסלע רחבה מלמטן וצרה מלמעלן, והמת בתוכה--הנוגע בה מלמטן, טהור; ומלמעלן, טמא:  שהרי הצדדין שלמעלה סיככו על גבי המת, ונעשו כגולל.

ו,יג  היתה הארון רחבה מלמעלן וצרה מלמטן--הנוגע בה מכל מקום, טמא.  היתה שווה--הנוגע בה מטפח הסמוך לקרקעיתה ולמעלה, טמא; מטפח ולמטה, טהור.  ניקב ארון בסלע, והכניס המת בתוכה כמו נגר--הנוגע בה מכל מקום, טהור:  חוץ ממקום פתחה.

ו,יד  [ט] מערה שהקבר בתוכה, וחצר לפני המערה--בזמן שהחצר לאוויר--העומד בתוכה טהור, ובלבד שלא ייגע בשקוף המערה.  ובזמן שהחצר מקרה--אם היה בה ארבעה טפחים על ארבעה טפחים או יתר, הנכנס לשם טהור; היתה פחותה מארבעה, הנכנס לשם טמא, ואף על פי שלא נגע בפתח המערה.
 

הלכות טומאת מת פרק ז

ז,א  בית סתום שהמת בתוכו, מטמא מכל סביביו; והנוגע בו מאחוריו, או מגגו--טמא שבעה, מפני שהוא כקבר סתום.  נפתח בו פתח, ואפילו סתמו--אם לא פרץ פצימיו--הנוגע בו מאחוריו ומגגו טהור, ואין טמא אלא כנגד הפתח.  וכמה יהיה שיעור הפתח:  המת, פתחו בארבעה טפחים; וכזית מן המת, פתחו בטפח; וגדול מכזית, הרי הוא כמת ופתחו בארבעה.

ז,ב  המת בתוך הבית, ובו פתחים הרבה--בזמן שכולן נעולין, כולן טמאין, והיושב בצד כל פתח מהן תחת התקרה היוצאת על הפתח, נטמא.

ז,ג  נפתח אחד מהן, או שחישב להוציאו באחד מהן, ואף על פי שחישב אחר שמת המת, אפילו חישב להוציאו בחלון שהיא ארבעה על ארבעה--הציל על הפתחים כולן, ואין טמא אלא כנגד הפתח שנפתח או שחישב עליו; והשאר טהורין--מפני שהן נעולין, והרי אין הבית כקבר סתום.

ז,ד  וכן אם התחיל לחתור פתח להוציאו בו--משיחתור ארבעה על ארבעה, הציל על כל הפתחים כולן; היה שם פתח סתום, וחישב להוציאו בו, והתחיל לפתחו--משיתחיל לפתוח, הציל על הפתחים כולן.

ז,ה  היו בו חלונות הרבה, וכולן מגופות--כולן טהורות; נפתחו--כולן טמאות, ולא הצילו על הפתחים.  פתח קטן בתוך פתח גדול--המאהיל על גבי שניהן, טמא; חישב להוציאו בקטן, טיהר קטן את הגדול.  היו שניהן מתאימין--המאהיל על גבי שניהן, טמא; חישב להוציאו באחד מהן, טיהר את חבירו.

ז,ו  היה לבית פתח אחד לצפון, ופתח אחד לדרום, וחישב להוציאו בצפוני, ואחר כך באו אחיו או קרוביו ואמרו, אין מוציאין אותו אלא בדרומי--טיהר דרומי את הצפוני:  ובלבד, שלא יערים; ואם הערים, שניהן טמאין.

ז,ז  [ג] בתים הפתוחין לאכסדרה, והמת באחד מהן--אם היה דרכו שלמת לצאת בחצר--הרי בית שער טהור, והבתים טמאין; ואם לאו--בית שער טמא, והבתים טהורין.

ז,ח  החדר שלפנים מן הבית מגוף, ונכנסה טומאה לפנימי דרך חלון--הבית החיצון טהור, מפני שהטומאה חוזרת ויוצאת דרך החלון שנכנסה בו.

ז,ט  [ד] אין הקבר מטמא מכל סביביו, עד שיהיה שם חלל טפח על טפח על רום טפח; אפילו הגביה הבניין על גבי חלל טפח, עד לרקיע--הכול טמא, שהכול כקבר.

ז,י  היתה טומאה רצוצה, ולא היה שם חלל טפח--טומאה בוקעת ועולה בוקעת ויורדת:  ואין טמא אלא הנוגע כנגד הטומאה מלמעלה, או המאהיל עליה מלמעלה, או הנוגע כנגדה מלמטה, או מה  עליו מלמטה; אבל הנוגע בצד הבניין, טהור.

ז,יא  [ה] זה כלל גדול בטומאת מת:  שכל דבר המטמא באוהל מן המת--אם היה רצוץ, שאין לו חלל טפח--הרי הטומאה בוקעת ועולה עד לרקיע, ובוקעת ויורדת עד התהום; ואינה מטמאה מן הצדדין.

ז,יב  כיצד:  כרי שלתבואה או גל שלאבנים, וכזית מן המת בתוכו, וכלים בצד הטומאה, ואינן נוגעין בה--הכלים טהורין; וכל כלי שבתוך הגל מכוון כנגד הטומאה מלמעלה או מלמטה--טמא, שהטומאה בוקעת ועולה ובוקעת ויורדת.  ואם היה מקום הטומאה חלול טפח על טפח על רום טפח--הרי הוא כקבר סתום, ומטמא מכל סביביו.

ז,יג  [ו] בית שמילאהו עפר או צרורות--הרי זה ביטל הבית, והרי הוא כגל שלעפר או צרורות; ואם היתה טומאה בתוך העפר--בוקעת ועולה ובוקעת ויורדת, וכלים שבצדיה בתוך העפר טהורים.

ז,יד  [ז] טומאה שהיא רצוצה בכותל, וסמך סוכה לכותל--הסוכה טמאה:  שהרי נעשה הכותל צד מצידי האהל--ואף על פי שהצדדין טהורים לנוגע, אילו לא היה עליהן אהל; אבל משנעשה עליהן אהל--האהל כולו טמא, שהרי הטומאה בתוכו.
 

הלכות טומאת מת פרק ח

ח,א  שדה שאבד קבר בתוכה--עפרה מטמא במגע ובמשא, כבית הפרס:  שמא נידוש הקבר בה, ויהיו עצמות כשעורה בתוך עפרה.  וכל השדה כולה--המאהיל עליה, נטמא; ואם העמיד בתוכה אהל, נטמא כל שיש בו באוהל--שמא האהל שהעמיד באותה שדה, על הקבר הוא מאהיל.

ח,ב  בנה בה בית, ועלייה על גביו--אם היה פתחה שלעלייה מכוון כנגד פתחה שלבית, העלייה טהורה:  שאפילו היה הקבר תחת משקוף הבית, העלייה טהורה--שהרי היא אהל על גבי אהל, כמו שיתבאר.  ואם לא היה מכוון, אף העלייה טמאה:  שמא אסקופת עלייה על הקבר, והרי העלייה מאהילה על הקבר.

ח,ג  ושדה זו--מותר לזרוע בתוכה כל זרע, לפי שאין שורשי זרעים מגיעין עד לקבר; אבל אין נוטעין בתוכה אילני מאכל, מפני שהשרשים מגיעין עד המת.

ח,ד  התלוליות הקרובות לעיר, הסמוכה לבית הקברות או לדרך בית הקברות--אחד חדשות ואחד ישנות, הרי אלו בחזקת טומאה:  מפני שהנשים קוברות שם את הנפלים, ומוכי שחין קוברין שם אבריהן.

ח,ה  אבל הרחוקות החדשות טהורות; והישנות טמאות, שמא היו קרובות מעיר שחרבה או מדרך שאבדה.  ואיזה הוא תל קרוב, כל שאין שם תל אחר קרוב יותר ממנו; וישן, שאין אדם זוכרו.

ח,ו  [ד] שדה בוכים, והוא המקום הקרוב לבית הקברות שהנשים יושבות שם ובוכות--אף על פי שעפרו טהור, שהרי לא הוחזקה שם טומאה--אין נוטעין אותו, ואין זורעין אותו, שלא להרגיל רגל אדם שם, שמא יש שם טומאה:  מפני שהוא קרוב לבית הקברות, כבר נתייאשו בעליו ממנו; לפיכך אפשר שיבוא אדם ויקבור בו, ומפני זה חששו לו.  ועושין מעפר מקום זה תנורים לקודש, שהרי לא הוחזקה טומאה שם.

ח,ז  [ה] קבר הנמצא, מותר לפנותו; ואם פינהו--מקומו טמא, ואסור בהניה, עד שיבדק כמו שיתבאר.  וקבר הידוע, אסור לפנותו; ואם פינהו--מקומו טהור, ומותר בהניה.  [ו] קבר שהוא מזיק את הרבים, מפנין אותו; ומקומו טמא, ואסור בהניה.

ח,ח  [ז] הפוגע במת מצוה--אם מצאו בתוך התחום, מביאו לבית הקברות; מצאו חוץ לתחום--אפילו בתוך שדה כרכום--קנה מקומו,  במקום שנמצא.  מצאו על המצר, מסלקו לצדדין.

ח,ט  שדה בור מצד זה, ושדה ניר מצד זה--קוברו בשדה בור; שדה ניר ושדה זרע, קוברו בשדה ניר; שדה זרע ושדה כרם, קוברו בשדה זרע.  שדה אילן ושדה כרם--קוברו בשדה כרם, מפני אהל הטומאה.  היו שניהן שווין, מסלקו לאיזה צד שירצה.

ח,י  [ח] קבר הנמצא, מטמא למפרע; ואם בא אחד ואמר ברי לי שלא היה כאן קבר, אפילו קודם לעשרים שנה--אינו מטמא אלא משעת מציאה ואילך.

ח,יא  [ט] כל המוצא קבר, או מת, או דבר שמטמא באוהל מן המת--חייב לצין עליו, כדי שלא יהיה תקלה לאחרים; ובחולו שלמועד, היו יוצאין מבית דין לצין על הקברות.

ח,יב  אין מציינין על כזית מצומצם מן המת, לפי שסופו יחסר בארץ.  ובמה מציינין--בסיד, ממחה ושופך על מקום הטומאה.

ח,יג  אין מעמידין את הציון על גבי הטומאה, אלא יהי עודף מכאן ומכאן בצידי הטומאה, שלא להפסיד את הטהרות; ואין מרחיקין את הציון ממקום הטומאה, שלא להפסיד את ארץ ישראל.  ואין מציינין על הודיות, שהרי הן ידועין לכול; אלא על הספקות, כגון שדה שאבד בה קבר והסככות והפרעות.

ח,יד  [י] מצא שדה מצויינת, ואין ידוע מה טיבה--אם אין בה אילנות, בידוע שאבד בה קבר; יש בה אילנות, בידוע שנחרש בה קבר כמו שיתבאר.

ח,טו  [יא] מצא אבן אחת מצויינת, תחתיה טמא.  היו שתיים--אם יש סיד ביניהן, ביניהן טמא.  ואם אין סיד ביניהן, אלא על ראשיהן--אם יש חרס ביניהן--טהור, שאין זה אלא בניין; ואם אין חרס ביניהן, והיה הסיד מרדה על ראשיהן מכאן ומכאן--הרי זה ציון, וטמא.

ח,טז  מצא מצר אחד מצוין--הוא טמא, וכל השדה טהורה; וכן שניים, וכן שלושה.  מצא ארבעת מצריה מצויינין--הן טהורין, וכל השדה כולה טמאה:  שאין מרחיקין הציון ממקום הטומאה.
 

הלכות טומאת מת פרק ט

ט,א  מי שהיה חופר בשדה, ומצא מתים רבים בגומה אחת, זה על גב זה, או זה בצד זה, או שמצא הרוגים, או שמצא מת יושב, או ראשו בין ברכיו--אינו חושש שמא מקום זה בית הקברות היה; אלא נוטל המת שמצא, ונוטל כל העפר  שתחתיו, וחופר בבתולת קרקע שלוש אצבעות, ומוציא הכול:  ושאר השדה בחזקת טהרה, כשהייתה קודם שימצא; ועפר זה עם שלוש אצבעות שחופר, הוא הנקרא תבוסת המת.

ט,ב  שדה שנהרגו בה הרוגים--מלקט כל העצמות שבה, והרי היא טהורה; וכן המפנה קברו מתוך שדהו--מלקט כל העצמות עצם עצם, והרי היא טהורה.  וכן בור שמטילין לתוכו נפלים או הרוגים--מלקט כל העצמות שבו עצם עצם, והרי הוא טהור.

ט,ג  היה חופר, ומצא מת מושכב כדרך שקוברין המתים--נוטלו ואת תבוסתו; וכן אם מצא שניים--נוטל כל אחד מהן, ותבוסתו עמו.  וכל השדה טהורה.

ט,ד  מצא שלושה מתים, כל אחד מהן מוטל כדרך הנקברין--אם יש בין זה לזה מארבע אמות ועד שמונה, כמלוא מיטה וקובריה--הרי זה חושש שמא בית הקברות הוא זה.  וצריך לבדוק מן האחרון עשרים אמה, שהן כשתי מערות וחצר שביניהן; ואם לא מצא שם מת אחר--הרי אותן העשרים שבדק טהורות, אף על פי שהן שכונת קברות.

ט,ה  מצא מת אחד בסוף עשרים אמה--צריך לבדוק ממנו עשרים אמה אחרות, שרגליים לדבר.  ואם היה אחד מאלו שמצא בתחילה או בסוף הרוג, או יושב, או מושכב שלא כדרכו שיהיה ראשו בין ירכותיו--אינו בודק עשרים אמה, אלא נוטלן ואת תבוסתן בלבד:  שחזקתן גויים.

ט,ו  [ד] הגויים, אין להן טומאת קברות:  הואיל ואינן מטמאין באוהל, הרי הנוגע בקברן טהור--עד שייגע בעצמה שלטומאה, או יישאנה.  [ה] מת שחסר אבר שאם יינטל מן החי ימות--אין לו תבוסה, ולא שכונת קברות.  ומתים הנמצאים גלויים על פני השדה--אין להם שכונת קברות, ולא תבוסה, אלא מלקט עצם עצם,  טהור.  והנקבר שלא ברשות--יש לו תבוסה, ואין לו שכונת קברות.

ט,ז  [ו] אחד המוצא שלושה מתים כדרכן בתחילה, או שמצא שלושה כוכין, או כוך ונקיע ומערה--הרי זה שכונת קברות.  מצא שניים, ואחד היה ידוע--יש להן תבוסה, ואין להן שכונת קברות:  שהקבר הידוע, אינו עושה שכונה; ולא אמרו אלא המוצא שלושה כתחילה, הוא שצריך בדיקה.

ט,ח  כיצד בודק העשרים אמה שאמרנו:  חופר עד שהוא מגיע לסלע, או לבתולה והיא הקרקע שנראית שאינה עבודה.  העמיק אפילו מאה אמה, ומצא חרס--הרי זו כבתחילה, וצריך להעמיק עד שיגיע לבתולה; הגיע למים, הרי זו כבתולה.

ט,ט  [ז] אינו צריך לחפור תלם אחד, מתחילת העשרים עד סופן; אלא חופר אמה על אמה ומניח אמה, וחופר אמה על אמה ומניח אמה, עד סופן--שאין בין קבר לקבר פחות מאמה.

ט,י  [ח] היה בודק, והגיע בתוך העשרים לנהר או לשלולית או לדרך הרבים--יפסיק, ואינו צריך לבדוק:  שהרי נפסקה שכונת הקברות.

ט,יא  [ט] המוציא עפר זה שלבדיקה--טהור, אלא אם כן מצא טומאה במקום שחפר; אבל קודם שימצא, אוכל בתרומה.  והמפקח בגל, אינו אוכל בתרומה--שהרי יודע ודאי שהמתים שם תחת הגל, אלא שאינו מכיר מקומן.

ט,יב  [י] גל טמא שנתערב בשני גלין טהורין--בדק אחד מהן ומצאו טהור, הוא טהור והשניים טמאין; בדק שניים ונמצאו טהורין, הן טהורין והשלישי בחזקת טמא; בדק שלושתן ומצא טהור, כולן בחזקת טומאה--עד שיבדוק שלושתן עד שיגיע לסלע או לבתולה, ויהיו שלושתן טהורין.

ט,יג  [יא] בור שמטילין לתוכו נפלים--המאהיל עליו, טמא דין תורה:  ואף על פי שחולדה וברדלס מצויין שם, אין ספק מוציא מידי ודאי.  אבל אם הפילה שם אישה נפל, ואין ידוע אם הפילה דבר המטמא או לא הפילה--הואיל וחולדה וברדלס מצויין שם, הרי ספקו טהור.

ט,יד  [יב] דבר ידוע שכל אלו הטומאות וכיוצא בהן, שהן משום ספק--הרי הן ; ואין טמא מן התורה, אלא מי שנטמא טומאה ודאית.  אבל כל הספקות--בין בטומאות, בין במאכלות אסורות, בין בעריות ושבתות--אין חוששין להן אלא מדברי סופרים, כמו שביארנו בהלכות איסורי ביאה ובכמה מקומות.
 

הלכות טומאת מת פרק י

י,א  איזה הוא בית הפרס--זה מקום שנחרש בו קבר, שהרי נדקדקו עצמות המת בתוך העפר, ונתפרסו בכל השדה.  וגזרו טומאה על כל השדה שנחרש בה הקבר:  אפילו חרש על גבי הארון, ואפילו היה מושקע ברובדין ובאבנים, ואפילו היה על גבי הארון רום שתי קומות--הואיל וחרש קבר, הרי זה עושה בית הפרס.

י,ב  עד כמה הוא נעשה בית הפרס, מאה אמה על מאה אמה ממקום הקבר.  [ב] כל הריבוע שהוא בית ארבעת סאין--הרי הוא בית הפרס, ועפרו מטמא במגע ובמשא כמו שביארנו.  ואינו מטמא באוהל; וכן המאהיל על בית הפרס הזה, טהור.

י,ג  התחיל לחרוש את הקבר, והיה חורש והולך, וקודם שיגמור מאה אמה ניער את המחרשה, או שהטיח בסלע, או בגדר--עד שם הוא עושה בית הפרס בלבד; והשאר טהור, שהרי לא הגיע אליו במשך המחרשה.

י,ד  חרש כמו חמישים אמה או יתר, וחזר וחרש עד שהשלים המאה--הכול בית הפרס; היה חורש והולך חוץ למאה אמה--ממאה ולחוץ טהור, שאין עצמות קבר מגיעות ליתר ממאה.

י,ה  [ד] חזקת העצמות המכוסות--שהן שלאדם, עד שייוודע שהן שלבהמה; וחזקת העצמות המגלות--שהן שלבהמה, עד שייוודע שהן שלאדם.

י,ו  היה שם חריץ מלא עצמות אדם, או שהיו עצמות אדם צבורות על גבי קרקע, וחרש עצמות אלו עם השדה, או שחרש שדה שאבד בה קבר--הרי זה אינו עושה בית הפרס, שלא גזרו טומאה אלא על שדה שנחרש בה קבר ודאי; וכן החורש את המת בשדה, אינו עושה בית הפרס:  שכל אלו, דבר שאינו מצוי הוא; ולא גזרו אלא בקבר שנחרש, שהוא הדבר המצוי.

י,ז  [ה] החורש את הקבר בשדה שאינה שלו--אינו עושה בית הפרס, שאין אדם אוסר דבר שאינו שלו:  אפילו שותף, או אריס, או אפטרופוס--אינו עושה בית הפרס.  חרש קבר בשדה שלו ושלחבירו כאחת--שלו, עושה בית הפרס; ושלחבירו, אינו עושה בית הפרס.  [ו] ונוכרי שחרש קבר בשדהו--אינו עושה בית הפרס, שאין בית פרס לגויים.

י,ח  [ז] שדה בית פרס למעלה, ושדה טהורה למטה, ושטפו גשמים מעפר בית הפרס לטהורה--אפילו היתה אדומה והלבינה, או לבנה והאדימה--טהורה:  שאין בית הפרס עושה בית הפרס, ולא גזרו טומאה אלא על גוש כברייתו.

י,ט  [ח] בית הפרס הזה, מותר לנטוע בו כל נטע, לפי שהשרשים יורדים למטה, ולמטה משלושה בבית הפרס טהור--שהרי הקבר נפרס, על פני השדה.  אבל אין זורעין בתוכה, אלא זרע הנקצר.  ואם זרע, ועקר--צובר את גורנו בתוכו, וכובר את התבואה בשתי כברות, וקטנייות בשלוש כברות, שמא יש בהן עצם כשעורה; ושורף את הקש ואת העצה שם--גזירה, שמא יהיה בהן עצם כשעורה, ואם תתיר לו בהניה, מוציאו ומוכרו ונמצא מרגיל את הטומאה.

י,י  [ט] שדה שהוחזקה שהיא בית הפרס, אפילו היא בית ארבעת כורין, ואפילו משוכה ממקום הטיט הרך שאינו נחרש ולא נעשה בית הפרס, ואפילו טהורה מוקפת אותה מארבע רוחותיה--הרי היא בחזקתה.

י,יא  [י] מצא שדה מצויינת, ואין ידוע מה טיבה--אם יש בה אילן, בידוע שנחרש קבר בתוכה; אין בה אילן, בידוע שאבד קבר בתוכה כמו שביארנו:  והוא, שיהיה באותו מקום זקן או תלמיד חכמים--שאין כל אדם בקיאין בכך ויודעין שמותר לנטוע בזו, ואסור לנטוע באחרת.

י,יב  [יא] המהלך בבית הפרס, על אבנים שאין מתנדנדין תחת רגלי אדם בשעה שמהלך עליהן, או שנכנס לה, והוא רוכב על גבי אדם ובהמה שכוחן יפה--הרי זה טהור.

י,יג  אבל אם הילך על גבי אבנים שמזדעזעין בשעת הלוך--אף על פי שנשמר ולא נידנד, הרי זה טמא כמי שהלך על העפר עצמו; וכן אם הילך על גבי אדם שכוחו רע, עד שתהיינה ארכובותיו נוקשות זו לזו ושוקיו מרעידות כשהוא נושאו, או על גבי בהמה שכוחה רע, עד שתטיל גללים בשעת רכיבה--הרי זה טמא, וכאלו הילך ברגליו.

י,יד  [יב] המטהר בית הפרס, צריך לטהרו במעמד שני תלמידי חכמים.  וכיצד מטהרין אותו:  כונס את כל העפר שהוא יכול להסיטו מעל פני כל השדה, ונותנו לתוך כברה שנקביה דקין, וממחה ומוציא כל עצם כשעורה הנמצא שם; ויטהר.  וכן אם נתן על גביו שלושה טפחים עפר ממקום אחר, או שנטל מעל כל פניו שלושה טפחים--הרי זה טהור; נטל מחציו אחד שלושה טפחים, ונתן על חציו האחר שלושה טפחים--הרי זה טהור.

י,טו  נטל מעל פניו טפח ומחצה, ונתן עליו טפח ומחצה עפר ממקום אחר--לא עשה כלום; וכן אם עזקו, ובדק בשעת  מלמעלה--לא עשה כלום.  רצפו באבנים שאינן מתנדנדין מהילוך אדם, הרי זה טהור.
 

הלכות טומאת מת פרק יא

יא,א  ארץ העמים--בתחילה גזרו על גושה בלבד, כבית הפרס, ולא היו מטמאים אלא המהלך בה, או נוגע או נושא מעפרה.  חזרו וגזרו על אווירה שיטמא, ואף על פי שלא נגע ולא נשא, אלא כיון שהכניס ראשו ורובו לאוויר ארץ העמים, נטמא; וכן כלי חרס שהכניס אווירו לארץ העמים, ושאר כלים שהכניס רובם לאוויר ארץ העמים--נטמאו.

יא,ב  טומאת אוויר ארץ העמים--לא עשו אותה כטומאת עפרה, אלא קלה היא ממנה:  שעל טומאת עפרה, שורפין תרומה וקדשים; והמטמא בגושה טמא טומאת שבעה, וצריך הזיה שלישי ושביעי.  אבל המיטמא באוירה, אינו צריך הזיה שלישי ושביעי, אלא טבילה, והערב שמש; וכן תרומה וקדשים שנטמאו מחמת אווירה--תולין, לא אוכלין ולא שורפין.

יא,ג  עפר ארץ העמים ועפר בית הפרס--מטמאין במגע ובמשא, כמו שביארנו.  וכמה שיעורן--כחותם המרצופין, והוא כפיקה גדולה .

יא,ד  עפר בית הפרס ועפר חוצה לארץ שבאו בירק--אם יש במקום אחד כחותם המרצופין, מטמא; ואם לאו, אינו מצטרף:  שלא גזרו אלא על גוש כברייתו.  מעשה שהיו איגרות באות מחוצה לארץ לבני כוהנים גדולים, והיו בהן כסאה וכסאתים חותמות; ולא חשו להן משום טומאה, לפי שלא היה בחותם מהן כחותם המרצופין.

יא,ה  [ד] המביא תנורים וספלין וכלי חרס מחוצה לארץ--עד שלא הוסקו, טמאים משום ארץ העמים; משהוסקו, טמאים משום כלי חרס שנטמא בארץ העמים, שאינו מטמא אדם וכלים, כמו שביארנו.

יא,ו  [ה] המהלך בארץ העמים, בהרים ובסלעים--טמא טומאת שבעה; בים ובמקום שהים עולה בזעפו--טהור משום נוגע בארץ העמים, וטמא משום אווירה.  הנכנס לארץ העמים בשידה תיבה ומגדל הפורחין באוויר--טמא, שאהל זרוק אינו קרוי אהל.

יא,ז  [ו] סוריה--עפרה, טמא כחוצה לארץ; ואוירה טהור, לא גזרו על אווירה.  לפיכך אם היתה סמוכה לארץ ישראל שפה בשפה, ולא היה מפסיק ביניהן, לא ארץ העמים, ולא בית הקברות, ולא בית הפרס--הרי זה יכול להיכנס לה בטהרה, בשידה תיבה ומגדל:  והוא, שלא ייגע בגושה.  וכן ארץ העמים הסמוכה לארץ ישראל, ואין ביניהן מקום טמא--הרי זו נבדקת, וטהורה.

יא,ח  [ז] מקום ששכנו בו גויים בארץ ישראל--הרי זה מטמא כארץ העמים עד שיבדק, שמא קברו בו נפלים.  [ח] ותרומה וקדשים שנטמאו מחמת מדור העמים--תולין, לא אוכלין ולא שורפין.  וכמה ישהו במקום, ויהיה צריך בדיקה--ארבעים יום, כדי שתתעבר אישה ותפיל נפל שמטמא.

יא,ט  אפילו איש שאין עמו אישה--אם שהה ארבעים יום, מדורו טמא עד שיבדק:  גזירה, משום מדור שתהיה בו אישה.  אפילו עבד, או אישה, או סריס, או קטן בן תשע שנים ויום אחד--עושה מדור העמים.

יא,י  [ט] מדור גויים שהיה בו עבד מישראל, או אישה, או קטן בן תשע, משמרין אותן שלא יקברו שם נפל--אינו צריך בדיקה.  ואת מה הן בודקין--את הביבין העמוקים, ואת המים הסרוחין; וכל מקום שהחזיר והחולדה יכולין להוליך משם הנפל--אינו צריך בדיקה, מפני שהן גוררין אותן משם.  מדור העמים שחרב, הרי הוא בטומאתו עד שיבדק.

יא,יא  [י] , אין בהן משום מדור גויים, לפי שהיא גלויה, ואין בה מקום להטמין הנפלים.  ועשרה מקומות, אין בהם משום מדור גויים--לפי שאין דירתן קבועה, לא גזרו עליהן טומאה.

יא,יב  ואלו הן העשרה מקומות--אוהלי הערביים, והסוכות, , והבורגנין, ותקרה שעל גבי העמודים ואין לה דפנות והן בתי הקיץ, ובית שער, ואוירה שלחצר, והמרחץ, ומקום שעושין בו החצים וכלי המלחמה, ומקום הלגיונות.

יא,יג  [יא] החנות--אין בה משום מדור גויים, אלא אם כן היה דר בתוכה.  חצר שהיא טמאה משום מדור העמים, הרי בית שער שלה ואוירה טמאין כמוה.  ואין מדור העמים ולא בית הפרס, בחוצה לארץ.

יא,יד  [יב] עיירות המובלעות בארץ ישראל--כגון סיסית וחברותיה, אשקלון וחברותיה--אף על פי שפטורות מן המעשרות ומן השביעית, אין בהן משום ארץ העמים.  וחזקת דרכים שלעולי בבל טהורות, אף על פי שהן מובלעות בארץ העמים.
 

הלכות טומאת מת פרק יב

יב,א  טפח על טפח מרובע על רום טפח--מביא את הטומאה וחוצץ בפני הטומאה, דין תורה:  שאין קרוי אהל אלא טפח על טפח ברום טפח, או יתר על זה.

יב,ב  כיצד:  כזית מן המת מונח לאוויר, ובצידו כלים כגון מחטין וצינורות וכיוצא בהן, ואינן נוגעים בטומאה--אם האהיל עליהן אהל שיש בו טפח על טפח, והיה גבוה מעל הארץ טפח--הרי זה מביא את הטומאה לכלים, וטמאין; היו כלים אחרים על גבי אהל זה שיש בו טפח על טפח--הרי הן טהורין, מפני שהאהל חוצץ בינם ובין הטומאה.

יב,ג  הנה למדת, שכשם שהאהל מטמא כל שתחתיו--כך מציל כל שחוצה לו, וחוצץ בין הטומאה ובין כלים שעל גביו; וכן אם היתה הטומאה על גביו, וכלים תחתיו--הכלים טהורין, שהאהל חוצץ בפני הטומאה.

יב,ד  היה האהל פחות מרום טפח, או פחות מטפח על טפח אף על פי שהוא גבוה כמה טפחים--הכלים שבצד הטומאה טהורין.  וכלים שלמעלה מאוהל זה--כל שכנגד הטומאה, טמא:  מפני שהאהילו על הטומאה, ואין שם אהל לחוץ בפני הטומאה.

יב,ה  וכן אם היתה טומאה על גבי אהל זה, וכלים תחתיו--כל שכנגד הטומאה, טמא:  שהרי הטומאה האהילה עליהן, ואין שם אהל שיחוץ בפני הטומאה--שכל פחות מרום טפח, כנגיעה הוא חשוב, וטומאה שתחתיו, טומאה רצוצה היא כמו שביארנו.

יב,ו  במה דברים אמורים, בשלא היה האהל אדם או כלים; אבל אדם או כלים שנעשו אהל על הטומאה--בין שהיו הן עצמן אהל, בין שהיו עמודי האהל, אפילו היו כלים שאין מקבלין טומאה כל עיקר--הרי אלו מביאין את הטומאה, ואינן חוצצין בפני הטומאה.

יב,ז  כיצד:  לוח שהיה מונח על גבי ארבעה בני אדם, או על גבי ארבעה כלים, אפילו כלי אבנים וכיוצא בהן מכלים שאין למינן טומאה, ואין צריך לומר אם היה מונח על ארבעה שפודין או ארבעה קנים שגבוהין טפח, והיתה טומאה וכלים תחתיו--הכלים טמאין.  ואם היו כלים על גביו, אפילו שלא כנגד הטומאה--טמאין; ואם היתה טומאה על גבי הלוח, וכלים תחתיו--כל כלים שתחת הלוח, טמאין.

יב,ח  אבל אם היה הלוח מונח על גבי ארבעה אבנים, או על גבי בהמה וחיה, והיתה טומאה תחתיו--הרי הכלים שעל גביו, טהורין.  [ב] היתה טומאה על גביו--הרי כל הכלים שתחתיו, טהורין:  מפני שהאהל חוצץ בפני הטומאה.  וכלי גללים וכלי אבנים וכלי אדמה, הבאים במידה--הרי הם כאהלים, ואינם ככלים; ולפיכך חוצצים בפני הטומאה.

יב,ט  [ג] נסר שהוא נתון על פי תנור חדש, ועודף מכל צדדיו בפותח טפח, והיתה טומאה תחת הנסר--כלים שעל גביו, טהורין; טומאה על גביו--כל הכלים שתחתיו, טהורין:  מפני שתנור חדש אינו ככלים לעניין זה.  ואם היה ישן, הכול טמא.

יב,י  [ד] נסר שהוא נתון על פי שני תנורים, אפילו ישנים, ועודף מחוצה לתנור זה ומחוצה לתנור זה, והיתה טומאה תחתיו בין שני התנורים--ביניהן בלבד טמא; אבל כלים שתחת שתי הקצוות שחוצה לתנורים, טהורין--שהרי הן כשני אוהלים זה בצד זה.

יב,יא  וכן נסר שהוא נתון על פי תנור, אפילו ישן, ויוצא מזה טפח ומזה טפח, אבל לא מן הצדדין, וטומאה בצד זה--כלים שבצד השני, טהורין.

יב,יב  [ה] אדם שנשא כלי כגון מרדע וכיוצא בו, והאהיל צד הכלי האחד על הטומאה--אם היה בהקיפו טפח, אף על פי שאין ברוחבו אלא רחב אצבע ושליש--הרי זה מטמא את הנושא, ומביא לו טומאה מדבריהם:  גזרו על שיש בהקיפו טפח, משום שיש ברוחבו טפח.  אבל אינו מביא את הטומאה לכלים שתחתיו, ולשאר אדם שיאהיל עליהן, ועל הטומאה--עד שיהיה בו רחב טפח.

יב,יג  [ו] ארונות שלעץ שמניחין בהן המת, אינן כקבר; אלא אם יש בין כסוי הארון והמת גובה טפח, חוצץ, והעומד על גבי הארון, טהור מן התורה.  ואף על פי שרוב ארונות, יש בהן חלל טפח--הואיל ויש שאין שם חלל טפח--גזרו על כל הארונות שאינן חוצצין, ושיהיה המהלך על גבי הארון כנוגע במת או בקבר.

יב,יד  [ז] קורה שהיא נתונה מכותל לכותל, והטומאה תחתיה--אם יש בה פותח טפח--מביאה את הטומאה תחת כולה; וכל הכלים או האדם שתחתיה טמאים, אף על פי שאין כולה שווה וקצתה פחותה מטפח, מפני שקצתה, מקצת אהל הוא.  ואם אין בה פותח טפח--טומאה בוקעת ועולה בוקעת ויורדת, כמו שביארנו.

יב,טו  כמה יהיה בהיקפה, ויהיה בה פותח טפח--בזמן שהיא עגולה, שלושה טפחים; ובזמן שהיא מרובעת, ארבעה טפחים.

יב,טז  [ח] סאה שהיא מוטה על צידה באוויר--אינה מביאה את הטומאה תחת כולה, עד שיהיה בהיקפה ארבעה טפחים ומחצה בקירוב, כדי שיהיה גובה הצד העליון טפח ומחצה, ויהיה הטפח על טפח ממנה גובהו מעל הארץ טפח; לפיכך אם היתה גבוהה מעל הארץ חצי טפח, והיה בהיקפה שלושה--מביאה את הטומאה.

יב,יז  וכן עמוד עגול שהוא מוטל לאוויר, ומונח על הארץ--אינו מביא טומאה תחת דפנו, עד שיהיה בו היקף עשרים וארבעה טפחים; ואם אין בהקיפו עשרים וארבעה טפחים, טומאה בוקעת ועולה בוקעת ויורדת.

יב,יח  זה שהצריכו עשרים וארבעה טפחים, על העיקרין שסומכים עליהן חכמים בחשבון כל המשפטים:  שכל שיש בהקיפו שלושה טפחים, יש בו רחב טפח; וכל טפח על טפח בריבוע, יש באלכסונו טפח ושני חומשין.  לפיכך אם היה בהיקף העמוד עשרים וארבעה טפחים--נמצא תחת כל דפנו טפח על רום טפח מרובע ויתר מעט, שחשבונות אלו בקירוב הן; וזו היא צורתו [איור הושמט כאן].
 

הלכות טומאת מת פרק יג

יג,א  כל טפח על טפח על רום טפח--קרוי אהל, כמו שביארנו; וחוצץ בפני הטומאה, ומביא את הטומאה:  בין שעשהו להאהיל בין שנעשה מאליו, אפילו היה שלא בידי אדם--הרי זה מביא וחוצץ.  כיצד:  אחד חור שחררוהו מים, או שרצים, או שאכלתו מלחת, או שצבר אבנים או קורות ונעשה בהן חלל טפח--הרי זה אהל, ומביא וחוצץ.

יג,ב  במה דברים אמורים, בשהיה האהל חזק ובריא.  אבל אהל רעוע--אינו מביא את הטומאה ואינו חוצץ בפני הטומאה, מן התורה; אבל מדברי סופרים, מביא את הטומאה ואינו חוצץ.

יג,ג  כיצד:  שריגי האילנות הסוככים על הארץ, והן הנקראין סככות, ואבנים היוצאות מן הגדר הסוככות על הארץ, והן הנקראין פרעות--אם יכולין לקבל מעזיבה בינונית, והן עומדין--הרי אלו מביאין וחוצצין, מן התורה; ואם אינן ראויין לקבל מעזיבה בינונית, אלא והן נופלין--הרי אלו מביאין מדבריהם, ואינן חוצצין.  וכן כל כיוצא בהן.

יג,ד  [ג] אלו מביאין, וחוצצין:  כלי עץ הבא במידה, וכן כלי אבנים כלי גללים כלי אדמה הבאין במידה; ופשוטי כלי עור, ויריעה וסדין ומפץ ומחצלת, שהן עשויין אוהלים; ובהמות או חיות בין טמאות בין טהורות--והוא, שיהיה ראש זו בין רגלי זו ויהיו כולן דבוקות; והעוף ששכן, והחוטט בשיבולים מקום לקטן להצילו מן השמש, ואוכלין שאינן מוכשרין כדי שלא ייטמאו.

יג,ה  ירקות המתקימין בימות החמה והגשמים--הרי הן כאילנות, ומביאין וחוצצין; ואלו הן--האירוס, והקיסוס, וירקות חמור, ודלעת יוונית.  וכן הסככות, והפרעות, והזיזין , והשובכות, , והסלעים, , והשננים--כל אלו מביאין וחוצצין.

יג,ו  [ד] ואלו מביאין, ולא חוצצין:  האדם; וכלי עץ שאינן באין במידה--מפני שהן ככל הכלים, ומיטמאין; ופשוטי כלי עור, ויריעה וסדין ומפץ ומחצלת, שאינן עשויין אוהלים, אלא מתוחין בלבד, ואין להן שיפוע ואין שם כותלים; ובהמה וחיה שמתו, ואוכלין טמאין או מוכשרין, שדבר טמא אינו חוצץ; וריחיים שליד, שהרי היא בכלל כלי אבנים.  כל אלו מביאין, ואינן חוצצין.

יג,ז  [ה] ואלו לא מביאין, ולא חוצצין:  הזרעים והירקות המחוברין לקרקע, חוץ מן הארבעה ירקות שמנינו; וכיפת הברד, והשלג, והכפור, והגליד, והמלח; והדולג ממקום למקום, והקופץ ממקום למקום, והעוף הפורח, וטלית המנפנפת, וספינה שהיא שטה על פני המים.  כל אלו לא מביאין, ולא חוצצין--שאף על פי שהאהילו, אינו אהל המתקיים.

יג,ח  [ו] קשר את הספינה בדבר שהוא יכול להעמידה, כבש כנף הטלית באבן--הרי זו מביאה את הטומאה.  [ז] נסר שהוא צף על פני המים, וטומאה תחת צדו האחד--הרי הכלים שתחת צדו השני, טהורים:  שכבר ביארנו שהספינה השטה, אינה מביאה את הטומאה.

יג,ט  [ח] אלו חוצצין, ולא מביאין:  מסכת פרוסה, וחבילי מיטה, והמשפלות, והסריגות שבחלונות.  כיצד הן חוצצין:  שאם היה חלון בין שני בתים, והטומאה בבית אחד, והיה אחד מאלו מתוח בחלון זה וסתמו--אף על פי שיש ביניהן אוויר, הרי אלו חוצצין ולא תיכנס הטומאה לבית השני:  והוא, שלא יהיה שם בסריגות אלו, או בעיני המשפלות, או בין חבל לחבל, פותח טפח--שאם היה שם פותח טפח, תיכנס בו הטומאה כמו שיתבאר.
 

הלכות טומאת מת פרק יד

יד,א  אין טומאה נכנסת לאוהל ולא יוצאה ממנו, בפחות מטפח על טפח.  כיצד:  חלון שבין בית לבית, או שבין בית לעלייה--אם יש בו טפח על טפח מרובע, והיתה טומאה באחד מהן--הבית השני טמא; אין בחלון פותח טפח--אין הטומאה יוצאה ממנו, ולא נכנסת לאהל השני.

יד,ב  במה דברים אמורים, בחלון שעשה אותו האדם לתשמיש; אבל חלון שעשהו האדם לאורה, כדי שייכנס ממנו האור--שיעורו כפונדיון, והטומאה יוצאה ממנו.

יד,ג  כיצד:  היתה טומאה בבית, ובא אדם ונסמך לחלון זה , או שהניח בו כלי, או שהאהיל עליו אהל בצד הכותל--נטמא כל שבאהל, שהטומאה יוצאה לו; וחלון העשוי לאורה, אין עליו תקרה אלא גלוי הוא לשמש.

יד,ד  [ב] חלון הנעשה שלא בידי אדם--כגון שחררוהו מים או שרצים, או שאכלתו מלחת, או שהיה חלון פקוק ונטל הפקק, או שהייתה בו זכוכית ונשברה--שיעורו מלוא אגרוף, והוא כראש גדול שלאדם:  והוא, שלא חישב עליו.  אבל אם חישב עליו לתשמיש, שיעורו בפותח טפח; חישב עליו למאור, שיעורו בפונדיון:  שהמחשבה כאן כמעשה.

יד,ה  [ג] מאור שהתחיל לסתמו, ולא הספיק לגמרו, מפני שלא היה לו טיט, או שקראו חבירו, או שחשיכה לילי שבת, ונשאר ממנו מעט--אם נשאר ממנו רום אצבעיים על רחב הגודל, מביא את הטומאה; פחות מכאן, הרי הוא כסתום.

יד,ו  [ד] חלון גדול העשוי לאורה, והיה בה שבכה וכיוצא בה--אם יש במקום אחד ממנה כפונדיון, מביא את הטומאה ומוציא את הטומאה; היו ניקבי השבכה דקים, ואין באחד מהן כפונדיון--הרי זו כסתומה.

יד,ז  וכן חלון העשויה לתשמיש, ובה סבכות ורפפות--אם יש במקום אחד טפח על טפח מרובע, מביא ומוציא; ואם לאו, הרי היא כסתומה.

יד,ח  [ה] חלון שהיא גלויה לאוויר, שיעורה כפונדיון, מפני שאינה עשויה אלא לאורה, כמו שאמרנו.  בנה בית חוצה לה, ונעשת חלון זו תחת תקרה, והרי היא בין שני בתים--שיעורה בפותח טפח.  נתן את התקרה באמצע החלון--התחתון שתחת התקרה, שיעורו בפותח טפח; והעליון שלמעלה מן התקרה, שיעורו בפונדיון, מפני שהוא גלוי לאוויר.

יד,ט  [ו] החור שבדלת, או ששייר בה החרש מקום פתוח מלמעלה או מלמטה, או שהגיף את הדלת ולא מרקה, ונשאר אוויר בין שתי הדלתות, או שסגר הדלת ופתחו הרוח--בכל אלו, אם היה הפתוח כאגרוף--הטומאה יוצאה ממנו ונכנסת לו, במקום פתוח זה; ואם היה פחות מכאגרוף, הרי הוא כסתום.

יד,י  [ז] העושה חור בכותל, כדי להניח בו קנה, או מסמר גדול, או לראות ממנו העוברים והשבים, או לדבר עם חבירו--הרי זה כחלון העשויה לתשמיש, ושיעורה בפותח טפח.
 

הלכות טומאת מת פרק טו

טו,א  חלון תשמיש שסתמה כולה, או סתמה עד שנשאר בה פחות מטפח--אם בדבר החוצץ בפני הטומאה סתם, הרי זה חוצץ:  והוא, שיהיה דבר שאין דעתו לפנותו.

טו,ב  לפיכך אם סתם החלון או מיעטו באוכלין שאינן מוכשרין, אינן חוצצין:  שאף על פי שאין מקבלין טומאה, והרי הן טהורין--דעתו לפנותן.  היו סרוחין, הרי אלו חוצצין.  וכן תבן סרוח, חוצץ; ושאינו סרוח--אינו חוצץ, מפני שדעתו לפנותו.

טו,ג  תבואה שגדלה וסתמה את החלון, או מיעטתו--אינה חוצצת:  לפי שדעתו לפנותה, שמא תפסיד הכותל.  היה עיקרה רחוק מן הכותל, ונטה ראשה וסתם--הרי זה חוצץ.  וכן כל כיוצא בזה.

טו,ד  [ב] חבית שהיא מלאה גרוגרות סרוחין, שאינן מוכשרין ולא ראויין לאכילה, ומונחת בחלון ופי החבית כלפי הטומאה, שהרי החבית טמאה, וכן קופה שהיא מלאה תבן סרוח שאינו ראוי לא למאכל בהמה ולא לטיט ולא להסקה, ומונחת בחלון--אם יכולין הגרוגרות והתבן לעמוד בפני עצמן, כשינטל הכלי שהן בו--הרי אלו חוצצין; ואם לאו, אינן חוצצין.

טו,ה  עשבים המרים שאינן ראויין לבהמה; ומטלניות שאין בהן שלוש על שלוש, שהיו מטונפין וקשין כדי שלא יהיו ראויין אפילו לקנח הדם מן השריטה; והאבר והבשר המדולדלין בבהמה טמאה--והוא, שתהיה כחושה, שאינה ראויה להימכר לגוי, וקשורה כדי שלא תברח; והעוף הטמא ששיכן בחלון--והוא, שיהיה משרט, שהרי אינו ראוי, אפילו לתינוק לשחק בו; וגוי כפות שהוא מאסורי המלך, שאין אחר יכול להתירו; ובן שמונה ביום השבת, שהרי אסור לטלטלו; והמלח המר המעורב בקוצים, שאינו ראוי לא לאכילה ולא לעבודה--והוא, שיהיה מונח על החרס כדי שלא יזיק הכותל:  כל אלו, ממעטין בחלון--שהרי אינן מקבלין טומאה, ואין דעתו לפנותן מפני שאינן ראויין למלאכה.

טו,ו  וכן ספר תורה שבלה, שהיה מונח בחלון--אם גמר שתהיה שם גניזתו, הרי זה ממעט בחלון.  אבל השלג והברד והכפור והגליד והמים, אינן ממעטין בחלון--שהרי הן ראויין, ומקבלין טומאה.

טו,ז  [ג] מיעט את הטפח בפחות מכזית מבשר המת, או בפחות מכזית מבשר הנבילה, או בעצם פחות מכשעורה, או בפחות מכעדשה מן השרץ--הרי אלו חוצצין:  שכל אלו טהורין, ואינן חשובין אצלו; לפיכך אין דעתו לפנותן.  וכן פחות מכביצה אוכלין שאינן מוכשרין--אינן חשובין אצלו, ואין דעתו לפנותן; ולפיכך ממעטין את הטפח.

טו,ח  [ד] סתם החלון בכלי חרס, והיה פיו לחוץ--הרי זה חוצץ:  לפי שאינו מיטמא מגבו, והרי הוא טהור.  וצריך להיות כלי חרס זה מאוס ונקוב, עד שלא יהיה ראוי אפילו להקיז בו דם--כדי שלא תהיה דעתו לפנותו.

טו,ט  [ה] היה בבית מת, או רובע עצמות, וכיוצא בהן מעצמות המטמאות באוהל, ומיעט החלון שלבית זה בעצם פחות מכשעורה--אינו מיעוט, שהעצם מצטרף לעצמות; וכן אם היה שם מת, או כזית מבשר המת, ומיעט החלון בפחות מכזית מבשר המת--אינו מיעוט, שהבשר מצטרף לבשר.  אבל עצם פחות מכשעורה, ממעט על ידי כזית בשר; ופחות מכזית בשר, ממעט על ידי רובע עצמות וכיוצא בהן.

טו,י  מיעט את הטפח בשתי וערב המנוגעין, או בגוש מבית הפרס--אינו מיעוט:  שדבר טמא, אינו חוצץ.  עשה לבינה מעפר בית הפרס--הרי זו טהורה, וממעטת:  שלא אמרו אלא גוש כברייתו.  נסתם הטפח או נתמעט בקורי עכביש--אם היה בה ממש, הרי זו חוצצת; ואם אין בה ממש, אינה חוצצת.
 

הלכות טומאת מת פרק טז

טז,א  ארובה שהיא באמצע תקרת הבית, בין שיש בה פותח טפח בין שאין בה פותח טפח, והיתה טומאה תחת תקרת הבית--כנגד ארובה טהור, שהרי הוא גלוי לאוויר; ושאר הבית טמא.  היתה הטומאה כנגד ארובה בלבד, כל הבית טהור.

טז,ב  היתה מקצת הטומאה תחת התקרה, ומקצתה תחת ארובה--אם היה בארובה פותח טפח--הבית כולו טמא, וכנגד כל הארובה טמא.  אין בה פותח טפח--אם יש בטומאה כדי שתיחלק, וימצא כשיעור תחת התקרה וכשיעור תחת הארובה--הכול טמא; ואם לאו--הבית טמא, וכנגד הארובה טהור.

טז,ג  היה בארובה פותח טפח, ונתן אדם רגלו מלמעלה על הארובה--נעשה הכול אהל אחד:  ובין שהייתה הטומאה תחת התקרה בלבד, או תחת הארובה בלבד--הכול טמא; והאדם שעירב את הטומאה טמא, מפני שנעשה אהל על הטומאה.

טז,ד  אין בארובה פותח טפח, והיתה הטומאה תחת התקרה--זה שנתן רגלו מלמעלה טהור:  שאין טומאה יוצאת לו, בפחות מטפח.  היתה הטומאה תחת הארובה--אם טומאה קדמה את רגלו--טמא, שהרי האהיל על הטומאה; ואם רגלו קדמה את הטומאה--טהור, שהרי רגלו מקצת האהל, אין טומאה יוצאת לו.

טז,ה  [ב] היה כזית מן המת בפי העורב, והאהיל על גבי ארובה עד שנמצא כזית באוויר ארובה--אף על פי שאין בה פותח טפח, הבית טמא.

טז,ו  [ג] בית, וארבה באמצע תקרת הבית ועלייה על גביו, וארבה באמצע תקרת העלייה,  מכוונות זו למעלה מזו--בין שיש בארובות פותח טפח בין שאין בהן פותח טפח, וטומאה בבית--כנגד הארובות טהור; היתה הטומאה כנגד ארובות, הרי הבית טהור.

טז,ז  היה בארובות פותח טפח, והטומאה בין תחת תקרת הבית בין כנגד ארובות, ונתן דבר שהוא מקבל טומאה, בין למעלה מארובת הבית בין למעלה מארובת עלייה--הכול טמא, שאין דבר טמא חוצץ.

טז,ח  נתן דבר שאינו מקבל טומאה על ארובת הבית--הבית טמא, והעלייה טהורה; נתנו על ארובת העלייה--הבית והעלייה טמאים, וכנגדו מלמעלה ולשמים טהור.

טז,ט  אין בארובות פותח טפח, והטומאה תחת תקרת הבית, ונתן בין דבר המקבל טומאה ובין דבר שאין מקבל טומאה, בין על ארובת הבית בין על ארובת העלייה--אין טמא אלא הבית:  שאין טומאה יוצאה לעלייה, בפחות מטפח.

טז,י  היתה הטומאה כנגד ארובות, ונתן דבר שהוא מקבל טומאה בין למעלן בין למטן--הבית והעלייה טמאין, שהרי עירב את הטומאה.  נתן דבר שאינו מקבל טומאה, בין למעלן בין למטן--אין טמא אלא הבית.  וכל אלו הדינין, בעושה ארובה; אבל תקרה שנפחתה מאליה--שיעורה מלוא אגרוף, כמו שביארנו.

טז,יא  [ד] הפוחת את המעזיבה, עד שעשה ארובה בתוך תקרת הבית, כדי שתיכנס בה רגל הערש, והיתה רגל הערש סותמת את הארובה--אם יש בה פותח טפח, וטומאה בבית--אף העלייה טמאה, שאין כלי המקבל טומאה חוצץ; אין בה פותח טפח--העלייה טהורה, והרגל שלמטה טמאה ככלים המאהילים.  נפחתה המעזיבה מאליה--שיעורה מלוא אגרוף, כמו שביארנו.

טז,יב  [ה] ארובה שבתוך תקרת הבית, וקדירה מונחת על הארץ ומכוונת כנגד ארובה, שאם תעלה תצא בצמצום מן הארובה, והיתה טומאה תחת הקדירה רצוצה בינה ובין הארץ, או שהייתה הטומאה בתוך הקדירה או על גבה--טומאה בוקעת ועולה בוקעת ויורדת; ואין טמא אלא כנגדה, והבית כולו טהור.

טז,יג  היתה הקדירה גבוהה מן הארץ טפח, וטומאה תחתיה, או תחת תקרת הבית--הבית כולו טמא ותחת הקדירה טמא, שהרי הוא אהל.  אבל תוך הקדירה, וגבה--טהור:  שאין כלי חרס מיטמא מגבו, והרי אוויר הקדירה גלוי לאוויר.  ואם היה כלי בתוכה, או למעלה על גבה--טהור.  היתה טומאה בתוכה, או על גבה--הבית כולו טהור, שהרי הטומאה כנגד ארובה בלבד.

טז,יד  היתה הקדירה תחת הארובה, והארובה גדולה מן הקדירה, שאם תעלה הקדירה ותצא מהארובה, נמצא בינה ובין שפתי ארובה פותח טפח--אף על פי שהקדירה גבוהה טפח, וטומאה בתוכה או על גבה או תחתיה--הבית טהור.

טז,טו  היתה הקדירה מונחת בצד אסקופת הבית, שאם תעלה נמצא ממנה פותח טפח לפנים מן המשקוף, והיתה טומאה רצוצה תחתיה, או בתוכה או על גבה--טומאה בוקעת ועולה בוקעת ויורדת.

טז,טז  היתה גבוהה מן הארץ טפח, וטומאה תחתיה או בבית--תחתיה והבית, טמא:  שהכול אהל אחד.  ותוכה וגבה, טהור.  היתה הטומאה בתוכה, או על גבה--הבית טמא, מפני שהיא נוגעת במשקוף טפח.  וכן תחתיה טמא--מפני שהטומאה יוצאת לתחתיה מן הבית, שהכול אהל אחד.

טז,יז  לפיכך אם לא היתה נוגעת במשקוף בפותח טפח, או שהייתה בצד המשקוף וטומאה תחתיה--אין טמא אלא תחתיה; אבל הבית, טהור.

טז,יח  [ו] קורות הבית והעלייה שאין עליהם מעזיבה, והן מכוונות קורה כנגד קורה ואוויר כנגד אוויר, ובכל קורה מהן פותח טפח וביניהן אוויר פותח טפח, וטומאה תחת אחת מהן--תחתיה בלבד טמא; היתה הטומאה בין התחתונה לעליונה, בין שתיהן בלבד טמא; היתה הטומאה על גבי העליונה, כנגדו עד לרקיע טמא.

טז,יט  היו הקורות העליונות מכוונות כנגד האוויר שבין הקורות התחתונות, וטומאה תחת אחת מהן--תחת כולן טמא; היתה הטומאה על גבי קורה העליונה, כנגד הטומאה עד לרקיע טמא.

טז,כ  אין בקורות פותח טפח, בין שהיו מכוונות זו על גבי זו, ובין שהיו העליונות כנגד אוויר התחתונות, והיתה הטומאה תחתיהן או ביניהן או על גביהן--טומאה בוקעת ועולה בוקעת ויורדת, ואינה מטמאה אלא כנגדה בלבד:  שכל טומאה שאינה תחת פותח טפח ברום טפח, הרי היא כרצוצה.

טז,כא  בית שנסדק גגו וכותליו, ונעשה שני חלקים, והיתה טומאה בחציו החיצון שהפתח בו--הכלים שבחציו הפנימי טהורין.  היתה הטומאה בחציו הפנימי--אם היה רחב הסדק כחוט המשקולת, כלים שבחציו החיצון טהורין; ואם היה פחות מכאן, הרי הן טמאין.

טז,כב  [ז] אכסדרה שנסדקה, וטומאה בצד זה--הכלים שבצד השני טהורין:  שהרי היא שני אוהלים זה בצד זה, ואוויר ביניהן--שהרי הסדק בכל התקרה.  נתן רגלו או קנה מלמעלה על הסדק, עירב את הטומאה; נתן את הקנה בארץ כנגד הסדק, ואפילו כלי גדול--אינו מערב את הטומאה, עד שיהיה גבוה טפח תחת הסדק.

טז,כג  היה אדם מוטל על הארץ תחת הסדק, מערב את הטומאה:  שאדם חלול הוא; והצד העליון, הרי הוא כאהל שיש בו גובה טפח.  וכן אם היו תחת הסדק כלים מקופלין מונחין על הארץ זה על גבי זה, והיה העליון גבוה מעל הארץ טפח--מערב את הטומאה; וכל הכלים שלמטה ממנו, הרי הן ככלים שתחת האהל.
 

הלכות טומאת מת פרק יז

יז,א  זיז שהוא יוצא מפתח הבית, ופניו למטה, והיה גובהו מעל הארץ שנים עשר טפח, או פחות מכאן--הרי זה מביא את הטומאה בכל שהוא.  ודבר ברור הוא, שאינו מביא אלא מדבריהם; וכן כל כיוצא בהבאת טומאה כזו, שאינה באוהל טפח הבריא--אינה אלא מדבריהם.

יז,ב  היה גבוה יתר משנים עשר טפח, או שהיו פניו למעלה, וכן העטרות והתפוחים היוצאות מן הבניין--אין מביאין אלא בפותח טפח; וכן זיז שעל גבי הפתח, היוצא מן המשקוף, ואפילו היה קנה בצד המשקוף ברוחב הפתח--אינו מביא, אלא אם כן היה בו פותח טפח.

יז,ג  [ב] זיז שהוא סובב את כל הבית, ואוכל בפתח טפח--מביא את הטומאה.  היה אוכל בפתח פחות מטפח, וטומאה בבית--כלים שתחתיו טמאין; טומאה תחתיו, אינו מביא את הטומאה לבית.  וכן בחצר שהיא מוקפת אכסדרה.

יז,ד  [ג] חלון העשויה לתשמיש, וזיז יוצא על גבי החלון--אפילו היה ברוחב הגודל, מביא את הטומאה:  והוא, שיהיה גבוה מעל החלון רום אצבעיים או פחות; היה למעלה מאצבעיים--אינו מביא את הטומאה, אלא אם כן יש בו רחב טפח.

יז,ה  זיז שעל גבי החלון העשויה למאור--מביא את הטומאה בכל שהוא, ואפילו גבוה כל שהוא.

יז,ו  בניין היוצא לפני החלון, שהמשקיף נסמך עליו בשעה שמשקיף--אינו מביא את הטומאה; היה בו זיז--רואין את הבניין כאילו אינו, והזיז העליון מביא את הטומאה.

יז,ז  וכיצד מביאין כל הזיזין האלו טומאה:  שאם היתה טומאה תחת אחד מהן, או בבית--הכול טמא, בין בבית בין תחת הזיז.

יז,ח  [ד] שני זיזין זה על גבי זה, ויש בכל אחד מהן פותח טפח, וביניהן פותח טפח, וטומאה תחת התחתון--תחתיו בלבד טמא; היתה טומאה ביניהן, ביניהן בלבד טמא; היתה על גב העליון, כנגדו עד הרקיע טמא.

יז,ט  היה העליון עודף על התחתון פותח טפח, וטומאה תחת התחתון או ביניהן--תחתיהן וביניהן טמא; היתה על גב העליון, כנגדו עד לרקיע טמא.  היה העליון עודף על התחתון פחות מטפח, וטומאה תחתיו--תחתיו וביניהן טמא; היתה הטומאה ביניהן, או תחת המותר--ביניהן ותחת המותר טמא, אבל תחת התחתון טהור.

יז,י  יש בכל אחד מהן פותח טפח, ואין ביניהן פותח טפח, וטומאה תחת התחתון--תחתיו בלבד טמא; היתה ביניהן, או על גב העליון--כנגד הטומאה עד לרקיע טמא.

יז,יא  אין בהן פותח טפח, בין שיש ביניהן פותח טפח בין שאין ביניהן פותח טפח, בין שהייתה הטומאה תחת התחתון, או ביניהן, או על גב העליון--טומאה בוקעת ועולה ובוקעת ויורדת, שהרי היא רצוצה; וכן שתי יריעות שהן גבוהות מן הארץ פותח טפח, זו על גבי זו.

יז,יב  כלים או בגדים או לוחות שלעץ, שהן מונחין זה על גב זה, וטומאה רצוצה ביניהן--אם היתה הטומאה גבוהה מן הארץ טפח--הרי הכלי שעליה מלמעלה מאהיל על חלל טפח, ומביא את הטומאה לכל הכלים שתחתיו.  היו טבליות שלשיש--אפילו גבוהות מן הארץ אמה--טומאה בוקעת ועולה ובוקעת ויורדת, מפני שהן כקרקע.

יז,יג  [ה] לוחות שלעץ שהן נוגעות זו בזו בקרנותיהן, והן גבוהות מן הארץ טפח, וטומאה תחת אחת מהן--כלים שתחת השנייה טהורין, לפי שאינה נוגעת בחברתה בפותח טפח; והנוגע בלוח זו השנייה, כנוגע בכלים שנגעו באוהל המת.

יז,יד  אבל כל הכלים שאמרנו שמביאין את הטומאה, ואינן חוצצין--אם האהיל הכלי על המת--כל הכלים שעל גביו טמאים כמו שביארנו, וטומאתן משום כלים המאהילין על המת; ואף הכלים שעל גביו שאינן כנגד הטומאה, טמאים משום כלים שהאהילו על המת.

יז,טו  [ו] חבית שהיא יושבת על שוליה לאוויר, וכזית מן המת נתון בתוכה, או תחתיה כנגד אווירה--טומאה בוקעת ועולה ובוקעת ויורדת, והחבית טמאה:  שהרי הטומאה בוקעת מתחתיה, ונטמא אווירה.  היתה הטומאה תחת עובי דופנה--טומאה בוקעת ועולה בוקעת ויורדת, והחבית טהורה.

יז,טז  ולמה החבית טהורה--שהרי אין הטומאה בוקעת באוירה אלא בדופנה, ואין כלי חרס מיטמא אלא מאוירו.

יז,יז  היתה מקצת הטומאה תחת עובי דופנה, ומקצתה תחת אווירה--טומאה בוקעת ועולה בוקעת ויורדת.  היה בדפנות פותח טפח--כולה טמאה, וכנגד פיה טהור:  שהרי הטומאה פשטה בדפנות בלבד.

יז,יח  במה דברים אמורים, בחבית טהורה; אבל אם היתה טמאה, או גבוהה מן הארץ טפח, או מכוסה, או כפויה על פיה, והיתה טומאה תחתיה או בתוכה או על גבה--הכול טמא; וכל הנוגע בה כולה, טמא.

יז,יט  היתה מוקפת צמיד פתיל, ונתונה על גבי המת--האוכלין והמשקין שבתוכה, טהורין; והכלים שעל גבה, טמאים.

יז,כ  חבייות שהן יושבות על שוליהן, או מטות על צידיהן באוויר, והן נוגעות זו בזו בפותח טפח, וטומאה תחת אחת מהן--טומאה בוקעת ועולה בוקעת ויורדת, מפני שהיא רצוצה.  במה דברים אמורים, בטהורות; אבל אם היו טמאות, או גבוהות מן הארץ פותח טפח וטומאה תחת אחת מהן--תחת כולן טמא, שהרי הכול אהל אחד.
 

הלכות טומאת מת פרק יח

יח,א  אדם שהאהיל בידו אחת על המת, והאהיל בשנייה על הכלים, או שנגע במת, והאהיל על הכלים--אם יש בידו פותח טפח, הכלים טמאין; ואם לאו, טהורין.

יח,ב  וכן שני בתים, ובהן שני חציי זיתים, ופשט ידו לבית זה, וידו השנייה לבית השני--אם יש בידו פותח טפח, עירב את הטומאה, ונעשה הכול כאהל אחד, ונטמא הוא והבתים; ואם לאו, אינו מביא את הטומאה.

יח,ג  [ב] אדם שהשקיף בעד החלון, והאהיל על הטומאה--מביא את הטומאה לבית, ונטמא כל הבית; היה מוטל על האסקופה, ומקצתו בתוך הבית ומקצתו בחוץ, והאהילה טומאה על מקצתו שבחוץ--הבית טמא:  מפני שהאדם חלול, ויש בו גובה טפח; וכיוון שהאהילה טומאה עליו--הרי זה כמאהיל עליה, ומביא את הטומאה.

יח,ד  וכן אם היתה טומאה בבית, והאהילו טהורין על מקצתו שבחוץ--הרי אלו טמאין:  מפני שהוא כמאהיל על הטומאה; והאדם מביא ואינו חוצץ, כמו שביארנו.

יח,ה  [ג] נושאי המת שעברו בו תחת האכסדרה, והגיף אחד מהן את הדלת, וסמכו במפתח, כדי שלא יטמא הבית, וכן אם היה אדם מבפנים או מבחוץ סומך הדלת--אם יכול הדלת לעמוד בפני עצמו, הבית טהור.  ואם לאו, הבית טמא:  שנמצא האדם, הוא שחוצץ בפני הטומאה; והאדם והכלים מביאין ואינן חוצצין, כמו שביארנו.

יח,ו  [ד] תנור שהוא עומד בתוך הבית, ועינו קמורה לחוץ, והאהילו נושאי המת על עינו הקמורה--התנור טמא, והבית טהור:  שהרי אין התנור גבוה מעל הארץ, כדי שיביא טומאה לבית.

יח,ז  מגדל הבא במידה שהוא עומד בתוך הפתח, ונפתח לחוץ, וטומאה בתוכו--הבית טהור; טומאה בבית, מה שבתוכו טמא:  שהרי הוא פתוח, ובתוך הפתח; ודרך הטומאה לצאת, ואין דרכה להיכנס.

יח,ח  היתה מוכני שלו משוכה לאחוריו, ויוצאת פחות מטפח, ואינה נשמטת, וטומאה שם בתוכה כנגד הקורות--הבית טהור:  שאף על פי שהיא יוצאה, אינה נשמטת, ואינה יוצאה טפח.  והוא, שיהיה בה טפח על טפח על רום טפח חלול; אבל אם אין במוכני חלל טפח--הרי הטומאה רצוצה בתוך הבית, והבית טמא.

יח,ט  היה המגדל עומד בתוך הבית, וטומאה בתוכו או בתוך התיבה שלו--אף על פי שאין ביציאתה פותח טפח, הבית טמא; טומאה בבית, מה שבתוכו טהור:  שדרך הטומאה לצאת, ואין דרכה להיכנס.  [ה] כלים שבין המגדל ובין הארץ, ושבינו ובין הכותל, ושבינו ובין הקורות--אם יש שם פותח טפח, טמאים.  ואם לאו, טהורים--שאני רואה את הקורות, כאילו הן יורדות וסותמות.

יח,י  [ו] היתה טומאה תחת המגדל, בינו ובין הארץ, או בינו ובין הקורות, או בינו ובין הכותל--בין שיש שם חלל טפח, בין שאין שם--הבית טמא.  היה עומד באוויר, וטומאה בתוכו--כלים שבעביו טהורים; טומאה בעובייו, כלים שבתוכו טהורים.

יח,יא  [ז] כל שיפועי אוהלים, כאהלים.  כיצד:  אהל שהוא שופע ויורד וכולה עד כאצבע, וטומאה באוהל--כלים שתחת השיפוע טמאים; טומאה תחת השיפוע, כלים שבאהל טמאים.

יח,יב  הטומאה מתוך השיפוע--הנוגע בו מתוכו, טמא טומאת שבעה.  והנוגע בשיפוע מאחוריו, טמא טומאת ערב:  נעשה השיפוע מאחוריו, כאילו הוא כלי שנגע באוהל.

יח,יג  היתה הטומאה על אחורי השיפוע--הנוגע בו מאחוריו, טמא טומאת שבעה; והנוגע בשיפוע מתוכו, טמא טומאת ערב.  כחצי זית מתוכו, וכחצי זית מאחוריו--הנוגע בו בין מתוכו בין מאחוריו, טמא טומאת ערב; והאהל עצמו, טמא טומאת שבעה.

יח,יד  [ח] היה כנף האהל מרודד על הארץ, וטומאה תחת כנף האהל הפרוס על הארץ, או על גבי הכנף--טומאה בוקעת ועולה בוקעת ויורדת.
 

הלכות טומאת מת פרק יט

יט,א  כוורת שהיא מוטלת בארץ, והיא בתוך פתח הבית ופיה לחוץ, וכזית מן המת נתון תחתיה, או על גבה מבחוץ--כל שהוא כנגד הזית בתחתיה או בגבה, טמא; וכל מה שבאויר תוכה, טהור--חוץ מכלי שהוא כנגד הטומאה; והבית טהור.

יט,ב  היתה טומאה בבית, אין טמא אלא הבית; אבל כלים שבתוכה או תחתיה או על גבה, טהורים.  היתה טומאה בתוכה, הכול טמא--כל שבבית, וכל שבתוכה, וכל שעל גבה וכל שתחתיה כנגד הטומאה, כמו שביארנו.

יט,ג  היתה גבוהה מן הארץ טפח, וטומאה תחתיה או בבית או על גבה--הכול טמא:  כל שבבית, וכל שתחתיה.  אבל כל שבאויר תוכה טהור, חוץ מכלי שהוא כנגד הטומאה.

יט,ד  היתה הטומאה בתוכה, הכול טמא--כל שבתוכה, וכל שבבית, וכל שתחתיה, וכל שעל גבה:  שהכלים או האדם שנעשו אהל על הטומאה, או שהייתה הטומאה על גביהן--מביאין ולא חוצצין, כמו שביארנו.

יט,ה  במה דברים אמורים, בזמן שהיא כלי ומחולחלת.  אבל אם היתה פחותה וסתם המקום הנפחת בקש, שהרי אינה כלי, או שהייתה אפוצה עד שלא יהיה בה חלל, אלא אטומה כדי שלא יימצא בה חלל טפח במקום אחד--היתה גבוהה מן הארץ טפח, וטומאה תחתיה או בבית--הרי הבית וכל שתחתיה טמאין, מפני שהוא אהל אחד; ותוכה וגבה טהור--מפני שהוא אהל שלעץ, ואינו כלי.  היתה טומאה בתוכה, אין טמא אלא תוכה; היתה על גבה, כנגדו עד לרקיע טמא.

יט,ו  היתה מונחת על הארץ ופיה לחוץ, וכזית מן המת נתון תחתיה--כנגדו עד התהום טמא; היה על גבה, כנגדו עד לרקיע טמא.  היתה טומאה בבית, אין טמא אלא הבית; היתה הטומאה בתוכה, אין טמא אלא תוכה.

יט,ז  [ב] כוורת המוטלת בארץ בתוך הפתח, ופיה לפנים, והיא כלי שלם וחלולה, וכזית מן המת נתון תחתיה או על גבה מבחוץ--כל שהוא כנגד הזית בתחתיה או בגבה, טמא; וכל מה שבאויר תוכה, טהור--חוץ מכנגד הטומאה; והבית טהור.  היתה טומאה בתוכה, או בבית--הכול טמא.

יט,ח  היתה גבוהה מן הארץ טפח, וטומאה תחתיה או בתוכה או על גבה, או בבית--הכול טמא:  כל שבבית וכל שתחתיה, מפני שהיא והבית כאהל אחד; וכל שעל גבה וכל שבתוכה, שהכלי מביא את הטומאה ואינו חוצץ, כמו שנתבאר.

יט,ט  היתה פחותה ופקוקה בקש, או אפוצה, וגבוהה מן הארץ טפח, וטומאה תחתיה או בבית או בתוכה--הכול טמא, חוץ מעל גבה.  היתה טומאה על גבה, כנגדו בלבד עד לרקיע טמא; אבל תוכה ותחתיה והבית--כל מה שבהן טהור, מפני שאינה כלי חוצצת.

יט,י  היתה מונחת על הארץ, ופיה לפנים, וכזית מן המת נתון תחתיה--כנגדו עד התהום טמא; היה על גבה, כנגדו עד לרקיע טמא; היתה הטומאה בתוכה, או בבית--תוכה והבית טמאים.

יט,יא  [ג] כוורת שהיא בתוך הבית, והיא ממלאה את כל גובה הבית, ופיה למעלה לקורות הבית, ואין בינה לבין הקורות פותח טפח, וטומאה בתוכה--הבית טמא; טומאה בבית, מה שבתוכה טהור:  שדרך הטומאה לצאת לתוך הבית בפחות מטפח, ואין דרכה להיכנס--בין שהייתה עומדת, בין שהייתה מוטה על צידה ופיה לכותל ובינה ובין הכותל פחות מטפח, בין שהייתה כוורת אחת, בין שהיו שתיים זו על גבי זו ואין בין העליונה ולקורות או לכותל פותח טפח.

יט,יב  היתה עומדת בתוך הפתח ופיה למעלה, ואין בינו לבין המשקוף פותח טפח, וטומאה בתוכה--הבית טהור; טומאה בבית, מה שבתוכה טמא:  שדרך טומאה לצאת, ואין דרכה להיכנס.

יט,יג  [ד] כוורת חלולה שהיא כלי שלם, והיתה מונחת על צידה באוויר, וכזית מן המת נתון תחתיה או על גבה--כל שהוא כנגד הזית בתחתיה ובגבוה, טמא; וכל מה שבאויר תוכה, טהור--אלא כנגד הטומאה; וכל שאינו כנגד הטומאה בתוכה, טהור.  היתה טומאה בתוכה, הכול טמא:  כל מה שבתוכה, וכל שכנגד הטומאה למעלה על גבה, או למטה תחתיה.

יט,יד  היתה גבוהה מן הארץ טפח, וטומאה תחתיה או על גבה--כל שתחתיה טמא, וכל שעל גבה טמא, אבל כל שבתוכה טהור, חוץ מכלי שהוא כנגד הטומאה.  היתה טומאה בתוכה, הכול טמא--כל מה שבתוכה, וכל שתחתיה, וכל שלמעלה על גבה:  שהכלים מביאין ואינן חוצצין, כמו שביארנו.

יט,טו  לפיכך אם היתה כוורת זו המוטלת על הארץ פחותה ופקוקה בקש, או שהייתה באה במידה, וכזית מן המת נתון תחתיה--כנגדו עד התהום טמא; על גבה, כנגדו עד לרקיע טמא; בתוכה, אין טמא אלא תוכה.  היתה גבוהה טפח מעל הארץ, וטומאה תחתיה--תחתיה בלבד טמא; בתוכה, תוכה בלבד טמא; על גבה, כנגדו עד לרקיע טמא.  שכבר ביארנו שכלי עץ הבא במידה--כאהל הוא חשוב, לא ככלים; ולפיכך חוצץ.

יט,טז  [ה] כוורת שהיא כלי שלם, והיא יושבת על שוליה לאוויר, וטומאה תחתיה או בתוכה או על גבה--טומאה בוקעת ועולה בוקעת ויורדת.  אבל אם היתה גבוהה טפח, או מכוסה, או כפויה על פיה, וטומאה תחתיה או בתוכה או על גבה--הכול טמא:  כל שבתוכה, וכל שתחתיה; וכל שעל גבה, אם היתה הטומאה למטה--שהכלי המאהיל מביא את הטומאה ואינו חוצץ, כמו שביארנו.

יט,יז  לפיכך אם היתה פחותה ופקוקה בקש, או באה במידה, וטומאה תחתיה או בתוכה או על גבה--טומאה בוקעת ועולה בוקעת ויורדת.  ואם היתה גבוהה טפח, וטומאה תחתיה--תחתיה בלבד טמא.  היתה טומאה בתוכה או על גבוה, כנגדו עד לרקיע טמא; וכלים שתחתיה טהורין, מפני שהיא אהל וחוצצת.

יט,יח  [ו] גמל שהוא עומד באוויר--טומאה תחתיו, כלים שעל גביו טהורין; טומאה על גביו, כלים שתחתיו טהורין.  היה רובץ וטומאה תחתיו, הרי זו בוקעת ועולה בוקעת ויורדת; וכן אם היתה טומאה רצוצה תחת רגלו, או על גב רגלו--הרי זו בוקעת ועולה ובוקעת ויורדת.

יט,יט  כבר ביארנו בנזירות, שאם היה הנזיר וכזית מן המת תחת הגמל, או תחת המיטה וכיוצא בה משאר הכלים--אף על פי שנטמא טומאת שבעה, אינו מגלח.  ומשם אתה למד שכל אלו ההלכות האמורות בטומאת אוהלים הנעשים מן האדם, או מן הבהמה, או מן הכלים--הכול מדברי סופרים, מהן דברי קבלה ומהן גזירות והרחוקות; ולפיכך אין הנזיר מגלח עליהן, ואין חייבין עליהן כרת על ביאת מקדש, או אכילת קודשיו.  ואין הדברים כולן אמורין אלא לעניין טומאת תרומה וקדשים בלבד, כמו שביארנו.
 

הלכות טומאת מת פרק כ

כ,א  שלושה דברים מצילין באוהל המת--צמיד פתיל, ואהלין, ובלועין.  הבלועין--מצילין על הטהורים, שלא ייטמאו; ומונעין הטומאה, שלא תצא ותטמא.  אבל צמיד פתיל ואהלין--מצילין על הטהורים, שלא ייטמאו; ואינן מונעין את הטומאה, שלא תצא ותטמא את אחרים.

כ,ב  כיצד:  בית טמא שיש בו כלי מוקף צמיד פתיל, כל שבתוך הכלי טהורין; וכן אם היה שם אהל בתוך הבית, כל הכלים שבתוך האהל טהורין.  אבל אם היה כזית מן המת נתון בכלי, ומוקף עליו בצמיד פתיל, והכניסו לבית--הבית טמא; וכן אהל בתוך אהל, וכזית מן המת באוהל הפנימי--כל הכלים שבאהל החיצון טמאים.

כ,ג  [ב] אבל הבלועין--מצילין על הטהורים, ומונעין את הטומאה.  כיצד:  כלב שאכל בשר המת, ונכנס לבית--הבית טהור; בלע טבעת, אפילו אדם שבלע טבעת, ונכנס לאהל המת--אף על פי שנטמא טומאת שבעה, הטבעת טהורה.

כ,ד  וכן כל הבלועין בחיה ובבהמה ובעופות ובדגים, מצילין כל זמן שהן חיין; ואם מתו, ובשר המת בתוך מעיהן, או הכלים--הרי הן כמו שאינו בלוע.  [ג] נשחט רוב אחד בעוף, ורוב שניים בבהמה--אף על פי שעדיין הן מפרכסין--הרי הן כמתים, ואינן מצילין על הכלים הבלועין, ולא מונעין את הטומאה שבתוך מעיהן שלא תטמא.

כ,ה  [ד] וכמה תשהה הטומאה במעיהן, ותהיה מטמאה כשימותו--בכלב, שלושה ימים מעת לעת; ובשאר בהמה וחיה ועופות ודגים, יום אחד מעת לעת.  במה דברים אמורים, בשנשאר בשר המת בתוך מעיהן; אבל זאב שבלע תינוק, והקיאו דרך בית הרעי--הבשר טהור, והעצמות בטומאתן.

כ,ו  [ה] אין הבלועין ניצולין אלא בבטן נפש חיה, כמו שביארנו; אבל הבלועין בגוף הכלים והאבנים, אינן ניצולין.  כיצד:  כוש שנבלעה בו הצינורה שלמתכת, ומלמד שנבלע בו הדרבן, ולבינה שהייתה טבעת מובלעת בתוכה, ונכנסו לאוהל המת--נטמאו, אף על פי שאינן נראין, והרי הן מחופין:  שאין הבלועין בכלים ניצולין, אלא בצמיד פתיל.  וכן מחט או טבעת שהיו מובלעין בטפילת התנור, ונטמא התנור באוהל המת, או שנפלה טומאה לאוירו--נטמאו הכלים שבתוך הטפילה; ואם היה התנור מוקף בצמיד פתיל--הואיל והתנור טהור, אף הכלים המובלעין בטיט שעל גביו טהורין.

כ,ז  וכן חבית המוקפת צמיד פתיל, והיתה מחט או טבעת במגופת החבית מצידה--הרי אלו טמאין, ואינן ניצולין באוהל המת.  היו במגופת החבית מכנגד פיה--אם היו נראין לתוך החבית ואינן יוצאין לאוירה, טהורין; ואם יצאו לאוירה, טמאין--שאין כלי חרס המוקף צמיד פתיל מציל על הכלים שבתוכו, כמו שיתבאר.  ואם יש תחתיהן כקליפת השום--אף על פי שהן שוקעין לתוך אווירה, הרי אלו טהורין.

כ,ח  [ו] כל הבלועין בקרקעיתו שלבית--הרי הן טמאין, ואינן ניצולין:  שקרקע האהל כמוהו, עד התהום--מה שאין כן בכותליו, כמו שיתבאר.  כיצד:  הטומאה בבית, וכלים טמונים בקרקעו--אפילו תחת מאה אמה, טמאים.  ואם יש במקומן טפח על טפח--טהורין, שהרי הן תחת אהל אחד.  למה זה דומה:  לעלייה שעל גבי הבית, וטומאה בעלייה--שהבית טהור.

כ,ט  וכן אם חלק הבית במחיצה מכלפי ארצו, והיתה הטומאה בין המחיצה והארץ--כלים שבבית למעלה מן המחיצה טמאין, שאין האהלים מונעין את הטומאה כמו שביארנו.  היתה הטומאה למעלה מן המחיצה--כלים שבין המחיצה והארץ טהורין, שהאהל מציל; ואם אין בין המחיצה והארץ גובה טפח--הרי הן כטמונים בקרקע הבית, וטמאים.

כ,י  [ז] ביב שהוא קמור תחת הבית, ויש בו פותח טפח, ויש בפתחו שהוא חוץ לבית פותח טפח, והיתה טומאה בתוכו--הבית טהור; היתה טומאה בבית, מה שבתוכו טהור.

כ,יא  היה בו פותח טפח, ואין ביציאתו פותח טפח, והיתה טומאה בתוכו--הבית טמא; טומאה בבית--מה שבתוכו טהור, שאין דרכה שלטומאה להיכנס.  אין בו פותח טפח, ואין ביציאתו פותח טפח--טומאה בתוכו, הבית טמא, כאילו היא בתוך הבית; טומאה בבית, מה שבתוכו טמא--מפני שהן ככלים הטמונים בקרקע, וקרקע הבית כמוהו עד התהום.

כ,יב  [ח] שתי חבייות, וכחצי זית בכל אחת, ומוקפות צמיד פתיל, ומונחות בתוך הבית--הן טהורות, שאין חצי שיעור מטמא; והבית טמא--שהרי יש בבית כזית, ואין צמיד פתיל לטומאה.  ואינן מיטמאות מחמת הבית, שהרי הן מוקפות צמיד פתיל.  נפתחה אחת מהן--היא והבית טמאין, וחברתה טהורה.

כ,יג  וכן שני חדרים שהן פתוחים זה לזה ולבית, וכחצי זית בפנימי או באמצעי, וכחצי זית בחיצון--החיצון טמא, והפנימי והאמצעי טהורין; כחצי זית בפנימי, וכחצי זית באמצעי--הפנימי טהור, והאמצעי והחיצון טמאים:  שדרך הטומאה לצאת, ואין דרכה להיכנס.
 

הלכות טומאת מת פרק כא

כא,א  מניין לצמיד פתיל שמציל באוהל המת:  שנאמר "וכל כלי פתוח, אשר אין-צמיד פתיל עליו--טמא, הוא" (במדבר יט,טו)--הא יש צמיד פתיל עליו, טהור.  ומפי השמועה למדו שאין הכתוב מדבר אלא בכלי חרס בלבד, כלי שאינו מיטמא אלא דרך פתחו; ולפיכך אם היה פתחו סתום, ומוקף צמיד פתיל--הציל על כל שבתוכו.

כא,ב  קל וחמר לכל הכלים שאין מקבלין טומאה, שיצילו בצמיד פתיל; והן--כלי גללים, כלי אבנים, כלי אדמה, וכלי עצמות הדג ועורו ועצמות העוף, וכלי עץ הבא במידה, ונסרים שלעץ שהן פשוטין ואינן כלים, וגולמי כלי מתכות:  כל אלו, מצילין בצמיד פתיל.

כא,ג  אם הדברים שבתוך כלי המוקף נצולו--קל וחמר לבלועין, ולכלים שתחת האהלים.  מה בין אוהלים, לכלים שמצילין בצמיד פתיל--שהכלים אינן מצילין אלא בצמיד פתיל, והאהלים מצילין בכיסוי בלבד.  [ב] משפך שכפוהו, מציל בכיסוי:  אף על פי שקצתו נקוב, נקב קטן--הרי הוא כסתום.

כא,ד  כל הכלים המצילין בצמיד פתיל--אם היה בהן טפח על טפח על רום טפח, וכפאן על פיהן על הארץ--אף על פי שלא מירח בצמיד פתיל מן הצדדין, הרי אלו מצילין כל מה שתחתיהן עד התהום:  מפני שהן כאהל, והאהל מציל; אלא אם כן היה הכלי כלי חרס, שאין אוהלי כלי חרס מצילין.

כא,ה  כיצד:  חבית שכפיה על פיה--אף על פי שמרחה בטיט מן הצדדין, כל מה שתחתיה טמא:  שנאמר "צמיד פתיל עליו" (במדבר יט,טו), ולא צמיד פתיל על גבו.  הדביק פיה לכותל, ומירח מן הצדדין--מצלת על כל מה שבתוכה, ועל כל שכנגדה בכותל; ואם לא מירח מן הצדדין, אינה מצלת--שאין כלי חרס מציל משום אהל, כמו שביארנו.

כא,ו  אבל שאר כל הכלים המצילין בצמיד פתיל, שהיו פיותיהן דבוקות בדופני הבית--מצילין בלא צמיד פתיל, מפני שהן מצילין משום אוהלים; לפיכך צריך שיהיה בדופן הכלי טפח--שאין הכלים מצילין עם דפנות אוהלים, עד שיהיה להן דופן טפח.

כא,ז  היה לכלי דופן חצי טפח, והיה יוצא מדופן האהל שפה חצי טפח, והדביק זה לזה--אף על פי שיש שם חלל טפח, אינו מציל:  עד שיהיה טפח ממקום אחד.

כא,ח  [ד] כשם שמצילין מבפנים, עם דפנות האהל--כך מצילין חוץ לאהל, אם סמכן לאהל:  שהרי האהל נעשה כסוי מכל מקום.  כיצד:  כלי מהן שיש לו דופן טפח, שהניחו על גבי יתדות חוץ לאהל, וסמך פיו לדופן האהל, והיתה טומאה תחתיו--כלים שבתוכו טהורין.  ואם היה סמוך לכותל חצר, או לכותל גינה--אינו מציל, לפי שאינן כותל אהל; ולפיכך כלים שבתוך הכלי טמאים, שהרי האהילו על הטומאה.

כא,ט  [ה] קורה שיש בה פותח טפח, והיא נתונה מכותל לכותל, וטומאה תחתיה, וקדירה תלויה מן הקורה, והיתה הקורה נוגעת בפי קדירה כולו ומכסה אותו--כלים שבקדירה טהורים, שהרי הוצלו בכיסוי האהל להן; ואם לא היה פי הקדירה מכוסה בקורה, אלא ביניהן ריוח--כל מה שבקדירה טמא, והקדירה עצמה טמאה.

כא,י  [ו] בור שבתוך הבית, וטומאה בבית, וכלים בבור--אם היה מכוסה בנסר חלק, או בכלי המציל שיש לו דופן טפח--הרי כל מה שבבור טהור.  היה לבור בניין סביב לפיו, גבוה טפח על הארץ--בין שכסהו בכלי המציל שיש לו דופן, בין שלא היתה לו דופן--הרי זה מציל, שהרי יש לו דופן טפח ממקום אחר.

כא,יא  [ז] חדות הבנוי בתוך הבית, ומנורה בתוכו, והפרח שלה יוצא ומכסה את פי החדות, ונתן כלי המציל באוהל המת על פי החדות, והרי הוא נשען על פרח המנורה--רואין:  אם תינטל המנורה, והכלי המציל עומד--הרי זה מציל על כל , וכלים שבין שפת הכלי ושפת החדות טהורים עד התהום; ואף המנורה טהורה, אף על פי ששפת הפרח נראה בין הכסוי והחדות.  ואם לאו, הכול טמאים.

כא,יב  [ח] חדות הבנוי בתוך הבית, וכלי המציל נתון על פיו, והיתה טומאה בין שפת הכלי ושפת החדות, או בתוך החדות--הבית טמא:  שאין האהל שבתוך הבית מונע הטומאה, כמו שביארנו.

כא,יג  היתה טומאה בבית--כלים שבכותלי החדות--אם יש במקומן טפח על טפח על רום טפח, טהורים; ואם לאו, טמאים.  ואם היו כותלי החדות רחבים --בין כך ובין כך, טהורים:  מפני שאינן חשובין מכותלי הבית; וכשם שמציל החדות בתוכו, כך מציל בכותליו.

כא,יד  כבר ביארנו שהתנור הישן--הרי הוא ככל הכלים, שהן מביאין את הטומאה ואין נעשין אוהלים; ומפני זה אינו מציל על מה שבתוכו, אלא אם כן היה מוקף צמיד פתיל כשאר כלים המצילין.  וכן ביארנו שהתנור החדש--אינו ככלים לעניין זה, אלא נעשה אהל; לפיכך מציל על מה שבתוכו בכסוי בלבד בלא צמיד פתיל, כאהלים.  וכסוי התנור, הוא הנקרא סרידה.

כא,טו  [ט] תנור ישן בתוך החדש, וסרידה על פי החדש, והרי הכסוי נשען על פי התנור הישן--רואין:  אם כשינטל הישן, תיפול הסרידה--לא הציל, וכל שבתוכו טמא; ואם לאו, הכול טהור.  היה החדש בתוך הישן, והסרידה מונחת על פי הישן--אם יש בין החדש והכסוי פחות מטפח--כל שבתוך החדש טהור, וכאלו הסרידה מונחת על פיו.

כא,טז  [י] סרידה שלחרס שיש לה שפה, והיא עודפת על פי התנור, ומקפת צמיד פתיל--היתה טומאה תחתיה או על גבה, שהכול טמא--הרי כנגד אווירו שלתנור טהור.  היתה טומאה כנגד אווירו שלתנור--כנגדו עד לרקיע טמא, וכל שבתוכו טהור.

כא,יז  [יא] קדירה שכפאה על פי החבית, ומירח דפנותיה עם החבית--מצלת על כל מה שבתוכה, ועל מה שבינה ובין שפתות החבית.  הושיבה על פי החבית כדרכה, ומירח--אינה מצלת:  מפני שהקדירה מיטמאה מאוירה; ואין כלי טמא מציל, כמו שביארנו.
 

הלכות טומאת מת פרק כב

כב,א  שולי המחצין, ושולי  כלים, ודופנותיהן מאחוריהן--אין מצילין בצמיד פתיל באוהל המת; קרסמן, ושפן, ועשין כלים--מצילין בצמיד פתיל:  שאין מציל בצמיד פתיל אלא כלים.  [ב] כלי חרס שנתן בו טיט עד חציו, לא ביטלו; ואם השקיע בו את הכלים, מציל.

כב,ב  [ג] כלי חרס מציל בצמיד פתיל, עד שינקב במוציא רימון; ובגדול, עד שיפחת רובו.  כיצד:  כלי גדול שנפחת רובו, והקיפו צמיד פתיל, וסתם מקום הפחת בצמיד פתיל--הרי זה מציל, אף על פי שאינו חשוב כלי לעניין טומאה.

כב,ג  אבל כלי המוקף צמיד פתיל שהיה נקוב או סדוק, ולא סתם הנקב--נטמא, ואינו מציל.  וכמה יהיה בנקב:  אם היה כלי העשוי לאוכלים, שיעורו במוציא זיתים; היה עשוי למשקה, שיעורו בכונס משקה.  העשוי לכך ולכך, מטילין אותו לחומרו;  בכונס משקה, אינו מציל--עד שיסתום הנקב, או ימעטנו.

כב,ד  תנור שהייתה סרידה על פיו, ומוקף צמיד פתיל, ונתון באוהל המת, ונסדק התנור--אם היה הסדק מלוא פי מרדע, שהוא היקף טפח--נטמא התנור, ואף על פי שאין המרדע יכול להיכנס בסדק, אלא הרי הוא כמותו בשווה; פחות מכאן, התנור טהור.  נסדקה הסרידה שעל פיו כמלוא פי מרדע נכנס, הרי זה טמא; פחות מכאן, ניצול בצמיד פתיל.  היה הסדק עגול--אין רואין אותו ארוך, אלא שיעורו מלוא פי מרדע נכנס.

כב,ה  תנור המוקף צמיד פתיל, שניקב נקב בעינו שלתנור הטוחה--אם היה הנקב מלוא כוש, נכנס ויוצא כשהוא דולק--הרי זה נטמא; ואם היה הנקב פחות מזה, ניצול.  [ו] ניקב התנור מצידו--שיעורו מלוא כוש, נכנס ויוצא שלא דולק.

כב,ו  וכן מגופת החבית שניקבה, שיעורה כדי שתיכנס מיצה שנייה שלשיפון בנקב; וחצבים גדולים שניקבו, שיעורן כדי שתיכנס מיצה שנייה שלקנה.  פחות מכאן, טהורין.  במה דברים אמורים, בזמן שנעשו ליין.  אבל אם נעשו לשאר המשקין--אפילו ניקבו בכל שהן, נטמאו; ואין צמיד פתיל מועיל להם, עד שיסתום הנקב.  ואף בזמן שנעשו ליין, לא אמרו אלא שניקבו שלא בידי אדם.  אבל אם נעשו בידי אדם--אפילו כל שהן, טמאים; ואינן ניצולין, עד שייסתם הנקב.

כב,ז  חבית שהיא מלאה משקין טהורין, ומניקית שלחרס בתוכה, והחבית מוקפת צמיד פתיל, ונתונה באוהל המת--החבית והמשקין טהורין.   טמאה--מפני שקצתה האחת, בתוך החבית המוקפת, והקצה השני פתוח לאוהל המת, ואינו סתום:  אף על פי שהיא עקומה, אין העקום כסתום.

כב,ח  חבית המוקפת צמיד פתיל שניקבה מצידה, וסתמו שמרים את הנקב--תציל.  אגף חצי הנקב, וסתם חציו--הרי זה ספק, אם הציל אם לא הציל.  סתם את הנקב בזמורה, עד שימרח מן הצדדין; סתמו בשני קסמים, עד שימרח מן הצדדין ובין זמורה לחברתה.

כב,ט  וכן נסר שהוא נתון על פי התנור, ומירח מן הצדדין--הציל; היו שני נסרים, עד שימרח מן הצדדין ובין נסר לחבירו.  חיבר את שני הנסרים במסמרים שלעץ וכיוצא בהן, או  עליהן שגמין--אינו צריך למרח מן האמצע.

כב,י  במה מקיפין:  בסיד ובגבסים, בזפת ובשעוה, בטיט ובצואה ובחמור ובחרסית, ובכל דבר המתמרח; ואין מקיפין לא  ולא בעופרת, מפני שהוא פתיל ואינו צמיד.  ומקיפין בדבילה שמנה שלא הוכשרה, ובבצק שנילוש במי פירות כדי שלא ייטמא--שדבר טמא, אינו חוצץ.

כב,יא  [ט] מגופת החבית שנתחלחלה--אף על פי שאינה נשמטת, אינה מצלת:  שהרי נתרועע הצמיד.  הכדור והפקעת  שנתנן על פי החבית, ומירח מן הצדדין--לא הציל, עד שימרח על כל הכדור ועל כל הפקעת מלמטן למעלן.  וכן במטלית שלבגד, שקשורה על פי הכלי; היתה  או שלעור, וקשרה במשיחה--אם מירח מן הצדדין, הציל.

כב,יב  [י] חמת שלעור הדג או הנייר, שהלביש בהן את החבית, וצררה מלמטה--הרי זו מצלת; ואם לא צרורה--אף על פי שמירח מן הצדדין, לא הציל.

כב,יג  [יא] חבית זפותה, שנתקלף החרס מלמעלה, והזפת שלה עומד, ונתן כסוי על הזפת, ודחקו עד שדבק בזפת, ונמצא הזפת עומד בין הכסוי ובין קרקע החבית--הרי זה מציל; וכן בכלי המורייס וכיוצא בהן מדברים המתמרחין, שהיה המתמרח בין הכסוי ובין הכלי כמו זר--הואיל  דבוקין, הרי זה מציל.
 

הלכות טומאת מת פרק כג

כג,א  כל הכלים המצילין בצמיד פתיל, מצילין על כל מה שבתוכן--בין אוכלין, בין משקין, בין בגדים וכלי שטף; זה הוא, דין תורה.  אבל מדברי סופרים שכלי חרס המוקף צמיד פתיל, אינו מציל אלא על האוכלין ועל המשקין ועל כלי חרס אחרים שיהיו בתוכו; אבל אם היה בתוך כלי חרס המוקף כלי שטף, או בגדים--הרי אלו טמאים.

כג,ב  ומפני מה אמרו שלא יציל על הכול, כשאר כלים המצילין:  מפני ששאר הכלים המצילין, אינן מקבלין טומאה כלל, וכלי חרס מקבל טומאה, וכלי טמא אינו חוצץ; וכל כלי עמי הארץ בחזקת טומאה, כמו שיתבאר.

כג,ג  ולמה לא אמרו כלי חרס שלעמי הארץ, לא יציל על הכול,  יציל על הכול, שהרי הוא טהור:  מפני שאין עם הארץ טמא בעיני עצמו, ויאמר הואיל וכלי חרס מציל על הכול, אחד אני ואחד החבר; ולפיכך השוו, וגזרו שלא יציל על הכול.

כג,ד  ולמה אמרו מציל, על האוכלין ועל המשקין ועל כלי חרס:  מפני שאלו השלושה טמאים הן על גב עם הארץ--בין קודם שיהיו באוהל המת, בין אחר שיהיו שם תחת צמיד פתיל.  ולעולם לא ישאל החבר מעם הארץ, לא אוכלין ולא משקין ולא כלי חרס אלא על דעת שהן טמאין--שהרי אין להן טהרה לעולם, ולא יבוא בהן לידי תקלה.

כג,ה  אבל כלי שטף--שואל אותם החבר מעם הארץ, ומטבילן מפני מגע עם הארץ, ומעריב שמשן, ומשתמש בהן בטהרות.  לפיכך חשו חכמים, שמא ישאל ממנו כלי שטף, שכבר היה תחת צמיד פתיל בכלי חרס שלו, שהרי עם הארץ הזה מדמה שניצול, והרי הוא טמא טומאת שבעה; ויטבילו החבר, ויעריב שמשו, וישתמש בו בטהרות, ויבוא לידי תקלה.  ומפני זה, גזרו שלא יציל כלי חרס על כלי שטף שבתוכו.

כג,ו  [ג] כלי חרס שמשתמשין בהן באפר הפרה, או בקודשים--עמי הארץ נאמנים על טהרתם, מפני שהן נזהרים בהן הרבה; ולפיכך יצילו על הכול בצמיד פתיל, אף על פי שהן שלחרס.

כג,ז  [ב] אדם שהיה נתון בתוך החבית, ומקפת צמיד פתיל--טהור; ואפילו עשיה גולל לקבר.  וייראה לי שזה שלא גזרו על האדם שהוא תחת צמיד פתיל בכלי חרס, מפני שהוא דבר שאינו מצוי; וכל דבר שאינו מצוי ברוב העיתים, לא גזרו בו.

כג,ח  [ד] ארובה שבין בית לעלייה, וטומאה בבית, וקדירה נתונה על פי ארובה, ונקובה בכונס משקה--הקדירה טמאה, והעלייה טהורה.  היתה שלמה--כל שבעליה מאוכלין ומשקין וכלי חרס, טהור; אבל האדם וכלי שטף שבעליה, טמאים:  שאין כלי חרס חוצץ, אלא על האוכלין ועל המשקין וכלי חרס; וכל שבעליה זו הטהורה, כאילו הוא תחת צמיד פתיל בכלי חרס.  וטימאו את האדם שבעליה זו, מפני שהוא דבר המצוי.

כג,ט  לפיכך אם היה בעלייה זו כלי מתכות וכיוצא בו מלא משקין--הכלי טמא טומאת שבעה, והמשקין טהורין.  היה בה אישה לשה בעריבה שלעץ--האישה והערבה טמאין טומאת שבעה, והבצק טהור כל זמן שהיא עוסקת בו; פירשה, וחזרה ונגעה בו--טמאתו.  וכן אם פינה הבצק או המשקין לכלי אחר, מכלי שטף שבעליה--נטמאו במגע הכלי האחר.

כג,י  היה על פי ארובה זו שאר כלים המצילין בצמיד פתיל, שאינן מקבלין טומאה כמו שביארנו, ולפיכך אין מגע עם הארץ מטמא אותן, או שהיה כלי חרס הטהור לפרה אדומה או לקודש, שהכול נאמנין על טהרתן--הרי זה מציל על כל מה שבעליה.

כג,יא  היה אהל נטוי בעלייה, ומקצתו מרודד על הארובה שבין בית לעלייה--הרי זה מציל, ואף על פי שאין גגו על הארובה:  שהאהל מציל בכיסוי, כמו שביארנו.
 

הלכות טומאת מת פרק כד

כד,א  בית שחלקו בקנקנים טהורות מן הארץ עד הקורות, וטומאה בחציו האחר--אם היה פי הקנקנים כלפי הטהרה, הרי אלו מצילות; ואם היו כלפי הטומאה, אינן מצילות.  טוחן בטיט, בין מבפנים בין מבחוץ--רואין:  אם יכול הטיט לעמוד בפני עצמו, מציל; ואם לאו--אינו מציל, והרי הכול אהל אחד.

כד,ב  בית שחלקו בנסרים או ביריעות--אם חלקו מן הצדדין, או מכלפי הקורות, והיתה הטומאה בבית--כלים שבין המחיצה ובין הכותל או שבין המחיצה ובין הקורות, טהורין.

כד,ג  היתה הטומאה בין המחיצה לכותל, או בין מחיצה לקורות--כלים שבבית טמאין:  שאין המחיצה מונעת הטומאה שלא תצא ותטמא, כעניין שביארנו באוהל שבתוך הבית.

כד,ד  היו הכלים בתוך עובי המחיצה עצמה--בין שהייתה הטומאה לפנים מן המחיצה, או שהייתה בתוך הבית--אם היה מקום הכלים טפח על טפח, טמאין; ואם לאו, טהורין.  וכבר ביארנו כיצד דין הבית, אם חלקו מכלפי ארצו.

כד,ה  [ג] בית שהוא מלא תבן, ואין בינו לבין הקורות פותח טפח, טומאה בפנים, בין בתוך התבן בין שהייתה בין תבן לקורות--כל הכלים שכנגד יציאת הטומאה במלואו שלפתח, טמאין.  היתה טומאה חוץ לתבן במלואו שלפתח--כלים שבפנים--אם יש במקומן טפח על טפח על רום טפח, טהורין; ואם לאו, טמאין.  ואם יש בין תבן לקורות פותח טפח--בין כך ובין כך, טמאין:  שאין התבן חוצץ, מפני שסתם תבן דעתו לפנותו.

כד,ו  [ד] כותל שבין שני בתים, וטומאה בתוך הכותל--בית הקרוב לטומאה טמא, והקרוב לטהרה טהור; היתה מחצה למחצה, שניהן טמאין.  היתה טומאה באחד משני הבתים, והכלים בתוך הכותל--מחציו וכלפי טומאה טמאין, מחציו וכלפי טהרה טהורין; מחצה למחצה, הרי הן טמאין.

כד,ז  וכן מעזיבה שבין הבית והעלייה, והטומאה בתוך המעזיבה--מחציה ולמטן, הבית טמא והעלייה טהורה; מחציה ולמעלה, העלייה טמאה והבית טהור; מחצה למחצה, שניהן טמאין.  היתה טומאה באחד מהן, וכלים בתוך המעזיבה--מחציה וכלפי טומאה טמאין, מחציה וכלפי טהרה טהורין; מחצה למחצה, הרי הן טמאין.

כד,ח  היתה המעזיבה לאוויר, וטומאה בתוכה--מחציה ולמטה--הבית טמא; והעומד מלמעלה--אפילו כנגד הטומאה--טהור, שהרי פשטה הטומאה בכל הבית.  היתה הטומאה מחציה ולמעלה--הבית טהור, והעומד מלמעלה כנגד הטומאה טמא.  מחצה למחצה--הבית טמא, והעומד מלמטה כנגד הטומאה טמא:  שהרי אי אפשר לצמצם.

כד,ט  [ה] וכן כותל המשמש את הבית, יידון מחצה למחצה.  כיצד:  כותל שהוא לאוויר, וגג הבית סמוך לכותל, ואינו מורכב על הכותל, וטומאה רצוצה בתוך הכותל--היתה מחציו ולפנים, הבית טמא; והעומד מלמעלן על ראש הכותל טהור, כעומד על גג הבית.

כד,י  היתה מחציו ולחוץ, הבית טהור; והעומד מלמעלן כנגד הטומאה טמא, שהרי לא פשטה טומאה בתוך הבית.  היתה הטומאה מחצה למחצה, הבית טמא; והעומד מלמעלן טהור, שהרי פשטה טומאה בבית.

כד,יא  נטל מהכותל מבפנים, או שהוסיף בכותל מבחוץ, עד שנמצאת הטומאה מחצי כותל ולפנים--הבית טמא; נטל מבחוץ, או שהוסיף בעובי הכותל מבפנים, עד שנמצאת הטומאה מחצי כותל ולחוץ--הבית טהור.  היתה הטומאה נתונה על גבי הכותל, אפילו מחציו ולפנים--הבית טהור.

כד,יב  [ו] בית המשמש את הכותל, יידון כקליפת השום.  כיצד:  החופר שני כוכין או שתי מערות זו בצד זו, עד שנמצאו שני בתים חפורין בקרקע, ונעשה ביניהן כותל המבדיל בין שניהן, והיתה טומאה בבתים, וכלים בכותל--אם יש עליהן כקליפת השום, טהורין.  היתה טומאה בכותל זה, וכלים בבתים--אם יש עליהן כקליפת השום, טהורין.

כד,יג  הנה למדת שכותל בניין, נדון מחצה למחצה; וכותל הסלע או שנעשה מגוש הארץ כשיחפור מכאן ומכאן, נדון כקליפת השום.  [ז] כותל שחצי עובייו בניין וחציו סלע, נדון מחצה למחצה.

כד,יד  [ח] טומאה שהייתה בין קורות הבית--אפילו אין תחתיה אלא כקליפת השום, הבית טהור; ורואין את הטומאה כאילו היא רצוצה בארץ, ומטמאה כנגדה בלבד.  ואם יש במקומה טפח על טפח, הכול טמא; וכן אם היתה נראית בתוך הבית--בין כך ובין כך, הבית טמא.

כד,טו  שני פתחים זה על גבי זה, וטומאה בכותל שביניהן--אם נראית שהיא לתוך אחד מהן, הוא טמא וחברו טהור; ואם לאו, נידונין מחצה למחצה.
 

הלכות טומאת מת פרק כה

כה,א  עמוד שהוא עומד בתוך הבית, וטומאה רצוצה תחתיו--טומאה בוקעת ועולה בוקעת ויורדת, ואינו מיטמא אלא כנגד הטומאה בלבד.  ואם היה פרח יוצא מעמוד זה, וכלים תחת הפרח--הכלים טהורים, שאינו מיטמא אלא כנגד הטומאה בלבד.  [ב] ואם יש במקום הטומאה טפח על טפח על רום טפח--הרי הוא כקבר סתום, ומטמא מכל סביביו; והבית כולו טמא, שהרי האהיל על הקבר.

כה,ב  [ג] טומאה שהיא בתוך הכותל, ומקומה טפח על טפח על רום טפח--כל העליות הבנויות על כותל זה, אפילו עשר--טמאות:  שהרי הכותל כולו קבר סתום עד סופו; והוא כותל כל העליות, וכל עלייה מהן מאהלת על הקבר.  בנה בית בצד הכותל מכאן, ובית מכאן, ובנה עלייה על גבי שני הבתים, עד שנמצא ראש הכותל הטמא הוא באמצע קרקע העלייה--הרי העלייה טמאה, שהרי האהילה על הקבר.  והעלייה השנייה, הבנויה על גבה--טהורה:  מפני שהן זו על גב זו, ואין הכותל הטמא כותלה.

כה,ג  [ד] חור גדול שבעובי הכותלים שדרך בני אדם לעשות אותו לתשמיש, והוא הנקרא פרדסיק, שהייתה טומאה מונחת בתוכו, ויש עליו דלתות סגורות--הבית טהור.  היתה הטומאה רצוצה בקרקעו, או בכותליו, או בגגו--רואין את כל החור כולו כאילו הוא אטום, ורואין מקום הטומאה:  אם הוא בחצי עובי הכותל שלפנים, הבית טמא; ואם היתה הטומאה מחצי כותל ולחוץ, הבית טהור; מחצה למחצה, הבית טמא.

כה,ד  [ה] שני פרדסקין זה בצד זה, או זה על גב זה, וטומאה מונחת באחד מהן, ונפתח--הוא והבית טמא, וחברו טהור; היתה טומאה רצוצה בתוך הבניין--רואין את הפרדסקין כאילו הן אטומין, וידון מחצה למחצה.

כה,ה  [ו] כזית מן המת מודבק באסקופת הבית מבחוץ, הבית טהור; היה רצוץ תחת האסקופה, יידון מחצה למחצה.  היה מודבק למשקוף, הבית טמא.

כה,ו  [ז] כלב שאכל בשר המת, ומת בתוך שלושה ימים, והרי הוא מוטל על האסקופה--רואין חלל הטומאה מגופו:  אם הוא מכנגד המשקוף ולפנים, הבית טמא; ומכנגד המשקוף ולחוץ, הבית טהור.

כה,ז  [ח] האישה שמת עוברה בתוך מעיה--אם נעשה ראש הנפל כפיקה שלשתי--כיון שנפתח הרחם, עד שנראה הראש, נטמא הבית מפני העובר, אף על פי שעדיין לא יצא.

כה,ח  [ט] האישה שהיא מקשה לילד, ויצאת מבית לבית, והפילה נפל מת בבית השני--הרי הבית הראשון טמא בספק:  שמא כשהייתה בו, יצא ראשו שלנפל זה.  במה דברים אמורים, בשלא היה ראש הנפל כפיקה שלשתי.  אבל אם העגיל ראש כפיקה, הבית הראשון טהור--שאילו נפתח רחמה שם, לא היתה יכולה להלך על רגליה; לפיכך אם היתה ניטלת באגפיים, והוציאוה מבית לבית--הבית הראשון טמא בספק, אף על פי שהעגיל ראש כפיקה שלשתי.

כה,ט  [י] האישה שהפילה שליה, הבית טמא ודאי:  חזקה היא, שאין שליה בלא ולד.

כה,י  [יא] מי שילדה שני ילדים, אחד חי ואחד מת--אם המת יצא ראשון, החי טהור:  שהרי לא נגע בו, משיצא לאוויר העולם.  ואם החי יצא ראשון, הרי הוא טמא:  שהרי אי אפשר שלא ייגע בו המת משיצא לאוויר העולם--מפני שהוא מתגלגל אחריו כאבן, שאין בו רוח כדי להעמיד עצמו.

כה,יא  [יב] האישה שילדה ולד מת, אפילו נפל קטן כמו שביארנו--הרי היא טמאה טומאת שבעה.  מת עוברה בתוך מעיה, ופשטה החיה את ידה ונגעה בו--החיה טמאה שבעה, והאישה טהורה עד שייצא הוולד; וטומאת החיה מדבריהם--גזירה, שמא תיגע בו  לפרוזדוד.  אבל מן התורה, אין מגע בית הסתרים מגע:  הואיל והוא בתוך המעיים, הנוגע בו טהור.

כה,יב  וכן הבולע טבעת טמאה, וחזר ובלע אחריה טבעת טהורה--אף על פי שנגעו זו בזו בוודאי בתוך מעיו, אינו מגע; והטמאה בטומאתה, והטהורה בטהרתה.
 

 

הלכות פרה אדומה

יש בכללן שתי מצוות עשה; וזה הוא פרטן:  (א) דין פרה אדומה; (ב) דין טומאת מי נידה וטהרתן.  וביאור שתי מצוות אלו בפרקים אלו.
 

הלכות פרה אדומה פרק א

א,א  מצות פרה אדומה, שתהיה בת שלוש שנים או בת ארבע; ואם היתה זקנה, כשרה, אלא שאין ממתינין לה, שמא תשחיר ותפסל.  ואין לוקחין עגלה, ומגדלין אותה--שנאמר "ויקחו אליך פרה" (במדבר יט,ב), לא עגלה.  מצאו עגלה--פוסקין עליה דמים, ותהיה אצל בעליה עד שתגדיל ותיעשה פרה; ולוקחין אותה מתרומת הלשכה.

א,ב  זה שנאמר בתורה "תמימה" (במדבר יט,ב)--תמימת אדמות, לא תמימת קומה; אלא אם היתה ננסה, כשרה כשאר הקודשים.

א,ג  היו בה שתי שערות לבנות או שחורות, בתוך גומה אחת, או בתוך שתי כוסות והן מוכיחות זו על זו--פסולה.  [ג] היו בה שתי שערות עיקרן מאדים וראשון משחיר, עיקרן משחיר וראשון מאדים--הכול הולך אחר העיקר; וגוזז במספריים את ראשן המשחיר, ואינו חושש משום גיזה בקודשים--שאין כוונתו לגזוז.

א,ד  וצריך שיישאר מן המאדים, כדי שתנטל בזוג--שכל שערה שאינה ניטלת בזוג, הרי היא כאילו אינה; לפיכך אם היו בה שתי שערות לבנות או שחורות, שאינן נלקטין בזוג--הרי זו כשרה.

א,ה  היו קרניה או טלפיה שחורים, יגוד; גלגל העין והשנים והלשון, אין מראיהן פוסלין בפרה.  [ו] היתה בה יבולת, וחתכה--אף על פי שצמח במקומה שיער אדום, פסולה.

א,ו  [ז] כל המומין הפוסלין הקודשים--פוסלין בפרה, שנאמר "אשר אין-בה מום" (במדבר יט,ב); היתה יוצא דופן, או מחיר, או אתנן, או טרפה, או שנרבעה--פסולה:  שכל הפוסל את הקודשים למזבח, פוסל את הפרה, אף על פי שהיא  בדק הבית, הואיל וקראה הכתוב "חטאת" (במדבר יט,ט; במדבר יט,יז).  ומותר ליקח אותה מן הגוי; ואין חוששין שמא רבעה הגוי, שאינו מפסיד בהמתו.

א,ז  יתירה פרה על הקודשים, שהעבודה פוסלת בה--שנאמר "אשר לא-עלה עליה, עול" (במדבר יט,ב), ובעגלה ערופה הוא אומר "אשר לא-עובד בה, אשר לא-משכה, בעול" (דברים כא,ג):  מה עול האמור בעגלה, עשה שאר עבודות כעל--אף עול האמור בפרה, יפסול בה שאר עבודות כעל.  אלא שהעול פוסל, בין בשעת עבודה בין שלא בשעת עבודה; ושאר עבודות, אין פוסלות אלא בשעת עבודה.  כיצד:  קשר עליה העול--אף על פי שלא חרשה בו, פסולה; הכניסה לדוש, אינה נפסלת עד שידוש בה.  וכן כל כיוצא בזה.

א,ח  רכב עליה, נשען עליה, נתלה בזנבה ועבר בה את הנהר, קיפל עליה את המוסרה, נתן טליתו עליה, נתן עליה כסות --פסולה.  קשרה במוסרה--אם היתה מורדת וצריכה שמירה, כשרה; ואם לא היתה צריכה, פסולה--שכל שמירה שאינה צריכה, משאוי הוא.

א,ט  עשה לה סנדל שלא תחליק, פרס טליתו עליה מפני הזבובין--כשרה.  זה הכלל--כל שהוא לצורכה, כשרה; לצורך אחר, פסולה.

א,י  נעשית בה מלאכה מאליה, או שעלה עליה דבר מאליו--אם לרצונו, פסולה:  שנאמר "אשר לא-עובד בה" (דברים כא,ג)--שאם עובד בה לרצונו, הרי זה כמי שעבד בה.  לפיכך אם שכן עליה ועוף, כשרה.  עלה עליה זכר, פסולה; ואין צריך לומר שהמעוברת, פסולה.

א,יא  הכניסה לרבקה, ודשה מאליה--כשרה; הכניסה כדי שתינק, ותדוש--פסולה, שהרי עשת לרצונו.  וכן כל כיוצא בזה.

א,יב  [ח] פרה שנולד בה פסול, תיפדה.  וכן אם מתה, תיפדה מפני עורה; אבל לא להאכיל בשרה לכלבים.  [ט] נשחטה לשם חולין--תיפדה, ואינה מכפרת; נשחטה על גב מערכתה, אין לה פדיון עולמית.  [י] לקחו פרה, ומצאו אחרת נאה ממנה--הרי זו תיפדה שלא במום.

א,יג  אף כוהן הדיוט, כשר לשריפת הפרה--שנאמר "ונתתם אותה, אל-אלעזר הכוהן" (במדבר יט,ג), ועדיין אהרון היה קיים; ומפי השמועה למדו זו נעשת באלעזר, ושאר כל הפרות בין בכוהן גדול בין בכוהן הדיוט.  [יב] והעושה אותה--לובש ארבעה כלים  הדיוט, בין שעשה אותה כוהן גדול בין שעשה אותה כוהן הדיוט.

א,יד  [יג] כל העוסקין בפרה מתחילה ועד סוף, שהיו טבולי יום--כשרים למעשה הפרה ולקדש ולהזות מאפרה, ואף על פי שעדיין לא העריב שמשן:  שזה שנאמר בכל הפרשה "איש טהור" (במדבר יט,ט; במדבר יט,יח), הוא הטהור למעשר שני; אף על פי שאינו טהור לתרומה, עד שיעריב שמשו--הרי הוא טהור לפרה.

א,טו  [יד]  היו אומרים שאין מעשה הפרה כשר, אלא במעורבי שמש; לפיכך היו בית דין בבית שני מטמאין את הכוהן השורף את הפרה בשרץ וכיוצא בו, וטובל, ואחר כך עוסק בה--כדי לבטל דברי אלו הזדים שמורים מהעולה על רוחם, לא מן הקבלה.  וכן כל הכלים שמכניסין לתוכן אפר הפרה, כולן טבולי יום היו.

א,טז  [טו] החותך שפופרת שלקנה להניח בה אפר חטאת--יטמא אותה, ויטבילנה; ואחר כך יניח בה.  והחותך את השפופרת והמטבילה--טעון טבילה, מפני שעשיה כטמא מת בשביעי שלו; לפיכך אינה צריכה הזיה שלישי ושביעי, אלא מטמאה--כדי להראות , ומטבילה ונותן בה.
 

הלכות פרה אדומה פרק ב

ב,א  מעלות יתרות עשו בטהרת פרה אדומה, והרחוקות גדולות הרחיקו מטומאת המת בכל מעשיה:  מפני שהיא כשרה בטבולי יום, חשו שמא יבואו לזלזל בה.  ומפני זה כשמפרישין הכוהן השורף אותה, מפרישין אותו ללשכה מוכנת בעזרה, ובית אבן היתה נקראת, מפני שכל כליה כלי אבנים שאין מקבלין טומאה; ובכלי האבן היה משתמש, כל שבעת ימי ההפרשה.  ולא היו אחיו הכוהנים נוגעין בו, כדי להרבות בטהרתו.

ב,ב  שבעת ימים קודם שריפת הפרה, מפרישין כוהן השורף אותה מביתו--כשם שמפרישין כוהן גדול, לעבודת צום הכיפורים; ודבר זה, קבלה ממשה רבנו.  וכן מפרישין אותו מאשתו--שמא תימצא נידה, ויהיה טמא שבעת ימים.

ב,ג  הלשכה שהיה יושב בה כל שבעה, צפונית מזרחית היתה, כדי להזכירו שזו כחטאת הנשחטת בצפון, אף על פי שהיא נשחטת בחוץ.

ב,ד  כל יום ויום משבעת ימי ההפרשה, מזין עליו מי חטאת, שמא נטמא למת, והוא לא ידע--חוץ מיום רביעי להפרשה, שאינו צריך הזיה:  לפי שאי אפשר שיהיה לא שלישי לטומאתו, ולא שביעי--שאין הזיה בשביעי עולה משום הזית שביעי, עד שיזה בשלישי מלפניה.  ומן הדין היה שאינו צריך הזיה, אלא בשלישי ושביעי להפרשה בלבד; וזה שמזין יום אחר יום, מעלה יתירה עשו בפרה.

ב,ה  ברביעי בשבת, היו מפרישין אותו, כדי שיחול רביעי שלו, להיות בשבת:  שההזיה אינה דוחה שבת, וברביעי אינו צריך הזיה.

ב,ו  בכל יום ויום מימי ההפרשה שמזין עליו בהן, מזין עליו מאפר פרה מן הפרות שנשרפו כבר; ואם לא היה שם אלא אפר פרה אחת בלבד, מזין ממנו עליו כל השישה.

ב,ז  כשמזין עליו בימי ההפרשה, אין מזה עליו אלא אדם שלא נטמא במת מעולם, שהמזה צריך שיהיה טהור; ואם תאמר יזה עליו איש שנטמא, והוזה עליו--שמא זה שהזה עליו, לא היה טהור מטומאת מת.  וכן הכלים שממלאין בהן ומקדשין להזות על הכוהן השורף--כולם כלי אבנים היו, שאין מקבלין טומאה.  וכל הדברים האלו, מעלות יתרות הן שעשו בה.

ב,ח  וכיצד יימצא איש, שלא נטמא במת מעולם.  חצרות היו בירושלים בנויות על גבי הסלע, ותחתיהן חלול, מפני קבר התהום; ומביאין היו נשים עוברות, ויולדות שם, ומגדלות שם את בניהן.

ב,ט  וכשירצו להזות על הכוהן השורף, מביאין שוורים מפני שכרסיהן נפוחות; ומניחין על גביהן דלתות, ויושבין התינוקות על גבי הדלתות, כדי שיהיה אהל מבדיל בינם ובין הארץ, מפני קבר התהום; וכוסות שלאבן בידם, והולכין עד לשילוח.  הגיעו לשילוח, יורדין שם וממלאין--שאין לחוש שם מפני קבר התהום, שאין דרך בני אדם לקבור בנהרות; ועולין, ויושבין על גבי הדלתות.

ב,י  והולכין עד שמגיעין להר הבית.  הגיעו להר הבית, יורדין ומהלכין על רגליהן, מפני שכל הר הבית והעזרות, תחתיהן היה חלול מפני קבר התהום; ומהלכין עד פתח העזרה, ובפתח העזרה היה קלל .  נוטלין האפר, ונותנין במים שבכוסות, ומזין על הכוהן השורף.

ב,יא  ומטבילין היו את התינוקות שממלאין ומקדשין ומזין על השורף, שאף על פי שהן טהורין מטומאת המת--שמא נטמאו בטומאה אחרת.

ב,יב  [ח] תינוק שטבל למלאות ולהזות--לא ימלא בכליו תינוק אחר, אף על פי שטבל; ותינוק שטבל להזות על כוהן זה--אינו מזה על כוהן אחר, עד שיטבול לשם מעשה זה הכוהן.  וכן כלים שטהרום לחטאת זו--לא יתעסקו בהן בפרה אחרת, עד שיטבילום לשמה.  וכל הדברים האלו, מעלות יתרות בפרה.
 

הלכות פרה אדומה פרק ג

ג,א  אין שורפין את הפרה אלא חוץ להר הבית, שנאמר "והוציא אותה אל-מחוץ למחנה" (במדבר יט,ג); ובהר המשחה, היו שורפין אותה.  וכבש היו עושין, מהר הבית להר המשחה; ותחתיו בנוי כיפין כיפין, וכיפה על כל שני כיפין, כדי שיהיו שני רגלי הכיפה על גג שני כיפין שתחתיה, כדי שיהיה תחת הכול חלול--מפני קבר התהום.  אף מקום שריפתה ומקום הטבילה, שהיו בהר המשחה--תחתיהן חלול, מפני קבר התהום.  והפרה והשורף וכל המסעדין בשריפתה, יוצאין מהר הבית להר המשחה על גבי כבש זה.

ג,ב  כיצד שורפין אותה:  זקני ישראל היו מקדימין ברגליהן להר המשחה, ובית הטבילה היה שם; וכוהן  בשריפתה והפרה יוצאין על הכבש, ובאין להר המשחה.  ומטמאין את הכוהן, וסומכין הזקנים ידיהם על הכוהן, ואומרין לו, טבל אחת.  ואם היה כוהן גדול, אומרין לו, אישי כוהן גדול, טבל אחת.

ג,ג  ירד וטבל, עלה ונסתפג.  ועצים מסודרין היו שם, עצי ארזים ארונים וברושים, ועצי תאנה חלקה.  ועושין מערכה כמין מגדל, ומפתחין בה חלונות, כדי שתהיה האור מלבבת בהן; ומראה המערכה במערב.

ג,ד  וכופתין את הפרה, בחבל ; ונותנין אותה על גבי המערכה, ראשה לדרום ופניה למערב.   עומד במזרח, ופניו למערב; שוחט בימינו, ומקבל הדם בשמאלו.  ומזה באצבעו הימנית מן הדם שבכפו השמאלית, שבע פעמים כנגד בית קודש הקודשים--על כל הזיה, טבילת אצבע בדם:  ושיירי הדם שבאצבע, פסולין להזיה; לפיכך על כל הזיה, מקנח אצבעו בגופה שלפרה.

ג,ה  גמר מלהזות, קנח את ידיו בגופה שלפרה; וירד מן המערכה, והצית את האש בעצים קטנים, והכניסן תחת עצי המערכה, ותתחיל האש בה.   עומד ברחוק, ומשמר לה עד שיצת האור ברובה, ותקרע בטנה.

ג,ו  ואחר כך נוטל עץ ארז, ואיזוב אין פחות מטפח, וצמר צבוע בתולעת משקל חמש סלעים.  ואומר לעומדין שם, עץ ארז זה, עץ ארז זה, עץ ארז זה, איזוב זה, איזוב זה, איזוב זה, שני תולעת זה, שני תולעת זה, שני תולעת זה--שלושה פעמים על כל אחד ואחד; והן אומרין לו הין, הין, הין--שלושה פעמים על כל אחד ואחד.

ג,ז  וכל כך למה:  לפי שמיני ארזים שבעה הן, ומיני איזוב ארבעה.  והצבוע אדום--יש שצובעין אותו בפואה, ויש שצובעין אותו בלכא, ויש שצובעין אותו בתולעת; והתולעת--היא הגרגרים האדומים ביותר הדומים לגרעיני החרובים, והן כמו האוג, ותולעת כמו יתוש יש בכל גרגר מהן.  לפיכך מודיע לכול ומגלה להן, שאלו הן המינים האמורין בתורה.  והאיזוב האמור בתורה--הוא האזוב שאוכלין אותו בעלי בתים, ומתבלין בו הקדירות.

ג,ח  האזוב והארז והתולעת, שלושתן מעכבין זה את זה.  וכורך האזוב עם הארז בלשון שלשני, ומשליך אל תוך בטנה--שנאמר "אל-תוך שריפת הפרה" (במדבר יט,ו).  ואינו משליך קודם שיצת האור ברובה, ולא אחר שתיעשה אפר; ואם השליך, פסולה:  שנאמר "אל-תוך שריפת הפרה"--לא קודם שיצת האור ברובה, ולא אחר שתיעשה אפר.

ג,ט  בין שהשליך שלושתן כאחת, בין שהשליך זה אחר זה, בין שהשליך לתוך גופה, או לתוך שריפתה, בין שנקרעה מאליה ואחר כך השליך, בין שקרעה בידו או בכלי--כשרה.

ג,י  [ג] נגמרה שריפתה--חובטין אותה במקלות, היא וכל עצי המערכה שנשרפה בהן, וכוברין את הכול בכברות.  וכל שחור שאפשר שיכתש ויהיה אפר, בין מבשרה בין מן העצים--כותשין אותו עד שייעשה אפר; ושאין בו אפר, מניחין אותו.  וכל עצם מעצמיה שנשאר בלא שריפה--בין כך ובין כך, היה נכתש.

ג,יא  [ד] אין מכניסין מאפרה כלום להניחו בעזרה, שנאמר בו "והניח מחוץ למחנה" (במדבר יט,ט).  ושלושה חלקים היו חולקין את כל אפרה--אחד ניתן בחיל, ואחד בהר המשחה, ואחד מתחלק לכל המשמרות.  זה שמתחלק לכל המשמרות, היו הכוהנים מקדשין ממנו; וזה שניתן בהר המשחה, היו ישראל מזין ממנו; וזה שניתן בחיל, היה מוכן ומוצנע--שנאמר "והיתה לעדת בני-ישראל למשמרת" (שם), מלמד שמצניעין ממנו.

ג,יב  וכן היו מצניעין מאפר כל פרה ופרה ששורפין, בחיל.  ותשע פרות אדומות נעשו משנצטוו במצוה זו, עד שחרב הבית בשנייה--ראשונה עשה משה רבנו, ושנייה עשה עזרא, ושבע מעזרא עד חורבן הבית; והעשירית עושה המלך המשיח, מהרה יגלה.
 

הלכות פרה אדומה פרק ד

ד,א  אין שוחטין שתי פרות אדומות כאחת, שנאמר "ושחט אותה" (במדבר יט,ג).  [ב] לא רצת פרה לצאת--אין מוציאין עימה שחורה, שלא יאמרו שחורה שחטו; ולא אדומה, שלא יאמרו שתיים שחטו.

ד,ב  [ג] פרה שנשחטה שלא לשמה, או שקיבל או שהזה שלא לשמה, או לשמה ושלא לשמה, או שלא לשמה ולשמה, או שנעשת שלא בכוהן, או במחוסר בגדים, או שעשיה בבגדי זהב, או בבגדי חול--פסולה; שחטה על מנת לאכול מבשרה, או לשתות מדמה--כשרה, לפי שלא נאמר בה ריח ניחוח.

ד,ג  [ד] קיבל דמה בכלי, פסולה:  שנאמר "ולקח אלעזר הכוהן, מדמה--באצבעו" (במדבר יט,ד)--מצוותה מצות יד, לא מצות כלי.  [ה] הזה בכלי, אפילו אחת מהן--הזיתו פסולה; הזה אחת מהן בשמאל, הזיתו פסולה.  הזו שבעה כוהנים--כאחת,  פסולה; זה אחר זה, כשרה.

ד,ד  הזה, ולא כיוון כנגד ההיכל--פסולה:  שנאמר "אל-נוכח פני אהל-מועד" (במדבר יט,ד)--עד שיכוון כנגד ההיכל, ויהיה רואהו.  וכן אם שחטה או שרפה, שלא כנגד ההיכל--פסולה, שנאמר "ושחט אותה לפניו" (במדבר יט,ג).

ד,ה  [ו] במה דברים אמורים, שהזה או שחט או שרף כנגד הדרום, או כנגד צפון, או שהיה אחוריו למקדש; אבל אם עמד בין מזרח ומערב, ופניו כנגד פתח ההיכל--אף על פי שלא כיוון כנגד פתח ההיכל בדקדוק, כשרה.

ד,ו  [ז] חיסר אחת מן המתנות, פסולה.  טבל שתיים, והזה אחת--הזיתו פסולה; טבל אחת, והזה שתיים--אף על פי שלא חישב הזיה שנייה, אלא טבל והזה אחרת--הזיתו פסולה.

ד,ז  כיצד:  טבל אצבעו טבילה שישית, והזה שישית ושביעית--אף על פי שחזר וטבל אצבעו והזה שביעית, הזיתו פסולה.  הזה מטבילה שביעית, שביעית ושמינית--אפילו חזר וטבל טבילה שמינית והזה שמינית, כשרה:  שכל שמוסיף על השבע, אינו כלום--והוא, שיהיה זה שהוסיף כוהן אחר; אבל הכוהן השורף אותה--אם הוסיף, פסלה, מפני שנתעסק בדבר שאינו צריך, בשעת שריפה.

ד,ח  הוציא את הדם חוץ ממערכתה, והזה--פסולה.  [ט] הזה מדמה בלילה, אפילו הזה שש הזיות ביום ואחת בלילה--פסולה.  [י] שחטה חוץ ממקום שריפתה, אפילו שחטה לפנים מן החומה--פסולה.  [יא] שרפה חוץ ממערכתה שנשחטה עליה, או שחלוקה לשניים ושרפה בשתי מערכות, או ששרף שתיים במערכה אחת--פסולה; ואם אחר שנעשת אפר, מביא אחרת ושורף על גבה, ואינו חושש.

ד,ט  [יב] הפשיטה, ונתחה, ואחר כך שרף כולה--כשרה; ואם חיסר ממנה כלום, אפילו מפרשה--פסולה.  פקע מעורה או מבשרה, אפילו משערה, כזית--יחזיר; ואם לא החזיר, פסולה.  פקע חוץ למערכתה--מרבה עליו, ושורפו במקומו; פקע מקרניה, או , או מפרשה--אינו צריך להחזיר.

ד,י  [יג] הפרה אינה נפסלת, בלינה; לפיכך אם נשחטה היום, והוזה דמה כהלכתו, ונשרפה למחר--כשרה.  [יד] שרפה אונן או מחוסר כפרה, כשרה; [טו] שלא רחוץ ידים ורגליים--פסולה, מפני שמעשיה כעין עבודה.  והיכן מקדש ידיו ורגליו, בכלי שרת בפנים; ואם קידש בחוץ, ומכלי חול, אפילו במקידה שלחרס--כשר, הואיל וכל מעשיה בחוץ.

ד,יא  וכן כשמטבילין את הכוהן השורף, אחר שמטמאין אותו כמו שביארנו, אינו צריך לחזור ולקדש, הואיל וכל מעשיה בטבולי יום.

ד,יב  [טז] שרפה שלא בעצים, או בכל עצים, אפילו בקש, ואפילו בגבבה--כשרה; ומצותה, שלא ימעט לה עצים מן הראוי לה.  אבל מרבה הוא לה חבילי איזוב ואזוביון בזמן שריפתה, כדי לרבות את העפר; ויש לו לרבות עצים בשריפתה, עד שתיעשה אפר.  אבל משתעשה אפר--אם הוסיף בה אפילו עץ אחד, הרי זה כמערב אפר  באפר הפרה.

ד,יג  [יז] כל מעשה הפרה, מתחילה ועד סוף--אינו אלא ביום, ובזכרי כהונה; והמלאכה פוסלת בה, עד שתיעשה אפר.  אבל משתעשה אפר--אם כנס אפרה בלילה, או שכנסתו אישה, או שעשה מלאכה אחרת בשעת כניסתו--הרי זו כשרה.

ד,יד  ומניין שאסיפת האפר בכל אדם מישראל, חוץ  שוטה וקטן--שנאמר "ואסף איש טהור" (במדבר יט,ט), מכלל שאינה צריכה כוהן, וכאלו נאמר אדם טהור, בין איש בין אישה.

ד,טו  ומניין שהמלאכה פוסלת בה:  שנאמר "ושחט אותה לפניו" (במדבר יט,ג)--מפי השמועה למדו שלא בא הכתוב אלא ללמד שאם נתעסק בדבר אחר בשעת שחיטתה, פסלה.  ונאמר "ושרף את-הפרה, לעיניו" (במדבר יט,ה), שיהיו עיניו בה--ללמד שהמלאכה פוסלת בה, משעת שחיטתה עד שתיעשה אפר; וכל העוסק בשריפתה, ועשה מלאכה אחרת--פסלה, עד שתיעשה אפר.

ד,טז  [יח] שחט את הפרה, ונשחטה בהמה אחרת עימה, או נתחתכה דלעת עימה--כשרה:  שהרי לא נתכוון למלאכה--אף על פי שהבהמה שנשחטה עימה כשרה לאכילה, שאין שחיטת החולין צריכה כוונה; אבל אם נתכוון לחתוך הדלעת, ונתחתכה בשעת שחיטה--פסולה, שהרי עשה עימה מלאכה.
 

הלכות פרה אדומה פרק ה

ה,א  כל העוסקין בפרה מתחילה ועד סוף, מטמאין בגדים כל זמן עשייתן--שנאמר בשוחט ומשליך עץ ארז "וכבס בגדיו . . . ורחץ בשרו" (במדבר יט,ז), ונאמר בשורף "והשורף אותה--יכבס בגדיו" (במדבר יט,ח), ונאמר "וכבס האסף את-אפר הפרה" (במדבר יט,י):  מלמד שכל העוסקין בה מתחילה ועד סוף--מטמאין בגדים וטעונין טבילה והערב שמש, דין תורה; אבל המשמר אותה בשעת עשייתה, מטמא בגדים מדבריהם--גזירה, שמא יזיז בה אבר.

ה,ב  כל מקום שנאמר בתורה בטומאות "יכבס בגדיו" (ויקרא יא,כה; עוד עשר פעמים בספר ויקרא; במדבר יט,ח; במדבר יט,כא), לא בא ללמדנו שהבגדים שעליו בלבד הן הטמאים.  אלא ללמד שכל בגד או כלי שייגע בו הטמא הזה, בשעת חיבורו במטמאיו--הרי הן טמאים; אבל אחר שיפרוש ממטמאיו, אינו מטמא בגדים.

ה,ג  כיצד:  הנושא את הנבילה--אחד בגד שעליו, או כלי שייגע בו, כל זמן שהוא נושא אותה--הרי הן טמאים, והרי הן ראשון לטומאה; וכן זה הנושא, הרי הוא ראשון.  פירש ממטמאיו, והשליך את הנבילה--הרי הוא ראשון, כמות שהיה; ואם ייגע בכלי או בגד, אינו מטמא אותו--שאין ולד טומאה מטמא כלים, כמו שביארנו בתחילת הספר.  וכן כל כיוצא בנבילה.

ה,ד  וכן כל העוסקין בפרה--אם נגע בבגד או בכלי בשעת שחיטה, או בשעת שריפה--הרי הן טמאים; אבל אחר שיפרוש ממעשיה--אף על פי שעדיין לא טבל--אם נגע בכלי, אינו מטמאו:  מפני שהוא ולד טומאה.  והפרה עצמה אינה מטמאה, לא אדם ולא כלים שנגעו בה; אלא המתעסק בה בלבד--הוא הטמא וטעון טבילה, ומטמא בגדים כל זמן שעוסק בה.

ה,ה  [ג] במה דברים אמורים, בזמן שנשרפת כמצותה.  אבל אם נפסלה, המתעסק בה טהור:  אירע פסול בשחיטתה, אינה מטמאה בגדים.  אירע  פסול--כל העוסק בה לפני פסולה, מטמא בגדים; לאחר פסולה, אינו מטמא בגדים.  [ד] השלים לכנוס את אפרה--המתעסק בה אחר כן בחילוק האפר או בהצנעתו, וכן הנוגע בו--טהור.

ה,ו  ולא הפרה בלבד, אלא כל החטאות הנשרפות מן הפרים ומן השעירים--השורף אותם מטמא בגדים בשעת שריפתן, עד שייעשו אפר:  שהרי הוא אומר בפר ושעיר שליום הכיפורים, "והשורף אותם--יכבס בגדיו" (ויקרא טז,כח)--מפי השמועה למדו שזה בניין אב לכל הנשרפין, שיהיו מטמאין בגדים עד שייעשו אפר.

ה,ז  במה דברים אמורים, בשלא אירע בהן פסול, ונשרפו כמצותן בבית הדשן; אבל אם נפסלו בעזרה--נשרפין שם כפסולי המוקדשין, ושורפן טהור.  וכן המתעסק בהן  אפר, אינו מטמא בגדים.  ואיזה הוא שורף:  זה המסייע בשריפה--כגון המהפך בבשר, והמשליך עצים, והמהפך באש, והחותה גחלים כדי שתבער האש, וכיוצא בזה; אבל המצית את האור לשורפן, והמסדר את המערכה--טהור.

ה,ח  וכן למדו מפי השמועה שהנושא פרים ושעירים הנשרפין, להוציאן לבית הדשן לשורפן--טמא ומטמא בגדים דין תורה, כל זמן שהוא עוסק בהולכתן; וטעון טבילה והערב שמש:  כמו המשלח את השעיר לעזאזל, שהוא מטמא כל בגד, וכל כלי שייגע בו ככלים שעליו, כל זמן שמתעסק בשלוחו--שנאמר "והמשלח את-השעיר, לעזאזל--יכבס בגדיו" (ויקרא טז,כו).

ה,ט  [ה]  מטמאין בגדים, הנושאין פרים ושעירים הנשרפין--משיצאו בהן חוץ לחומת העזרה.  נשאום במוטות, ויצאו מקצת הנושאין חוץ לחומת העזרה, והאחרונים לא יצאו--אלו שיצאו, מטמאין בגדים; ואלו שעדיין לא יצאו, אינן מטמאין בגדים עד שייצאו.

ה,י  יצאו וחזרו לעזרה--הנושא אותן בעזרה, טהור עד שייצא בהן.  היה עומד חוץ לעזרה, ומושך אותם משם מאחר שחזרו--הואיל וכבר יצאו לחוץ, והרי זה המושך אותן בחוץ--הרי הוא ספק טמא.

ה,יא  [ו]  מטמא בגדים, המשלח את השעיר-- חוץ לחומת ירושלים, עד שעת דחייתו לעזאזל.  אבל אחר שדחהו--אם נגע בכלים ובגדים, טהורים.

ה,יב  [ז] הנוגע בפרים ושעירים הנשרפין עצמן, אפילו אחר שיצאו--בין אדם בין כלים, בין אוכלין בין משקין--הכול טהור; וכן אם נגעו בשעיר המשתלח עצמו, בזמן הולכתו--טהורים:  שאין אלו מטמאין אלא למתעסק בהן בלבד, שנאמר "והשורף אותם--יכבס בגדיו" (ויקרא טז,כח); אבל הנוגע, טהור.
 

הלכות פרה אדומה פרק ו

ו,א  המים שנותנין עליו אפר הפרה--אין ממלאין אותו אלא בכלי, ומן המעיינות הנובעות או הנהרות המושכין מהן:  שנאמר "ונתן עליו מים חיים, אל-כלי" (במדבר יט,יז).  ונתינת אפר הפרה על המים שנתמלאו, הוא הנקרא קידוש; והמים האלו שניתן עליהן האפר, הן הנקראין מי חטאת, ומים מקודשין, והן שקרא הכתוב "מי נידה" (במדבר יט,ט; במדבר יט,יג; במדבר יט,כ; במדבר לא,כג).

ו,ב  הכול כשרין למלאות את המים, חוץ  שוטה וקטן;  כשרין לקדש, חוץ  שוטה וקטן.  ואין ממלאין ואין מקדשין אלא בכלי, ואין מזין אלא מכלי.  והמילוי והקדוש כשרין בלילה, אבל אין מזין ואין טובלין אלא ביום; וכל היום כשר להזיה ולטבילה.

ו,ג  בכל הכלים, ממלאין ומזין ומקדשין--אפילו בכלי גללים, וכלי אבנים, וכלי אדמה, ובספינה; ואחד כלי חרס, ואחד כל הכלים.  אבל אין ממלאין ולא מקדשין ולא מזין בדופנות הכלים, ולא בשולי המחץ, ולא במגופת החבית, ולא בחופניו, ולא בביצת התרנגולת, ולא בשוקת שבסלע; אבל ביצת היוצרין כשרה, מפני שהיא כלי אדמה.

ו,ד  שולי כלי עץ, וכלי זכוכית, וכלי עצם--אין מקדשין בהן, עד שישוף אותן ויתקן אותן ויעשה אותן כלים בפני עצמן; וכן מגופה שהתקינה להיות כלי, מקדשין בה.  וביצת הנעמית, כשרה לקדש בה; ואין צריך לומר שהיא כשרה למלאות בה, ולהזות ממנה.

ו,ה  כלי שחיברו בארץ או בסלע, אפילו חיברו בסיד--מקדשין בו, ומזין ממנו.  עשה עטרה שלטיט סביב לכלי, והמים שבכלי צפין עד שהלכו לעטרה--אם ניטלת העטרה עם הכלי--הרי המים שבתוכה כשרים, שהרי הן בכלי אדמה; ואם לאו--הרי הן כמי שהקיף עטרה שלטיט בסלע או על הארץ, ומילא אותה מים, שהן פסולין, מפני שאינן בכלי.

ו,ו  כלי חרס שניקב בכונס משקה, אין מקדשין בו; אבל אם ניקב במוציא משקה, מקדשין בו.  [ז] כלי שניקב מלמטה, וסתמו בסמרטוטין--פסול:  שהמים שבו אינן על עיגול הכלי, אלא על הפקק.  היה נקוב מן הצד, ופקקו--הרי זה כשר למלאות ולקדש ולהזות ממנו.

ו,ז  [ח] הזולף מים מן המעיין בידיו וברגליו ובחרסים, ונתן לתוך החבית--פסולין, מפני שלא נתמלאו בכלי.  נתן את החבית במים, ודחק את המים בידיו או ברגליו או בעלי ירקות כדי שיעברו לחבית--הרי אלו פסולין.  וכן אם שיקען במים, כדי שיגברו המים ויעלו וישפכו לחבית--פסולין.  ואם עשה כן בעלי קנים ועלי אגוז, הרי המים כשרין.  זה הכלל:  דבר שהוא מקבל טומאה--אם סייע בו המים כדי שיתמלא הכלי, המים פסולין; ואם סייע בדבר שאינו מקבל טומאה, כשרין.

ו,ח  [ט] המפנה את המעיין לתוך הגת או לתוך הגבא, וחזר ומילא בכלי מאותו הגבא או הגת--פסולין:  שהרי צריך שתהיה לקיחת המים מן המעיין בכלי, בתחילה.

ו,ט  [י] הים הגדול כמקוה, ואינו כמעיין; לפיכך אין ממלאין ממנו לקידוש.  וכל הנהרות, פסולין לקדש מהן מי חטאת.  ושאר הימים כמעיין.  [יא] והמים הנגררין משאר הימים, והן הנקראין זוחלין--פסולין; והזוחלין מן המעיין--הרי הם כמעיין, וכשרין.

ו,י  [יב] מים המוכין והמכזבין, פסולין.  ואלו הן המוכין, המלוחין או הפושרין.  והמכזבין--הן המעיינות שפעמים מקירין, ופעמים חרבין ויבשין; אפילו היו חרבין פעם לשבע שנים, פסולין.  אבל אם היו חרבין בשני בצורת, או לשנים רבות יתר משבע, או שהיו מימיהן פעמים מרובין ופעמים מועטין ואינן חרבין--הרי אלו כשרין.  ומעין שיצא כתחילה--כשר, ואינו צריך לבדוק שמא יכזב.

ו,יא  [יג] מי ביצים, ומי הירדן, ומי הירמוך--פסולין, מפני שהן מי תערובת.  ואלו הן מי התערובת--מים הכשרים לקידוש שנתערבו במים פסולין, אין ממלאין מתערובת שניהם; אבל מים כשרים כגון מימי שתי מעינות שנתערבו, ונמשכו--ממלאין מהן.

ו,יב  [יד] המים שנשתנו, שנויין מחמת עצמן--כשרין.  [טו] באר שנפל לתוכה חרסית או אדמה, ונעשו מימיה עכורין--ממלא ממנה, ואינו צריך להמתין; נפל לתוכה שטף שלמימי גשמים, ימתין עד שתצל.

ו,יג  [טז] אמת המים הבאה מרחוק--הואיל ותחילתה מן המעיין, כשרה למלאות ממנה:  ובלבד שישמרנה שלא יפסיקנה אדם, ונמצא ממלא מן המים שפסקו תחילתן מן המעיין--שהן פסולין.
 

הלכות פרה אדומה פרק ז

ז,א  המלאכה--פוסלת במים קודם שיתקדשו, ואינה פוסלת בהזיה; ודברים אלו, דברי קבלה הן.  כיצד:  הממלא מים לקידוש, ונתעסק במלאכה אחרת בשעת המילוי, או בשעת הולכת המים שמילא, או בעת שמערה אותן מכלי לכלי--פסלן:  לעולם המלאכה פוסלת במים, עד שיטיל להן את האפר.

ז,ב  הטיל את האפר, ונתקדשו ונעשו מי נידה--אין המלאכה פוסלת בהן.  אלא מוליך המים המקודשין, או מערה אותן מכלי לכלי, והוא עוסק במלאכה אחרת, ואין בכך כלום; וכן מזה מהן בידו אחת, והוא עושה מלאכה בידו האחרת.

ז,ג  [ב] השכר--פוסל בקידוש ובהזיה, ואינו פוסל במילוי.  כיצד:  הנוטל שכרו לקדש מי חטאת, או להזות מהן--הרי אותן המים כמי המערה, והאפר כאפר :  שאינו כלום.  אבל נוטל הוא שכר למלאות המים, או להוליכן.  ומקדשין אותן, בחינם; ומזה מהן המזה, בחינם.

ז,ד  היה המקדש או המזה זקן שאינו יכול להלך על רגליו, ובא הטמא וביקש ממנו להלוך עמו למקום רחוק לקדש או להזות--הרי זה מרכיבו על החמור, ונותן לו שכרו כפועל בטיל שבטל מאותה מלאכה שביטלו ממנה.

ז,ה  וכן אם היה כוהן, והיה מיטמא בטומאה המונעת אותו מלאכול תרומתו בעת שילך עמו להזות או לקדש--הרי זה מאכילו ומשקהו וסכו; ואם ביטלו ממלאכה--נותן לו שכרו, כפועל בטיל שלאותה מלאכה:  שכל אלו הדברים, אינן שכר שנשתכר בקידוש או בהזיה--שהרי לא הרויח כלום, ולא נטל אלא כנגד מה שהפסיד.

ז,ו  [ג] הממלא באחת ידו, ועושה מלאכה בידו האחרת, או הממלא לו ולאחר, או שמילא לשניים כאחת--שניהן פסולין:  שהמילוי מלאכה, ונמצא כל מלוי משניהן, כאילו עשה עמו מלאכה אחרת; וכבר הודענו שהמלאכה פוסלת במילוי, בין שמילא לעצמו בין שמילא לאחרים.

ז,ז  [ד] הממלא לאחרים, אפילו מילא אלף חבייות זו אחר זו לאלף בני אדם--כולן כשרין; וכל אחד מהן נוטל המים שלו, ומקדשן.  מילא לעצמו חבית אחר חבית--אם נתכוון לקבץ כל החבייות לכלי אחד, ולהשליך עליהן את האפר, ומקדשן כולן קידוש אחד--כולן כשרין, שהכול מלוי אחד הוא.

ז,ח  אבל אם נתכוון לקדש כל חבית וחבית בפני עצמה--כולן פסולין, חוץ מן האחרונה:  שהראשונה נפסלת במלאכה שעשה קודם שיקדש, והוא מלוי השנייה; וכן השנייה נפסלת במילוי השלישית, ואין כשר אלא אחרונה.

ז,ט  [ה] חמישה שמלאו חמש חבייות לקדשן חמישה קידושין, שישליך האפר על כל אחת ואחת בפני עצמה, ונמלכו לערבן ולקדשן כולן קידוש אחד, או שמלאום לקדשן קידוש אחד, ונמלכו לקדשן חמישה קידושין--כולן כשרין:  שהרי לא נתעסק הממלא, במילוי אחר.

ז,י  אבל היחיד שמילא חמש חבייות, לקדשן חמישה קידושין--אף על פי שחזר ונמלך לקדשן קידוש אחד, אין כשר אלא אחרון; מלאן לקדשן קידוש אחד, ונמלך לקדשן חמישה קידושין--אין כשר אלא זו שקידש בתחילה.

ז,יא  וכן אם אמר לאחר, קדש לך את אלו--אין כשר אלא זו שנתקדשה מהן בתחילה.  אבל אם אמר לו, קדש לי את אלו--הרי כולן כשרין:  שהרי לקידוש אחד מלאן; ואף על פי שנמלך לקדשן חמישה קידושין--הרי לא קידש הוא, אלא אחר קידש לו.

ז,יב  [ו] הרוצה למלאות מים לקדשן, ומים אחרים לצרכיו--ממלא את שלצרכיו תחילה, וקושרן וטוענן לאחוריו; ואחר כך ממלא את שלחטאת, כדי שלא יתעסק במלאכה אחר המילוי, ונותנם לפניו, והולך.

ז,יג  [ז] שניים שהיו ממלאין כל אחד ואחד לעצמו, והגביהו זה על זה, ונטל זה לזה קוץ מידו או מגופו בשעת מלוי--אם מילאו שניהם לקידוש אחד, המים כשרים; ואם מילאו לקדש כל אחד לעצמו--זה שהגביה או הוציא את הקוץ, פסל מימיו.

ז,יד  [ח] השואל חבל למלאות בו, ומילא, ונטל החבל בידו ומימיו על כתפו, ופגע בבעלים בדרכו, ונתן להן את החבל כשהוא מהלך--כשרין; ואם יצא מן הדרך, כדי להוליך החבל לבעלים--פסל את המים.

ז,טו  [ט] מי שהיה ממלא, ומשליך החבל שמילא בו על הארץ, ואחר שמילא חזר וקיבץ החבל על ידו--פסל המים; ואם היה דולה ומקבץ לתוך ידו, דולה ומקבץ--המים כשרים.

ז,טז  [י] הממלא ונתן לחבית עד שימלא אותה מים, והצניע את החבית שלא תישבר בשעה שהיה ממלא, או שכפיה על פיה על מנת לנגבה ולמלאות בה--כשר, שזה מצורך המילוי הוא.  אבל אם הצניעה או נגבה, כדי להוליך בה את הקידוש--פסול, שהרי עשה מלאכה שאינה לצורך המילוי.

ז,יז  וכן הממלא ונתן לשוקת, ופינה חרסים מן השוקת בשעת מלוי--אם בשביל שתחזיק מים רבים--כשרים, שהרי זה צורך המילוי.  ואם בשביל שלא יהיו החרסים מעכבין אותו, בשעה שהוא זולף את המים שמילא בשוקת--הרי אלו פסולין.

ז,יח  [יא] הממלא דלי לשתות, ונמלך וחישב עליו למי חטאת--אם עד שלא הגיע הדלי למים חישב--מערה, ואינו צריך לנגב; ואם משהגיע הדלי למים חישב--מערה, וצריך לנגב ואחר כך ימלא בו לחטאת.  שלשל הדלי, ונפסק החבל מידו--אם עד שלא הגיע למים חישב עליו--מערה, ואינו צריך לנגב.  עודהו בתוך המים, וחישב עליו למי חטאת--מערה, ואינו צריך לנגב.

ז,יט  מים שמילאן למי חטאת, ואחר שנתמלאו חישב עליהן לשתותן--כשיטה את הכלי לשתות--פסל המים, אף על פי שלא שתה מהן כלום.
 

הלכות פרה אדומה פרק ח

ח,א  מי שהיו מימיו על כתפו, ועמד והורה הוריה לאחרים, או שדן דין, או שחלצה בפניו, או מיאנה, או שהראה לאחרים את הדרך, או שהרג נחש או עקרב, או נטל אוכלין מן השוק להצניען--הרי המים פסולין:  שהרי נתעסק בדבר אחר, קודם שייתן האפר על המים.

ח,ב  אבל אם נטל האוכלין לאכלן ואכלן כשהוא מהלך, או שהרג נחש או עקרב המעכבין אותו--הרי המים כשרין, שזה מצורך הולכת המים.  זה הכלל:  דבר שהוא משום מלאכה שעשהו קודם מתן האפר--בין עמד בין שלא עמד, פסל.  ודבר שאינו משום מלאכה--אם עמד, פסל; ואם לא עמד, כשרין.

ח,ג  היה מהלך במים, ופרץ בשעת הלוכו מקום שילך בו--אף על פי שפרץ על מנת לגדור, כשרין; ואם גדר קודם שייתן האפר, פסולין.  וכן אם קצץ פירות לאכול--אף על פי שכוונתו להקצות את השאר, כשרין; ואם הקצה קודם מתן האפר, פסל.

ח,ד  [ב] היה אוכל בשעת הולכת המים, והותיר, וזרק מה שהותיר לתחת התאנה או לתחת המוקצה--אם נתכוון שלא יאבדו הפירות--הרי המים פסולין, שהרי עשה מלאכה.  ואם זרקן לפי שאין לו צורך בהן, הרי המים כשרין.

ח,ה  הממלא מים לקדשן, ומסרן לאחר לשומרן, ועשו הבעלים מלאכה--לא נפסלו המים, שהרי מסרן לשומר.  ואם עשה השומר מלאכה--פסלן, שהרי הן ברשותו והוא נכנס תחת הבעלים.  היו שניים שומרין את המים, ועשה אחד מהן מלאכה--המים כשרין, שהרי השני משמר; חזר הראשון לשמור, ועמד השני ועשה מלאכה--המים כשרין:  עד שיעשו כל השומרין מלאכה כאחת.

ח,ו  [ג] המקדש באחת ידו, ועשה מלאכה בשנייה--אם לעצמו קידש, פסל:  שהרי עשה מלאכה, קודם מתן אפר במים.  ואם לחבירו קידש, המים כשרין:  שאין זה פוסל מימיו שלחבירו במלאכה שעשה, שאין המלאכה פוסלת בקידוש אלא במים--והוא, שיהיה העושה הבעלים או השומר.

ח,ז  [ד] המקדש לעצמו ולאחר כאחת--שלו פסול, שהרי נפסלו המים שלעצמו בעסק שנתעסק בקידוש חבירו; אבל אם קידש לשניים כאחת--שניהן כשרין, שאין מלאכתו פוסלת מי אחרים.

ח,ח  [ה] הממלא לעצמו בשתי ידיו כאחת--בקידוש אחד, פסול; בשני קידושין, כשר.  קידש לעצמו בשתי ידיו כאחת--בקידוש אחד, כשר; בשני קידושין, פסולין.  מילא וקידש בשתי ידיו כאחת--לעצמו, שניהן פסולין.

ח,ט  מילא לאחר בשתי ידיו כאחת--בקידוש אחד, כשר; בשני קידושין, פסול.  קידש לאחר בשתי ידיו כאחת--בין בקידוש אחד בין בשני קידושין, שניהן כשרין; מילא וקידש בשתי ידיו כאחת לאחר--המילוי פסול, והקדוש כשר.

ח,י  זה הכלל:  כל מלוי שעשה עמו מלאכה--בין שמילא לעצמו בין שמילא לאחר, פסול.  וכל מים שנתמלאו כהלכתן, ועשה מלאכה קודם שייתן את האפר--אם היו המים שלו, הרי הן פסולין; ואם היו שלאחר, כשרין.  וכל דבר שבידו, ועשה מלאכה--בין שיש שם שומר שאינו עושה מלאכה, בין שאין שם שומר--פסל.  ודבר שאינו בידו, ועשה מלאכה--אם יש שם שומר, לא פסל; ואם אין שם שומר, פסל.

ח,יא  [ו] האומר לחבירו, קדש לי ואקדש לך, וקידשו זה לזה--הראשון כשר; והשני פסול, שהרי קידש בשכר.  אמר לו, מלא לי ואמלא לך, ומלאו זה לזה--הראשון פסול, הואיל וכוונתו שימלא לו חבירו חלף מלוי זה:  הרי זה כממלא לו ולאחר, שהן פסולין.  והשני כשר, שהמילוי בשכר מותר, והרי לא עשה מלאכה אחר שמילא, ואין בכוונתו מלוי אחר.

ח,יב  [ז] האומר לחבירו, קדש לי ואמלא לך--שניהן כשרין:  שהמלאכה אינה פוסלת הקידוש, והמילוי בשכר מותר.  מלא לי ואקדש לך--שניהן פסולין:  זה שמילא בתחילה פסול--שהרי הוא כממלא ומקדש כאחת, ופסל המים במלאכה; וזה שקידש באחרונה פסול--שהרי קידש בשכר, וכאלו החזיר חוב שעליו.

ח,יג  [ח] ההולך לקדש--הרי זה נוטל את המפתח, ופותח להוציא האפר; ונוטל קורדום, אם צרך לחפור בו אפר הפרה; ונוטל סולם ומוליך ממקום למקום להביא האפר, וכשר.  ואם משנטל את האפר לקדש בו, כיסה הכלי שיהיה בו האפר, או שהגיף את הדלת, או שזקף את הכלי בארץ, קודם שישליך האפר למים--פסל המים; אבל האפר כשר, לקדש בו מים אחרים.

ח,יד  זקף את הכלי שיש בו האפר בידו, כדי שלא יתפזר--כשרין, מפני שאי אפשר:  שהרי אם הניחו בארץ, פסל; ואם כיסהו, פסל.  נטל את האפר, וראה שהוא מרובה, והחזיר ממנו--כשרים; נתן את האפר על המים, וראה שהוא מרובה, ונטל ממנו לקדש מים אחרים--כשר.  קירסם עלי זית לחתות בהן האפר--אם בשביל שלא יחזיק אפר הרבה, פסל; ואם בשביל שייכנס האפר בכלי, כשר.
 

הלכות פרה אדומה פרק ט

ט,א  כיצד מקדשין את המים באפר הפרה:  נותן את המים שנתמלאו לשם מי חטאת בכלי, ונותן אפר על פני המים כדי שייראה על פני המים, אף על פי שהיא חבית גדולה מלאה מים; ומערב הכול.  ואם נתן האפר תחילה, ואחר כך נתן עליו המים--פסל.  ומה הוא זה שנאמר בתורה "ונתן עליו מים חיים" (במדבר יט,יז), כדי לערב את האפר במים.

ט,ב  המקדש צריך שיתכוון, וייתן האפר בידו על המים:  שנאמר "ולקחו, לטמא" (במדבר יט,יז)--עד שיהיה מתכוון לקידוש, ולמילוי, ולהזיה.  אבל אם נפל האפר מן הכלי שיש בו האפר לתוך המים, או שנטל האפר בידו ודחפו חבירו או הרוח ונפל האפר מידו על המים, או שנפל האפר מידו על צד הכלי או על ידו ואחר כך נפל למים--הרי זה פסול.

ט,ג  קידש פחות מכדי הזיה בכלי זה, ופחות מכדי הזיה בכלי אחר--לא נתקדשו.  היה האפר צף על פני המים, וכנס ממנו מלמעלה, וקידש בו מים אחרים--הרי אלו מקודשין.  וכל שנגע במים, אין מקדשין בו פעם שנייה; ואף על פי שנגבו, ואפילו נשבה הרוח ונתנה את האפר על גבי המים--אינו מנגבו ומקדש בו.

ט,ד  כלי קטן שהיה בתוך כלי גדול, והן מלאין מים, והמים מעורבין--כיון שנתן האפר במים שבכלי הגדול, נתקדשו כל המים שבתוך הכלי הקטן:  ואף על פי שהיה פיו צר ביותר, ולא נכנס לו אפר--שהרי המים כולן מעורבין.

ט,ה  היה ספוג בתוך המים בעת שנתן האפר--הרי המים שבספוג פסולין, מפני שאינן בכלי.  כיצד יעשה--זולף את כל המים עד שהוא מגיע לספוג, ולא ייגע בספוג.  ואם נגע בספוג--אף על פי שהמים צפין על גביו כל שהן--פסולין, מפני שהמים שבספוג יוצאין ומתערבין במים הכשרין.  נפל ספוג לתוך המים המקודשין--נוטלו וסוחטו חוץ לכלי, והמים שבכלי כשרין.

ט,ו  שתי שקתות שבאבן אחת, שנתן את האפר לתוך אחת מהן--אין המים שבשניה מקודשין; ואם היו נקובות זו לזו כשפופרת הנוד, או שהיו המים צפין על גביהן אפילו כקליפת השום, ונתן אפר לאחת מהן--הרי המים שבשניה מקודשין.

ט,ז  שתי אבנים שהקיפן זו לזו, ועשה אותן שוקת, וכן שתי עריבות, וכן שוקת שנחלקה, ונתן אפר בחלק אחד מהן--המים שביניהן אינן מקודשין; ואם חיברן בסיד או , והן יכולות להינטל כאחת--המים שביניהן מקודשין.

ט,ח  מים מקודשין שנתערב בהן מים אחר כל שהוא, ואפילו מים שנתמלאו לקידוש--הרי אלו פסולין; וכן אם ירד לתוכן טל, הרי אלו פסולין.  נפל לתוכן משקין ומי פירות, יערה הכול; וצריך לנגב הכלי, ואחר כך ייתן לתוכו מים מקודשין אחרים.  נפל לתוכו דיו, קומוס, וקלקנתוס, וכל דבר שהוא רושם--יערה; ואינו צריך לנגב--שאם יישאר שם דבר הרושם, הרי הוא נראה.

ט,ט  המטביל כלי לחטאת במים שאינן ראויין לקדש--צריך לנגב, ואחר כך יקדש בו; הטבילו במים הראויין לקדש, אינו צריך לנגב.  ואם הטבילו לאסוף בו מים מקודשין--בין כך ובין כך, צריך לנגב.

ט,י  קרויה שהטבילוה במים הראויין לקדש, מקדשין בה; אבל אין אוספין לתוכה מי חטאת, מפני שהמים שהוטבלה בהן נבלעין בתוכה, ויוצאין ומתערבין במי חטאת, ופוסלין אותן.  נטמאת, והטבילוה--אין מקדשין בה:  שהמשקין הטמאין הנבלעין בגופה, יצאו ויתערבו במים שמקדשין אותן בתוכה.

ט,יא  מים מקודשין שנפל לתוכן שקצים ורמשים ונתבקעו, או שנשתנו מראיהן--פסולין:  אפילו היו יבשים ביותר, כגון הנמלה והדירה והכנה שבתבואה.  נפל לתוכן חפושית--אף על פי שלא נתבקעה ולא נשתנו מראיה, הרי המים פסולין:  מפני שהיא כשפופרת; והמים נכנסין בתוכה, ויוצאין מתוכה עם הליחה שבה.

ט,יב  מים מקודשין ששתת מהן בהמה או חיה, פסולין.  וכן כל העופות, פסולין:  חוץ מן היונה--מפני שהיא מוצצת, ואין ריר יוצא מפיה ומתערב במים.  וכן כל השרצים ששתו, אינן פוסלין:  חוץ מן החולדה--מפני שהיא מלקקת בלשונה, ונמצאת הליחה יוצאה מפיה במים.

ט,יג  מי חטאת שנשתנו מראיהן מחמת עצמן, כשרין; נשתנו מחמת עשן, פסולין.  הגלידו, וחזרו ונימוחו--כשרין, אפילו נימוחו בחמה; אבל אם המחן באור, פסולין.

ט,יד  אפר חטאת שנשתנו מראיו מחמת עצמו, או מחמת עשן--כשר; נשתנה מחמת אבק, או שנפל לתוכו סיד או , או שנתערב בו אפר , כל שהוא--הרי זה פסול.

ט,טו  החושב על מי חטאת לשתותן--לא פסלן, עד שישתה מהן; ואם שפך מן הכלי לתוך גרונו, ולא נגעה שפתו במים שבכלי--לא פסל.

ט,טז  כלי שיש בו מים מקודשין שהניחו מגולה, ובא ומצאו מכוסה--הרי אלו פסולין:  שמא אדם שאינו טהור לחטאת נגע בהן, שהרי אדם כיסהו בוודאי.  הניחו מכוסה, ובא ומצאו מגולה--אם יכולה החולדה לשתות ממנו, או שירד לו טל בלילה--פסולין.  ואם לאו--כשרין, מפני שיש כאן שני ספיקות:  ספק אדם גילהו, או בהמה וחיה או רמש; ואם תמצא לומר אדם גילהו, שמא היה טהור לחטאת או אינו טהור.

ט,יז  המוסר מים מקודשין, או מים שנתמלאו לקידוש, לטמא לשומרן--הרי אלו פסולין.  [יח] שניים שהיו שומרין את המים, ונטמא אחד מהן--כשרין, מפני שהן ברשותו שלשני; טהר וחזר לשמור, ונטמא השני--כשרין, מפני שהן ברשותו שלראשון.  נטמאו שניהן כאחת, הרי המים פסולין.
 

הלכות פרה אדומה פרק י

י,א  הממלא מים לקידוש--אינו צריך שיהיה הוא עצמו המקדש והמזה, אלא מקדש אחר ומזה אחר.  וכן ממלא אדם בכלי, ומערה מכלי לכלי, ומקדש בכלי אחר; ומערה המים המקודשין מכלי לכלי, ומזה מכלי אחר.

י,ב  ממלא אדם מים, ומניחן אצלו בלא קידוש כל זמן שירצה; ואין בכך כלום.  ומוליכן ממקום למקום, ומעיר לעיר; ונותן עליהן אפר ומקדשן, בכל עת שירצה.  וכן המים המקודשין, מניחן אדם אצלו ימים ושנים, ומזה מהן בכל יום שהוא צריך, עד שיתמו; ומוליכן ממקום למקום, ומעיר לעיר.  ומשמר אדם אפר הפרה אצלו; ומוליכו ממקום למקום, ומעיר לעיר.

י,ג  פעם אחת, הוליכו כלי שיש בו מי חטאת בספינה בירדן; ונמצא כזית מן המת בקרקע הספינה, ונטמאו המים.  באותה שעה גזרו בית דין הגדול, שאין מעבירין מי חטאת ולא אפר חטאת בנהר ובספינה; ולא ישיטם על פני המים, ולא יעמוד בצד הנהר מכאן ויזרקם לצד השני.

י,ד  אבל עובר הוא אדם במים עד צווארו, ובידו אפר פרה או מים מקודשין; וכן אדם וכלים הריקנים שהן טהורין לחטאת, ומים שנתמלאו לחטאת ועדיין לא נתקדשו--מעבירין אותם בנהר ובספינה.  [ג] וכן מעבירין מים מקודשין בספינה בים הגדול, ושטין בהן על פני המים:  שלא גזרו אלא על המים המקודשין ועל האפר, בנהר.

י,ה  [ד] המוליך מים לקדשן, ואין צריך לומר מים שנתקדשו--לא יפשיל הכלי לאחוריו, אלא לפניו:  שנאמר "למשמרת, למי נידה" (במדבר יט,ט)--בזמן שהן שמורין, הן מי נידה; ואם לאו, פסולין.  הרי שמילא שתי חבייות--נותן אחת לפניו, ואחת לאחוריו:  מפני שאי אפשר.

י,ו  [ה] מי חטאת ששקלן במשקל--אם הסיח דעתו, פסולין; ואם לא הסיח דעתו, כשרין.  אבל אם שקל דברים אחרים במי חטאת--הואיל ועשין משקולת, פסלן:  שאין זו משמרת.

י,ז  כל אלו הטהורין שממלאין או שמקדשין או שמזין, וכן כל הכלים שממלאין ומקדשין בהן  מהן--אם היו טבולי יום--אף על פי שלא העריב שמשן, הרי אלו כשרין:  שכל מעשה הפרה והמילוי והקדוש וההזיה כשר בטבולי יום, כמו שביארנו.  ומפני  מטמאין את כל כלי שטף, ומטבילין אותן; ואחר כך משתמשין בהן במי חטאת.

י,ח  [ו] הכול כשרין להזות--חוץ מאישה, וטומטום, ואנדרוגינוס, ותינוק שאין בו דעת; אבל קטן שיש בו דעת, כשר להזות.  והערל כשר להזות, שאין הערל טמא.

י,ט  קטן שיש בו דעת שהזה, והאישה מסעדתו, כגון שאחזה לו המים בידה--הזיתו כשרה:  ובלבד שלא תאחוז בידו, בשעת הזיה; ואם אחזה, הזיתו פסולה.

י,י  [ז] המזה צריך להתכוון, ולהזות על הטמא לטהרו; ואם הזה שלא בכוונה, הזיתו פסולה.  אבל זה שמזין עליו--אינו צריך כוונה, אלא מזין על האדם לדעתו ושלא לדעתו.  המתכוון להזות לפניו, והזה לאחריו, לאחריו, והזה לפניו--הזיתו פסולה; נתכוון להזות לפניו, והזה על הצדדין שלפניו--הזיתו כשרה.

י,יא  [ח] המזה אינו צריך טבילה, לכל הזיה; אלא טובל את האזוב, ומזה הזיה אחר הזיה עד  המים.  ומזה הזיה אחת על כמה בני אדם, או כמה כלים, כאחד--אפילו מאה:  כל שנגע בו מן המים כל שהוא, טהור--והוא שיתכוון המזה, להזות עליו.

י,יב  טבל את האזוב, ונתכוון להזות על דבר שמקבל טומאה או על האדם, והזה מאותה טבילה על דבר שאינו מקבל טומאה, או על הבהמה--אם נשאר מים באזוב, אינו צריך לחזור ולהטביל; אלא מזה מן השאר על האדם, או על הכלים הטמאים:  שהרי תחילת טבילתו כשרה היתה.

י,יג  אבל אם טבל את האזוב להזות על דבר שאינו מקבל טומאה, או על הבהמה, והזה על האדם, או על הכלי הטמא--הזיתו פסולה:  עד שיחזור ויטבול האזוב פעם שנייה, ויתכוון להזות על האדם או על דבר המקבל טומאה.

י,יד  [ט] הטביל את האזוב, ונתכוון להזות על דבר שאינו מקבל טומאה--המים המנטפין, כשרין; לפיכך אם נטפו בכלי, וחזר והטביל בהן את האזוב בכוונה להזות על דבר המקבל טומאה--הזיתו כשרה.

י,טו  [י] מי חטאת שנתמעטו--טובל אפילו ראשי גבעולין ומזה, ובלבד שלא יספג.  צלוחית שפיה צר--טובל ומעלה כדרכו, ומזה; ואינו צריך להיזהר שמא ייגע בצידי הכלי, בפעם שנייה.
 

הלכות פרה אדומה פרק יא

יא,א  כיצד מטהרין טמא מת במי נידה:  לוקח אדם טהור שלושה קלחין שלאזוב, ואוגדן אגודה אחת, ובכל בד ובד גבעול אחד.  וטובל ראשי גבעולין במי נידה שבכלי, ומתכוון ומזה על האדם או על הכלים, ביום השלישי וביום השביעי, אחר שתנץ החמה; ואם הזה משעלה עמוד השחר, כשר.  ואחר שיזה עליו ביום השביעי, טובל ביום; ומעריב שמשו, והרי הוא טהור לערב.

יא,ב  טבל את האזוב בלילה, והזה ביום, או שטבל את האזוב ביום, והזה בלילה--הזיתו פסולה.  והמים מטמאין משום מי חטאת, כמו שיתבאר, עד שתהיה טבילת האזוב במים  ממנו ביום השלישי וביום השביעי, אחר הנץ החמה; ואם עבר ועשה משעלה עמוד השחר, כשר כמו שביארנו.

יא,ג  [ב] מי שנטמא במת, ושהה כמה ימים בלא הזיה--כשיבוא להזות, מונה בפנינו שלושה ימים; ומזין עליו בשלישי ובשביעי, וטובל בשביעי ומעריב שמשו.

יא,ד  במה דברים אמורים, בעם הארץ שבא להזות, שאפילו אמר היום השלישי שלי--אינו נאמן, שמא היום נטמא; לפיכך צריך למנות בפנינו.  אבל חבר שבא להזות, מזין עליו או על כליו מיד.

יא,ה  מי שהזה עליו בשלישי, ולא הוזה בשביעי, ושהה כמה ימים--טובל בכל עת שירצה אחר השביעי, בין ביום בין בלילה, ומזין עליו ביום, בין קודם טבילה בין אחר טבילה:  אפילו טבל בליל תשיעי, או ליל עשירי.  ומזין עליו למחר, אחר הנץ החמה.

יא,ו  [ג] כל הטמאין מקבלין הזיה.  כיצד:  זבים וזבות נידות ויולדות שנטמאו במת--מזין עליהן בשלישי ושביעי, והרי הן טהורין מטומאת מת:  ואף על פי שהן טמאין בטומאה אחרת, שנאמר "והזה הטהור על-הטמא" (במדבר יט,יט)--הנה למדת שההזיה מועלת לו, אף על פי שהוא טמא.

יא,ז  וכן הערל מקבל הזיה.  כיצד:  ערל שנטמא במת, והזה עליו שלישי ושביעי--הרי זה טהור מטומאת מת; וכשימול--טובל, ואוכל בקודשים לערב.

יא,ח  [ד] מצות איזוב שלושה קלחין, ובכל קלח וקלח גבעול אחד; נמצאו שלושה גבעולין, ושיריו שניים, ואם לקח שניים בתחילה, ואגדן--כשר.  נתפרדו הגבעולין ונשרו העלין, אפילו לא נשאר מכל גבעול מהם אלא כל שהוא--כשר; ושיירי האזוב, בכל שהוא.

יא,ט  קלח שיש בו שלושה בדין--מפסקן, ואחר כך אוגד שלושתן:  שמצותו להיות אגודה, אף על פי שלא נתפרש בתורה שיהיה אגודה.  פסקו ולא אגדו, או שאגדו ולא פסקו, או שלא פסקו ולא אגדו, והזה בו--כשר.

יא,י  האזוב הקצר--אוגדו בחוט על הכוש וכיוצא בו, וטובל במים ומעלה, ואוחז באזוב ומזה; נסתפק לו אם מן החוט הזה, או מן הכוש, או מן הגבעול--הזיתו פסולה.

יא,יא  [ה] אין מזין לא ביונקות האזוב, ולא בתמרות, אלא בגבעולין.  אלו הן היונקות, גבעולין שלא גמלו; ומי שהזה עליו ביונקות, ונכנס למקדש--פטור.   מזין באזוב, משינץ.  ואיזוב שהזה בו מי נידה, כשר לטהר בו את המצורע.

יא,יב  כל איזוב שיש לו שם לווי, פסול; והאיזוב שקוראין אותו איזוב בייחוד--הוא הכשר, והוא האזוב שאוכלין אותו בעלי בתים.  אבל זה שקוראין אותו איזוביון, ואיזוב כוחלית, ואיזוב מדברי, ואיזוב רומי--פסול.

יא,יג  [ו] איזוב שלאשרה,  הנידחת,  זרה, ושלתרומה טמאה--פסול.  ושלתרומה טהורה, לא יזה; ואם הזה, כשר.

יא,יד  [ז] איזוב שלקטו לעצים, ונפלו עליו משקין--מנגבו, והוא כשר להזיה.  ליקטו לאוכלין, ונפלו עליו משקין--אף על פי שנגבו, פסול:  שהרי נטמא להזיה--שכל המשקין וכל האוכלין וכל הכלים, הרי הן כטמאים לעניין חטאת כמו שיתבאר.  לקטו לחטאת, הרי זה כנלקט לעצים; ואם נפלו עליו משקין, מנגבו ומזה בו.
 

הלכות פרה אדומה פרק יב

יב,א  אדם שנטמא במת, והזה עליו--כיון שנגע כל שהוא ממי נידה, בכל מקום מעור בשרו שלטמא--עלתה לו הזיה:  אפילו נפלה הזיה על ראש אצבעו, או על ראש שפתו.  אבל אם נגעה בלשונו, אינה כלום:  אף על פי שהלשון כאברים שבגלוי לעניין טומאה, כמו שביארנו, אינו כאברים שבגלוי, לעניין הזיה וטבילה.

יב,ב  וכן כלי שנטמא במת, והזה עליו--כיון שהגיע לגופו שלכלי כל שהוא ממי נידה, עלתה לו הזיה.  [ב] שני כלים או שני בני אדם, שנתכוון להזות על שניהן כאחד, והזה על אחד מהן, ונטפו המים מעל הראשון על השני--הרי השני בטומאתו:  עד  המים עליו מהזית המזה, לא מן התמצית.

יב,ג  הזה על שני כלים, ונסתפק לו אם הזה על שניהן כאחד, או מחברו נמצה עליו--הזיתו פסולה.  [ג] מחט שהיא נתונה על החרס, והזה עליה, ספק על המחט הזה, ספק מן החרס נמצה עליה--הזיתו פסולה.

יב,ד  כלים המפוצלין שהן מחוברין זה לזה במסמרים, כגון מספורת שלפרקים ואיזמל שלרהיטני וכיוצא בהן--בשעת מלאכה, חיבור לטומאה ולהזיה; ושלא בשעת מלאכה, אינן חיבור לא לטומאה ולא להזיה.

יב,ה  כיצד הן חיבור לטומאה ולהזיה:  שאם נטמא אחד מהן בשעת מלאכה, נטמא השני; ואם הזה על אחד מהן בשעת מלאכה--עלתה לשניהן הזיה, וכאלו הן גוף אחד.  וכיצד אינן חיבור לטומאה ולהזיה:  שאם נטמא אחד מהן שלא בשעת מלאכה, לא נטמא חבירו; ואם נטמאו שניהן, והזה על אחד מהן שלא בשעת מלאכה--לא טיהר חבירו, אף על פי שהן מחוברין.  וזה הוא, דין תורה.

יב,ו  אבל מדברי סופרים גזרו שיהיה חיבור לטומאה, אפילו שלא בשעת מלאכה--גזירה, משום שעת מלאכה; ולעולם אם נגעה טומאה באחד מהן, נטמא חבירו.  וכן גזרו עליהן שלא יהיו חיבור להזיה, אפילו בשעת מלאכה--גזירה, משום שלא בשעת מלאכה; ולעולם אם הזה על אחד מהן, לא טיהר חבירו עד שיזה גם עליו.

יב,ז  הנה למדת שכל מקום שאתה שומע חיבור לטומאה, ואינו חיבור להזיה--אין זה אלא גזירה מדבריהם, על הדרך שביארנו.

יב,ח  [ה] שני כלים שחיברן עד שנעשו כגוף אחד, כגון שתפר שני בגדים או שתי יריעות--הרי אלו חיבור לטומאה ולהזיה, מפני שהן ככלי אחד.  [ו] שלל הכובסין, והבגד שהוא תפור בכלאיים--הואיל והן עומדין להתירן, אינן חיבור להזיה; והרי הן חיבור לטומאה.

יב,ט  וכן הסלים שבקנתל, והמטה שלטרבל, וקרן , וקרנים שליוצאי דרכים, ושלשלת המפתחות--חיבור לטומאה; ואינן חיבור להזיה, אלא צריך שייגעו המים מן המזה בכל סל וסל, ובכל מפתח ומפתח, ובכל קרן וקרן, ובכל קורה וקורה ממטה זו המפוצלת.

יב,י  [ז] המחבר שלוש כסתות שלצמר, ושש שלפשתן, או שלושה סדינים, או שתים עשרה מטפחות--הרי אלו חיבור לטומאה ולהזיה; יתר על כן--חיבור לטומאה, ואינן חיבור להזיה.  חלוק אחד, וטלית אחת, וקלובקרין אחד--הרי הן חיבור לטומאה ולהזיה:  אפילו היו ארוכין ביותר, או רחבין ביותר, כל שהן.  ואיזה הוא קלובקרין--זה שני בגדים שמניחין צמר גפן ביניהן, ותופרין אותן כאחת, ועושין מהן חלוק לימות הגשמים.

יב,יא  [ח] כסוי המיחם שהוא מחובר בשלשלת--הזה על המיחם, טהר הכול; הזה על הכסוי, לא טהר המיחם--עד שיזה עליו.  [ט] הזוג והעינבול, חיבור לטומאה ולהזיה; ואם הזה על אחד מהן, טהרו שניהן.

יב,יב  [י] הטווי שטווין בו הפשתן, או שוזרין בו החבלים--שלושה גופין יש בו:  העץ שמלפפין עליו הטווי, והוא הנקרא כוש; והנחשת או הברזל שבראש העץ הזה, והוא הנקרא  שבה פותלין וטווין; והרחיים שבאמצע הכוש, והיא הנקראת פיקה.

יב,יג  הכוש שפותלין בו החבלים שנטמא--לא יזה לא על הפיקה שלו, ולא על הכוש, אלא על ; ואם הזה על אחת משלושתן, טהר הכול.  ושלפשתן--מזה על אחת משלושתן לכתחילה, ששלושתן חיבור.

יב,יד  [יא] עור  שהוא מחובר לפיקות, חיבור לטומאה ולהזיה; המלבין  אינו חיבור, לא לטומאה ולא להזיה.

יב,טו  [יב] כל ידות הכלים הקדוחות, כגון נצב הסכין וכיוצא בו, שהנצב נקוב, והברזל נכנס בו--חיבור לטומאה ולהזיה; אבל הידות החדוקות, כגון עץ החנית שהעץ נכנס בברזל--אינו חיבור להזיה.
 

הלכות פרה אדומה פרק יג

יג,א  מעלות יתרות עשו בטהרת החטאת:  שהאדם הטהור--אפילו טבל לקודש, ועומד ומשמש על גבי המזבח--אינו טהור לחטאת, לא לשריפתה ולא למילוי המים ולא לקדשן ולא להזות, עד שיטבול לשם חטאת, ואחר כך יהיה טהור לחטאת.

יג,ב  וכן הכלים--אפילו מזרק שבעזרה--אינו טהור לחטאת, עד שיטבילוהו לשם חטאת.  וכן כל האוכלין וכל המשקין--אף על פי שהן טהורין, הרי הן לעניין החטאת כאוכלין ומשקין הטמאין.

יג,ג  [ב] כל כלי הראוי למשכב או למושב--אף על פי שהוא טהור לגבי הקודש--הרי הוא לגבי חטאת כמדרס הזב, עד שיטבילוהו לשם חטאת.  יוחנן בן גודגדה היה אוכל בטהרת הקודש, כל ימיו; והיתה מטפחתו כמדרס הזב, לעניין החטאת.

יג,ד  [ג] כל ולד הטומאות--אף על פי שאינו מטמא אדם ולא כלים, אפילו לקודש כמו שביארנו--הרי הוא מטמא אדם וכלים, לחטאת.  לפיכך אמרו המקדש מי חטאת, לא ינעול את הסנדל--שמא  משקין על הסנדל, ונמצא הסנדל טמא, שכל המשקין טמאין הן לגבי החטאת, וייטמא זה המקדש בנגיעתו בסנדל; ונמצאו מי החטאת טמאים.

יג,ה  [ד] מי שנטמאו ידיו בלבד בדברים המטמאין את הידיים, כגון שנגע באוכלין או במשקין וכיוצא בהן--אף על פי שהוא טהור לקודש, ואינו צריך אלא טבילת ידיו בלבד כמו שיתבאר--הרי נטמא כל גופו לעניין חטאת, וצריך טבילה:  אפילו לא נטמאת אלא ידו אחת--נטמא כולו, והרי הוא ראשון לטומאה.

יג,ו  [ה] כל הטעון טבילה, בין מדברי תורה בין מדברי סופרים--מטמא את מי חטאת ואת אפר החטאת ואת המזה מי חטאת, במגע ובמשא.  וכן מטמא את האזוב המוכשר, ואת המים שנתמלאו ועדיין לא נתקדשו, ואת הכלי הריקן הטהור לחטאת:  מטמא כל אחד מאלו במגע, אבל לא במשא.  וטמא שנגע במקצת אפר חטאת, פסל את כולו.

יג,ז  [ו] אין מונין לחטאת ראשון ושני ושלישי, כדרך שמונין לתרומה ולקודש.  כיצד:  עשרה שטבלו לשם חטאת, ונטמא אחד מהן, אפילו לא נטמא אלא לגבי חטאת בלבד, כגון שנטמאת ידו בלבד, ונגע בחברו וחברו בחברו, אפילו הן מאה--כולן טמאין לחטאת.

יג,ח  וכן כלים הטהורים לחטאת, שנטמא כלי מהן, אפילו לא נטמאו אלא אחוריו בלבד לגבי חטאת, כגון שנגעו משקין באחוריו, ונגע כלי זה בכלי שני, ושני בשלישי--נטמאו הכלים כולן לגבי חטאת, ואפילו הן מאה.

יג,ט  [ז] כל הראוי להיטמא במדרס הזב--אף על פי שהוא טהור לקודש--אם הנידו הטהור לחטאת, נטמא:  אף על פי שלא נגע בו.  וכן הטהור לחטאת שהניד את האדם שאינו טהור לחטאת, או שהניד את רוקו, או את מימי רגליו שלאדם זה--נטמא, אף על פי שלא נגע בו.  אבל כלי שאינו ראוי למדרס--אינו מטמא את הטהור לחטאת, אלא אם כן נגע בו.

יג,י  [ח] כלי הטמא טמא מת--אם הנידו הטהור לחטאת, נטמא:  ואף על פי שלא נגע בו; ואף על פי שאין טמא מת מטמא במשא, כמו שביארנו.  כיצד:  מפתח שהוא טמא מת שהיה תלוי בדלת, וסגר הטהור לחטאת את הדלת--הואיל והניד את המפתח הטמא, נטמא.  וכן אם הסיט את השרץ, ואת שכבת זרע--הרי זה טמא לחטאת:  אף על פי שאין אלו מטמאין במשא, כמו שיתבאר.

יג,יא  [ט] הטהור לחטאת שנגע בכלים שהיו למעלה מן הזב וכיוצא בו, והן הנקראין מדף--אף על פי שהוא טהור לקודש, נטמא לחטאת; וכן כלי הטהור לחטאת שנגע במדף, נטמא לחטאת.

יג,יב  [י] הטהור לחטאת שנגע באוכלין ומשקין--בין טמאין בין טהורין, שכל אוכלין ומשקין לגבי חטאת אינן טהורין--אם נגע בהן בידו, נטמא כל גופו כמו שביארנו; נגע בהן ברגלו או בשאר גופו, או שהסיטון בידו ולא נגע בהן--טהור.  וכן אם נגע בידו בתנור, וכיוצא בו משאר כלים שאינם טהורין לחטאת--נטמא כולו; אבל אם נגע ברגלו בהן, הרי הוא טהור לחטאת כמו שהיה.

יג,יג  [יא] הטהור לחטאת, שהכניס ראשו ורובו לתוך מים שנתמלאו לחטאת--נטמא:  מפני שהן שאובין; ומדברי סופרים שהבא ראשו ורובו במים שאובין, נטמא כמו שיתבאר.

יג,יד  [יב] הכול נאמנין על טהרת החטאת, ואפילו עמי הארץ:  מפני חומרתה ומעלות אלו שנעשו בה, הכול נזהרין בה; והרי נאמר בתורה "והיתה לעדת בני-ישראל למשמרת" (במדבר יט,ט), כל ישראל ראויין לשומרה.

יג,טו  לפיכך עם הארץ שהביא כלי מביתו, אפילו כלי חרס, ואמר כלי זה טהור לחטאת--הרי זה טהור; ומקדשין בו ומזין ממנו, אף על פי שאותו כלי טמא לקודש ולתרומה.  וכן עם הארץ שאמר טהור אני לחטאת, או שהיו מי חטאת אצלו, ואמר טהורין הן--נאמן, שאין אדם מישראל מזלזל בה.
 

הלכות פרה אדומה פרק יד

יד,א  כלי חרס שהיה בו אפר חטאת, ונגע בו שרץ מצידו--טהור:  שאין כלי חרס מיטמא מגבו, אפילו לגבי חטאת.  הניח הכלי על גבי השרץ--אף על פי שלא נטמא הכלי, הרי האפר טמא:  שנאמר "והניח מחוץ למחנה, במקום טהור" (במדבר יט,ט), ואין זה מקום טהור.

יד,ב  ולא על גבי השרץ בלבד, אלא אפילו הניחו על גבי אוכל שני, וכיוצא בו מדברים שטומאתן טומאה קלה, והן מדברי סופרים--הרי נטמא האפר:  שנאמר "במקום טהור" (במדבר יט,ט), שלא יהיה על גבי שום טומאה בעולם.

יד,ג  וכן כלי חרס שהיה בו אפר חטאת, ונתון על ארובה שבבית טמא--אם היה הכלי משלשל לבית--נטמא האפר, ואף על פי שאין בארובה פותח טפח.  ואם לא היה משלשל--אם היה בארובה פותח טפח, טמא.  [ב] היה הכלי שלאבן--בין שיש בה פותח טפח בין שאין בה, האפר טהור.

יד,ד  [ג] וכן כלי שיש בו אפר, או מים מקודשין, ומוקף צמיד פתיל, ונתון באוהל המת--הרי האפר והמים טמאים, שאין החטאת ניצולת בצמיד פתיל:  שנאמר "במקום טהור" (במדבר יט,ט), ואין זה מקום טהור.  [ד] וכן אוכלין ומשקין שלקדש, אינן ניצולין בצמיד פתיל; אבל מים שאינן מקודשין, וכלי ריקן הטהור לחטאת--ניצול בצמיד פתיל.

יד,ה  במה דברים אמורים, בשהיו הבעלים טהורים; אבל אם נטמאו הבעלים, נפסלו המים בכל מקום שהן.  כיצד:  היו מימיו מוקפין צמיד פתיל, והוא והם באוהל המת--שניהם טמאים; היה הוא מבחוץ, והמים שאינן מקודשין מבפנים--שניהם טהורים; הוא בפנים, והמים בחוץ--כשם שהוא טמא, כך מימיו פסולין.

יד,ו  [ה] הטהור לחטאת שהיה עומד על גבי התנור, וכיוצא בו מכלים שאינם טהורים לחטאת, ופשט ידו חוץ לתנור, וכלי שיש בו מי חטאת בידו, וכן קנה המוטל על גבי התנור, ושני כלים שיש בהן מי חטאת תלויין בו, אחד מכאן ואחד מכאן--הרי אלו טמאין, לפי שאינן במקום הטהור לחטאת, והואיל והן נשענין על התנור, הרי הן כמונחין על גביו.

יד,ז  אבל אם היה עומד על התנור, ובידו כלי ריקן הטהור לחטאת, או מים שאינן מקודשין--הרי אלו טהורין כמות שהיו; היה עומד חוץ לתנור, ופשט ידו לחלון, ונטל כלי שיש בו מי חטאת, והעבירו על גבי התנור--הרי זה טהור.  וכן הזיה שעברה על גבי טומאה, כגון משכב ומושב וכיוצא בהן--הרי זו טהורה.

יד,ח  [ו] כלי שיש בו מי חטאת וכלי שיש בו קודש, שנגעו זה בזה--הרי נטמא כלי שלחטאת, וכל שיש בו; אבל כלי הקודש, טהור כשהיה.  וכן אם נגע הטהור לחטאת בשניהן בשתי ידיו, כשהן מונחין על הארץ--הרי נטמא שלחטאת:  שהרי הטהור לחטאת נטמא בנגיעתו בכלי שאינו טהור לחטאת, כמו שביארנו; וחזר וטמא את מי חטאת.

יד,ט  [ז] הגביה שני הכלים בשתי ידיו, שניהן טמאין:  זה שלחטאת, נטמא מפני שנגע בו אדם שנגע בכלי שאינו טהור לחטאת;  נטמא, מפני זה שהגביהו והוא טמא בנשיאת מי נידה, שהן מטמאין במשא, מפני שנטמאו מחמת הכלי שלקדש.

יד,י  לפיכך אם היה הכלי שלקדש כרוך בניר, והגביהו בניר ולא נגע בו, והגביה החטאת בידו שנייה--שניהן טהורין:  שהרי לא נגע בכלי, ולא נטמא לחטאת.  אבל אם היה נוגע בכלי הקודש בידו--אפילו היה שלחטאת בניר, שניהן טמאין.

יד,יא  [ח] הסיט את שני הכלים בידו, ולא נגע בהן--שניהן טהורין:  שאין הכלי שאינו טהור לחטאת מטמא את הטהור לחטאת, עד שייגע בו בידו, אלא אם כן היה ראוי למדרס, כמו שביארנו.

יד,יב  [ט] כל ספק הטומאות, שהוא טהור לגבי תרומה כמו שיתבאר--הרי הוא טהור לחטאת.  וכל הספקות שתולין עליהן את התרומה--אם נולדו בחטאת, הרי אלו נשפכין; ואם נעשו טהרות על גבי אותן כלים ואדם שנולדו להן ספיקות אלו שהחטאת נשפכין עליהן, הרי אותן הטהרות תלויות.  והרפפות אינן ככלים, והרי הן טהורות לתרומה ולקודש ולחטאת.

יד,יג  [י] דבילה שלתרומה שנפלה לתוך מי חטאת, ונטלה ואכלה--אם יש בה כביצה, המים טמאין, בין שהייתה הדבילה טמאה, בין שהייתה טהורה:  שכל האוכלין, אפילו אוכל קודש, אינו טהור לחטאת.  והאוכלה חייב מיתה--מפני שאכל תרומה, והוא כבר נטמא במי נידה.  ואם אין בה כביצה, המים בטהרתן:  שאין האוכל מטמא את אחרים, עד שיהיה בו כביצה--בין לתרומה בין לקודש בין לחטאת.
 

הלכות פרה אדומה פרק טו

טו,א  הנוגע במי חטאת שלא לצורך הזיה, בין אדם בין כלים--טמא, ואינו מטמא בגדים בשעת מגעו:  שנאמר "והנוגע במי הנידה, יטמא עד-הערב" (במדבר יט,כא)--הנה למדת שמי נידה אב מאבות הטומאות שלתורה, וטומאת מגען בכל שהוא.

טו,ב  ואם היה בהן כדי הזיה, מטמאין במגע ובמשא; והנוגע בהן או הנושאן שלא לצורך--מטמא בגדים בשעת מגעו או בשעת משאו, עד שיפרוש ממטמאיו:  שנאמר "ומזה מי-הנידה, יכבס בגדיו" (במדבר יט,כא).  אינו מדבר במזה על הטמא--אם טיהר את הטמא, קל וחמר שיהיה הוא טהור.

טו,ג  מפי השמועה למדו שזה שנאמר "ומזה מי-הנידה" (במדבר יט,כא) לא נאמר אלא לשיעור--שהנוגע או הנושא מי הנידה שיש בהן כדי הזיה, שלא לצורך הזיה, טמא ומטמא בגדים, דין תורה.  וכמה הוא שיעור הזיה, כדי שיטבול ראשי גבעולין שלאזוב במים.

טו,ד  במה דברים אמורים שמי חטאת מטמאין:  בזמן שנגע בהן או נשאן שלא לצורך, קודם שיעשו מצוותן; אבל אחר שעשו מצוותן, אינן מטמאין כלל.

טו,ה  כיצד:  הרי שטבל את האזוב והזה על האדם הטמא או על הכלים, והיו המים שותתין ויורדין מעל הטמא לארץ, וכן המים הניתזין בשעת הזיה על הארץ או על הטהור--הרי אותן המים טהורין, והנוגע בהן והנושאן טהור.

טו,ו  הטביל את האזוב להזות על דבר שאינו מקבל טומאה--הרי המים המנטפין כשרין להזות מהן, כמו שביארנו; לפיכך מטמאין טומאת מי חטאת, לפי שלא עשו מצוותן--שהרי הטבילה היתה לשם דבר שאינו מקבל טומאה.

טו,ז  [ב] אין מי חטאת מטמאין את הכול, קודם שיעשו מצוותן--עד שיהיו טהורין וכשרין להזיה.  אבל מי חטאת שנפסלו--כגון שנתערב בהן מים, או ששתת מהן בהמה, וכיוצא באלו מדברים הפוסלין אותן--אם נגע בהן הטהור לתרומה, נטמא:  בין שנגע בידיו, בין שנגע בשאר גופו.  נגע בהן אדם הטהור לחטאת, ואפילו בידיו--הרי הוא טהור כמות שהיה.

טו,ח  [ג] מי חטאת שנטמאו, ונגע בהן אחר שנטמאו אדם הטהור לתרומה--בין בידיו, בין בגופו--נטמא.  ואם נגע בהן הטהור לחטאת בידיו, נטמא; נגע בשאר גופו, הרי הוא טהור כמות שהיה.

טו,ט  [ד] מי חטאת שנפלו לתוכן מי מעיין, או מי מקוה, או מי פירות--אם רוב מי חטאת, מטמאין במשא; ואם רוב מי פירות, אין מטמאין; מחצה למחצה, מטמאין במשא.  אפר פרה שנתערב באפר , וקידש בכולו--אם היה הרוב אפר פרה, מטמאין כמי נידה; ואם היה הרוב אפר --אין מטמאין במגע, אבל מטמאין במשא.

טו,י  [ה] אפר כשר שנתנו על גבי המים שאינן ראויין לקדשן, ונגע בהן הטהור לתרומה--בין בידיו, בין בגופו--נטמא; נגע בהן הטהור לחטאת, אפילו בידיו--הרי זה טהור כמות שהיה.

טו,יא  [ו] מי חטאת שנפסלו, לא יגבלם בטיט--שלא יעשם תקלה לאחרים, שמא ייגע בטיט ויטמא:  שמי חטאת אינן בטילין בטיט, שנאמר "חטאת היא" (במדבר יט,ט).  [ז] פרה ששתת מי חטאת--אף על פי שנשחטה בתוך עשרים וארבע שעות, הרי בשרה טהור:  שנאמר "למשמרת, למי נידה" (שם)--בזמן שהן שמורין, אינן בטילין; אבל בזמן ששתת אותן פרה--בטלו, שהרי אינן שמורין.

טו,יב  [ח] המזה מחלון שמזין ממנו על הרבים, והוזה עליו, ונכנס למקדש, ואחר כך נמצאו המים פסולין--הרי זה פטור:  שחזקת המים שמזין מהן על הרבים, שהן כשרין; והרי זה, כאנוס.  אבל אם הוזה עליו מחלון שליחיד, ונכנס למקדש, ונמצאו המים פסולין--חייב בקרבן עולה ויורד:  מפני שהיה לו לבדוק על המים, ואחר כך ייכנס למקדש.

טו,יג  מחליקין היו העם במים ששותתין בארץ מחלון שלרבים, ודורסין אותן, ונכנסין למקדש; ולא היו חוששין להן, שמא פסולין הן.

טו,יד  [ט] המזה באזוב הטמא לחטאת--אם יש בו כביצה--המים פסולין,  פסולה; אין בו כביצה--המים כשרין,  פסולה.  ואיזוב זה--מטמא חבירו וחברו לחבירו, אפילו הן מאה:  שאין מונין לחטאת.

טו,טו  [י] המגביה כלי שהזה עליו, והרי עליו מים כדי הזיה--טהור:  שהמים שעשו מצוותן אינן מטמאין, כמו שביארנו.
 

 

הלכות טומאת צרעת

יש בכללן שמונה מצוות--שש מצוות עשה, ושתי מצוות לא תעשה; וזה הוא פרטן:  (א) להורות בצרעת אדם כדינה הכתוב בתורה; (ב) שלא יקוץ סימני טומאה; (ג) שלא יגלח הנתק; (ד) שיהיה המצורע מפורסם בקריעת בגדיו ופריעת ראשו ועטייה על שפם; (ה) טהרת צרעת; (ו) שיגלח המצורע את כל שיערו כשיטהר; (ז) דין צרעת הבגד; (ח) דין צרעת הבית.  וביאור מצוות אלו בפרקים אלו.
 

הלכות טומאת צרעת פרק א

א,א  צרעת עור הבשר--הוא שילבין מקום מן העור, ותהיה הלבנונית כקרום ביצה ומקרום ביצה ומעלה; אבל לבנונית שהיא דיהה מקרום הביצה ולמטה--אינה צרעת, אלא בוהק הוא.  [ב] וארבע מראות יש בצרעת עור הבשר, ואלו הן:

א,ב  לובן עז ביותר שאין למעלה ממנו, שהוא נראה בעור הבשר כשלג; הוא הנקרא בהרת.  ולובן שהוא דיהה מזה מעט, שהוא נראה כצמר נקי שלכבש בן יומו; הוא הנקרא שאת.  ולובן שהוא דיהה מן השאת מעט, שהוא נראה כסיד ההיכל; הוא תולדת הבהרת, והוא הנקרא ספחת.  ולובן שהוא דיהה מסיד ההיכל מעט, והרי הוא כקרום ביצה; הוא תולדת השאת, וגם זה נקרא ספחת.

א,ג  הנה למדת שהמראה שהוא כסיד ההיכל, הוא ספחת הבהרת; והמראה שהוא כקרום ביצה, הוא ספחת השאת:  שאין לשון ספחת, אלא טפילה.  מכאן אמרו חכמים מראות נגעים--שניים, שהן ארבעה:  בהרת, וספחתה; ושאת, וספחתה.

א,ד  [ג] ארבע מראות אלו, כולן מצטרפין זה עם זה--בין להקל, בין להחמיר, בין בתחילת ראיית הנגע, בין בסוף השבועות, ובין לאחר שנפטר המצורע, או נחלט.

א,ה  כיצד:  אחד נגע שהיה כולו לבן כשלג, או כסיד ההיכל, או כצמר נקי, או כקרום ביצה, ואחד נגע שהיה מקצת הלובן כמראה הבהרת, ומקצתו כמראה השאת, ומקצתו כמראה הספחת--הכול כמראה אחד הוא חשוב.

א,ו  אם כן למה מנו אותן חכמים, ואמרו מראות נגעים שניים שהן ארבעה--כדי להבין במראות:  שכל כוהן שאינו מכיר המראות ושמותיהן, כשמלמדין אותו ומודיעין אותו--לא יראה את הנגע, עד שיבין ויכיר; ויאמר זו היא הבהרת, וזו היא ספחתה, וזו היא השאת, וזו היא ספחתה.

א,ז  [ד] היה במראה הלובן מארבעה מראות אלו, מקצת אדמומית מעורבת בו--גם זה נגע צרעת הוא, שנאמר "או בהרת, לבנה אדמדמת" (ויקרא יג,יט); והוא הדין לשאת, ולספחת  ולספחת הבהרת.  והמראה הזה שהוא מעורב מלבנונית ומעט אודם, הוא הנקרא פתוך.

א,ח  וכיצד מראה הפתוך בארבעה מראות אלו:  כאילו הן ארבע כוסות מלאות חלב, ונתערב בכוס הראשונה שני טיפי דם, ובשנייה ארבע טיפין, ובשלישית שמונה טיפין, וברביעית שש עשרה טיפין.

א,ט  הפתוך שבבהרת, הוא המראה הרביעי; והפתוך שבשאת, כמראה כוס שלישית; והפתוך שבספחת הבהרת, כמראה הכוס השנייה; והפתוך שבספחת השאת, כמראה הכוס הראשונה.

א,י  [ה] כל המראות האלו, בין הלבן בין הפתוך--מצטרפין זה עם זה, וכמראה אחד הן חשובין; ובין שהיה הנגע כולו לבן, או מקצתו לבן ומקצתו לבן אדמדם--הכול כמראה אחד הוא, בין להקל בין להחמיר.

א,יא  [ו] כל מראה צרעת עור הבשר--אינה קרויה נגע ולא מטמאה, עד שיהיה מראה הנגע עמק מעור הבשר:  לא עמק , אלא במראית העין--כמראה החמה, שהיא נראית לעין עמוקה מן הצל; אבל אם היה מראה הלובן או הפתוך בשווה עם שאר העור, או גבוה מן העור--אינו נגע, אלא כמו צמח מן הצמחים העולים בגוף.

א,יב  [ז] שיעור כל נגעי צרעת, בין צרעת אדם בין צרעת בגדים--כגריס הקלקי שהוא מרובע; והוא מקום מרובע מעור הבשר כדי צמיחת שלושים ושש שערות, שש שערות אורך ושש רחב.  וכל הפחות מזה, אינו נגע צרעת.

א,יג  [ח] נגע שהיה רחבו כדי צמיחת חמש שערות--אפילו היה ארכו אמה, הרי זה טהור; ואינו נגע צרעת, עד שיהיה בו ריבוע כגריס.  וכל השיעורין, הלכה למשה .

א,יד  [ט] כל מקום שנאמר בהרת, הוא הדין לשאר ארבעה מראות שללבן או :  והוא--שיהיה הנגע כגריס או יתר, ויהיה עמק מעור הבשר; וזה הוא שאנו קוראין אותו בהרת סתם.

א,טו  בהרת שהיא עזה כשלג, נראית באדם שהוא לבן כהה, ובהרת שהיא כהה, נראית בכושי עזה; לפיכך אין משערין הכול אלא בבינוני, שאינו לא לבן ולא שחור.

א,טז  [י] שלושה סימני טומאה הן בצרעת עור הבשר--שיער לבן, והמחיה, והפסיון; ושלושתן מפורשין בתורה.  כיצד:  מי שנולדה בו בהרת, ובה שיער לבן, או מחית בשר חי--כשיראהו הכוהן, יחליטו ויאמר טמא.

א,יז  לא היה בה שיער לבן, ולא מחיה--יסגיר שבעת ימים, ובשביעי רואהו:  אם נולד בבהרת שיער לבן, או מחיה, או שפסת והוסיפה--הרי זה מוחלט; לא נולד בה לא מחיה, ולא שיער לבן, ולא פסתה בעור--יסגיר שבוע שני.  אם נולד בה אחד משלושתן, מחליטו.  ואם לא נולד בה אחד משלושתן--הרי זה טהור ויפטור אותו, שאין בנגעי עור הבשר הסגר יתר על שני שבועות; ואם לאחר שפטרו וטהר, פוסה הנגע, או נולד בו שיער לבן, או מחיה--הרי זה מוחלט לטומאה.

א,יח  [יא] בהרת שהייתה עזה כשלג, ולאחר ההסגר נעשת כהה כקרום ביצה, או שהייתה בתחילה כקרום ביצה, ונעשת כשלג--הרי היא כמות שהייתה:  שאין עזות המראה סימן טומאה, ולא כהיותו סימן טהרה; אלא אם נתמעט מארבעה מראות, ונעשה כהה מקרום ביצה--שהרי נעשה בוהק, ולפיכך טהור.

א,יט  אם כן מה הוא זה שנאמר בתורה "והנה כהה הנגע, ולא-פשה הנגע בעור--וטהרו הכוהן" (ויקרא יג,ו)--שאם כהה מארבעה מראות, טהור; וכן אם לא כהה, ולא פוסה, ולא נולד בו לא שיער לבן ולא מחיה--הרי זה טהור.
 

הלכות טומאת צרעת פרק ב

ב,א  שיער לבן, שהוא סימן טומאה בצרעת--אין פחות משתי שערות; וכמה יהיה אורכן, כדי שיהיו ניטלות בזוג.  היתה אחת ארוכה ואחת קצרה משיעור זה, או אחת שחורה ואחת לבנה, או אחת מלמטן ונחלקה מלמעלן והיא נראית כשתיים, או שהיה עיקרן משחיר וראשון מלבין--הרי זה טהור; היה עיקרן מלבין וראשון משחיר--אף על פי שהלבן כל שהוא, טמא.

ב,ב  שתי שערות לבנות שהן בתוך הנגע--אף על פי שיש שיער שחור ביניהן, והן מפוזרות אחת כאן ואחת כאן--הרי אלו סימן טומאה:  אפילו היה הנגע כגריס מצומצם, אין מקום שיער השחור ממעטו.  ובין שהיו שתי השערות בתוך הבהרת והיא מקפת אותן, ובין שהיו בסוף הבהרת--הרי זה טמא; אבל אם היו בצד הבהרת מבחוץ, הרי זה טהור--עד שיהיה העור שצומחות בו שתי השערות הלבנות לבן.

ב,ג  היו שתי שערות בתוך הנגע, ושוכבות חוצה לו--טמא; היו חוצה לנגע, ושוכבות לתוכו--אינן סימן טומאה.

ב,ד  [ג] לובן השערות, מטמא בכל מראה:  בין שהיו לבנות כשלג, בין שהיו לבנות לובן דוהה ביותר, הואיל ומראיהן לבן, טמא.

ב,ה  [ד] אין שיער לבן סימן טומאה, עד שיהיה בגופה .  כיצד:  בהרת ובתוכה שחין או מכוה או בוהק או מחית השחין או מחית המכווה, ושתי שערות לבנות בתוך השחין או המכווה או הבוהק שבתוך הנגע--אינו סימן טומאה; והרי זו כבהרת שאין בה שיער לבן, ויסגיר--אף על פי שהבהרת מקפת את השחין או את המכווה או את מחיתון או את הבוהק שיש בהן שתי השערות.

ב,ו  וכן אם היה שחין או מכוה או מחיתון או בוהק מקיף את שתי השערות הלבנות, או סמוך להן בצידן, או שהיה חולק בין שתי השערות--הרי אלו אינן סימן טומאה; והרי הבהרת כבהרת שאין בה שיער לבן, ויסגיר.

ב,ז  [ה] הלכו להן השחין והבהיק והמכוה שהיו מקיפין את השערות הלבנות, או נסמכין להן, או חולקין אותן, ונמצאו שתי השערות בתוך הבהרת בגופה, בסוף השבוע הראשון, או בסוף השבוע השני--הרי זה מוחלט; ואם לא הלכו להן, יפטור אותו.

ב,ח  [ו] אין שיער לבן סימן טומאה, עד שתקדום הבהרת את השיער הלבן--שנאמר "והיא, הפכה שיער לבן" (ויקרא יג,י), שתהפך אותו הבהרת; אבל אם קדם שיער לבן את הבהרת--הרי היא כבהרת שאין בה סימן טומאה, ויסגיר.

ב,ט  [ז] היתה בו בהרת, ובה שיער לבן, והוחלט בו, ואחר כך הלכה הבהרת, והניחה שיער לבן במקומו, וטהר, ואחר כך חזרה בהרת אחרת במקום הבהרת הראשונה, והרי השיער הלבן בתוכה--זה הוא הנקרא שיער פקודה, ואינו סימן טומאה:  שנאמר "והיא, הפכה שיער לבן" (ויקרא יג,י)--שהפכתו היא, לא שהפכתו חברתה.

ב,י  [ח] היה בו בהרת כגריס, ובה שתי שערות, והוחלט, והלך ממנה כחצי גריס, וטהר, ונשארו שתי השערות בחצי גריס הנשאר, וחזר כחצי גריס במקום זה שהלך, והרי שתי שערות לבנות בבהרת כגריס--אינן סימן טומאה:  עד שיהפוך שתי השערות בהרת אחת.

ב,יא  [ט] בהרת כחצי גריס, ואין בה כלום, ונולדה בצידה בהרת כחצי גריס, ובה שערה אחת--הרי זו להסגיר; בהרת כחצי גריס, ובה שערה אחת, ונולדה לה בהרת כחצי גריס, ובה שערה אחת--הרי זו להסגיר.

ב,יב  בהרת כחצי גריס, ובה שתי שערות, ונולדה לה בהרת כחצי גריס, ובה שערה אחת--הרי זו להסגיר.  בהרת כחצי גריס, ואין בה כלום, ונולדה לה בהרת כחצי גריס, ובה שתי שערות--הרי זו להחליט:  שהרי קדמה בהרת, לשתי השערות הלבנות.  ספק שיער לבן קדם, ספק הבהרת קדמה--הרי זה טמא; וייראה לי, שטומאתו בספק.
 

הלכות טומאת צרעת פרק ג

ג,א  אין המחיה סימן טומאה, עד שתהיה כעדשה מרובעת או יתר על זה; וכמה שיעורה--כדי צמיחת ארבע שערות, שתיים אורך ושתיים רחב:  והוא שתהיה המחיה באמצע הבהרת, והבהרת מקפת אותה מכל צד; והיא יתירה על המחיה, רחב שתי שערות מכל צד או יתר.

ג,ב  אבל אם היתה המחיה בצד הבהרת, אינה סימן טומאה; היתה מפוזרת, כגון שהיה בשר חי כחרדל במקום זה ובשר חי כחרדל במקום אחר--אף על פי שהכול באמצע הבהרת, אינן מצטרפין לכעדשה:  עד שיהיה במקום אחד באמצע הבהרת, כעדשה מרובע או יתר.

ג,ג  [ב] המחיה מטמאה בכל מראה--בין שהיה מראה המחיה אדום, או שחור, או לבן:  והוא, שלא יהיה הלובן מארבע מראות שביארנו.

ג,ד  [ג] אין המחיה סימן טומאה, עד שתהיה בגופה .  כיצד:  בהרת שהיה באמצעה שחין או מכוה או מחיתון או בוהק, והמחיה בתוך השחין או בתוך המכווה או בתוך מחיתון או בתוך הבוהק--אף על פי שהמחיה באמצע הבהרת, אינה סימן טומאה:  מפני שהיא בתוך השחין או המכווה או מחיתון, או בתוך הבוהק.

ג,ה  וכן אם הקיף השחין או מחיותו, והמכוה או מחיתה, והבוהק את המחיה, או שנסמך אחד מהן למחיה מצידה, או שחלק אחד מהן את המחיה ונכנס לתוכה--אינה סימן טומאה; והרי זו כבהרת שאין בה סימן, ויסגיר.

ג,ו  הלכו להן השחין או המכווה או הבוהק שהיו תחת המחיה, או שהיו בצידה, או שהיו מקיפין אותה, או שהיו נכנסין לתוכה, ונמצאת המחיה לבדה בתוך הבהרת בסוף שבוע ראשון, או בסוף שבוע שני--הרי זה יחליט; ואם לא הלכו להן, יפטור.

ג,ז  [ד] המחיה סימן טומאה לעולם--בין שקדמה מחיה את הבהרת, בין שקדמה בהרת את המחיה:  לפי שלא נאמר בה, "והיא, הפכה" (ויקרא יג,י).  זה שנאמר בתורה "והיא, הפכה שיער לבן; ומחית בשר חי, בשאת" (שם)--אינו צריך לשניהן, לשיער ולמחיה; אלא כל אחד מהן סימן טומאה.  ולא נאמר שיער לבן עם המחיה, אלא ליתן שיעור למחיה--שתהיה כדי לקבל שיער לבן, שהוא שתי שערות.

ג,ח  [ה] בהרת כגריס מצומצם, ובאמצעה מחיה כעדשה מצומצמת--הרי זה מוחלט.  נתמעטה הבהרת, או שנתמעטה המחיה--טהור; וכן אם רבתה המחיה שבתוך בהרת זו, טהור:  שאין הבהרת מטמאה במחיה, עד שתהיה יתירה על המחיה רחב שתי שערות מכל צד.

ג,ט  היתה המחיה פחותה מכעדשה, ורבות המחיה עד שנעשת כעדשה--הרי זה מוחלט; נתמעטה המחיה ממה שהייתה, או שהלכה לה--הרי זה כמות שהיה, ואין כאן סימן טומאה.

ג,י  [ו] בהרת יתירה מכגריס, ובה מחיה יתירה מכעדשה, ורבו או שנתמעטו--טמא:  ובלבד שלא תתמעט הבהרת מכגריס, ולא תתמעט המחיה מכעדשה; ולא תקרב המחיה לסוף הבהרת, בפחות מכדי צמיחת שתי שערות כמו שביארנו.

ג,יא  [ז] בהרת כגריס, ובשר חי כעדשה או יתר מקיף אותה מבחוץ, ובהרת שנייה מקפת את הבשר החי--הרי הבהרת הפנימית להסגיר, שהרי אין בה סימן טומאה; ובהרת החיצונה להחליט, שהרי המחיה באמצעה.  נתמעט הבשר החי שביניהן, או שהלך כולו--בין שהיה מתמעט וכולה מבפנים, בין שהיה מתמעט מבחוץ--הרי שתיהן כבהרת אחת, שאין בה סימן טומאה.

ג,יב  [ח] בהרת שהייתה בראש אבר מן האיברים, והמחיה באמצע הבהרת בראש האבר--אינה סימן טומאה:  מפני שהמחיה חולקת את הנגע, ונמצא מקצתו שופע ויורד מכאן ומקצתו שופע ויורד מכאן; ונאמר בנגעים "וראהו הכוהן" (ויקרא יג,ג; ויקרא יג,ה; ויקרא יג,יז; ויקרא יג,כז; ויקרא יג,לו), שיהיה רואה הנגע כולו כאחת.

ג,יג  ואלו הן ראשי אברים שאינן מיטמאין במחיה--ראשי אצבעות ידים ורגליים, וראשי אוזניים, וראש החוטם, וראש העטרה, וראשי הדדין שבאשה; אבל ראשי הדדין שלאיש, והיבלת, והדלדולין--מיטמאין במחיה.

ג,יד  [ט] וכל ראשי אברים אלו, שהיה מקומן יושב כגריס--מיטמאין בנגעים; אבל אם היו עגולין כרוב בריית בני אדם, טהורין.  כיצד:  בהרת כגריס בראש חוטמו, או בראש אצבעו, ושופעת אילך ואילך--טהור:  שנאמר "וראהו הכוהן" (ויקרא יג,ג; ויקרא יג,ה; ויקרא יג,יז; ויקרא יג,כז; ויקרא יג,לו), עד שייראה כולו כאחד.
 

הלכות טומאת צרעת פרק ד

ד,א  הפסיון מטמא בכל שהוא--והוא, שיהיה הפסיון מאחד ממראות הנגעים; אבל אם היה הפסיון מראה בוהק, אינו פסיון.  ואין הפסיון סימן טומאה, עד שייפסה חוץ לנגע; אבל אם פוסה לתוך הנגע, הרי הוא כמות שהיה.

ד,ב  כיצד:  בהרת ובתוכה בשר חי פחות מכעדשה, והסגירה, ובסוף השבוע נתמעטה המחיה ממה שהייתה, או שהלך הבשר החי כולו--אין זה פסיון:  שאין הבהרת פוסה לתוכה, אלא לחוצה לה.

ד,ג  [ב] אין הפסיון סימן טומאה, עד שיהיה אחר הסגר; אבל אם בא בתחילה, וראה הכוהן את הנגע שהוא פוסה והולך--אינו מחליט; אלא מסגירו עד סוף השבוע, ויראה.

ד,ד  [ג] אין הבהרת פוסה לתוך השחין, ולא לתוך המכווה, ולא לתוך מחית השחין, ולא לתוך מחית המכווה; ולא לראש ולא לזקן, אף על פי שנקרחו והלך השיער מהן:  שנאמר "ואם-פשה תפשה המספחת בעור" (ויקרא יג,ז).  אבל הבהרת שפסת לתוך הבוהק, הרי זה פסיון.

ד,ה  [ד] השחין והמכוה והבוהק ומחית השחין ומחית המכווה, שהיו חולקין בין האם לפסיון--אינו סימן טומאה; הסגירו, והלכו להן עד שנמצא הפסיון סמוך לאם--הרי זה מוחלט.

ד,ו  [ה] בהרת כגריס, ופסתה כחצי גריס ועוד, והלך מן האם כחצי גריס--אף על פי שהנותר מן האם עם הפסיון יתר מכגריס, הרי זה טהור; היתה כגריס, ופסת כגריס ועוד, והלכה לה האם--תיראה כתחילה, ויסגיר שבוע אחר שבוע.

ד,ז  היתה בו בהרת והסגירו, והלכה הבהרת בסוף ימי הסגר, וחזרה בהרת במקומה כמות שהייתה--הרי היא כמות שהייתה; נתמעטה בתוך ימי הסגר, ופסתה וחזרה כמות שהייתה, או שפסתה ונתמעט הפסיון, וחזרה כמות שהייתה--הרי זה יסגיר.

ד,ח  [ו] בהרת כגריס, ופסתה כגריס, ונולד בפסיון מחיה או שיער לבן, והלכה לה האם--תיראה כתחילה.  היתה בו בהרת כגריס והסגירו, ובסוף השבוע והרי היא כסלע--ספק שהיא היא, ספק שאחרת באה תחתיה--הרי זה טמא.

ד,ט  [ז] בהרת כגריס, וחוט יוצא ממנה--אם יש בו רחב שתי שערות--זוקקה לשער לבן ולפסיון, אבל לא למחיה:  שאין המחיה סימן טומאה--עד שתקיף אותה הבהרת, ויהיה בין סוף המחיה וסוף הבהרת רחב צמיחת שתי שערות.  היו שתי בהרות, וחוט יוצא מזו לזו--אם יש בו רחב שתי שערות, מצרפן; ואם לאו, אינו מצרפן.

ד,י  הסגירו שבוע אחר שבוע, ולא נולד לו סימן טומאה ופטרו, ולאחר הפטר פוסה הנגע, כל שהוא--הרי זה מוחלט.  [ח] בהרת שטהרה מתוך הסגר, או מתוך החלט שהלכו ממנה סימני הטומאה--אין מסגירין בה לעולם.  [ט] בהרת שכנסה אחר הפטר, ופסתה לכמות שהייתה, או שפסתה, וחזרה לכמות שהייתה--הרי הוא בטהרתו.

ד,יא  [י] בהרת כגריס, ובה מחיה כעדשה, ושיער לבן בתוך המחיה, והחליטו, ולאחר החלט הלכה המחיה--טמא, מפני שיער לבן; הלך השיער הלבן--טמא, מפני המחיה.  היה השיער הלבן בתוך הבהרת, והלך השיער הלבן--טמא, מפני המחיה; הלכה המחיה--טמא, מפני שיער לבן.

ד,יב  [יא] בהרת, ובה מחיה ופסיון--הלכה המחיה--טמא, מפני הפסיון; הלך הפסיון--טמא, מפני המחיה.  וכן בשיער לבן ובפסיון.

ד,יג  החליטו בשיער לבן, והלך השיער, וחזר בו שיער לבן אחר, או שנולדה לו מחיה, או פסיון; או שהחליטו במחיה, והלכה המחיה, ונולדה לו מחיה אחרת, או שיער לבן, או פסיון; או שהחליטו בפסיון, והלך הפסיון, וחזר פסיון אחר, או שנולדה בו מחיה, או שיער לבן:  הרי זה בטומאתו, כמות שהיה.

ד,יד  אחד הטמא שהוחלט בתחילה, או שהוחלט בסוף שבוע ראשון, או בסוף שבוע שני, או אחר הפטר--הואיל והוחלט מכל מקום--אינו טהור, עד שלא יישאר בו סימן טומאה:  לא סימן שהוחלט בו, ולא סימן אחר.
 

הלכות טומאת צרעת פרק ה

ה,א  מי שהייתה מכה בעור בשרו, ונפשט העור מחמת המכה--אם היתה המכה מחמת האש, כגון שנכווה בגחלת או ברמץ או בברזל שליבנו באש ובאבן שליבנה באש וכיוצא בהן--הרי זו נקראת מכוה.  ואם היתה המכה שלא מחמת האש--בין שלקה באבן או בעץ וכיוצא בהן, בין שהייתה המכה מחמת חולי הגוף, כגון גרב או חזזית שהפסיד העור, או שחפת וקדחת או דלקת וכיוצא בהן שהשחיתו העור--הרי זה נקרא שחין.

ה,ב  ליבן שפוד והכה בו--אם היה ראשו מברז, הרי זה מכוה; ואם היה ראשו חד, הרי זה ספק אם היא מכוה או שחין.  לקה במי טבריה, או בגפת, וכיוצא בהן--הרי זה שחין.

ה,ג  השחין והמכוה--כל זמן שהן מכות טריות--הן הנקראין מורדין, ואינן מיטמאין בנגעים כלל.  חיו השחין והמכוה, ונתרפאו רפוי גמור--אף על פי שהמקום צלקת, ואינו דומה לשאר העור--הרי הן כעור הבשר לכל דבר, ומיטמאין בשלושה סימנין, ויש בהן הסגר שני שבועות כמו שביארנו.

ה,ד  התחילו השחין והמכוה לחיות ולהתרפאות, ונעשת עליהן קליפה כקליפת השום--זו היא "צרבת השחין" (ויקרא יג,כג) האמורה בתורה, ו"מחית המכווה" (ויקרא יג,כד) האמורה שם; ומטמאות בשני סימנין בשיער לבן או בפסיון, ואין בהן הסגר אלא שבוע אחד.

ה,ה  כיצד:  בהרת שהייתה בצרבת השחין או במחית המכווה--אם היה בה שיער לבן, יחליט.  לא היה בה שיער לבן--יסגיר שבוע אחד, ויראה בסוף השבוע:  אם נולד בה שיער לבן, או פסת--יחליט.  ואם לא נולד בה כלום, יפטור; פסת לאחר הפטר, או נולד בה שיער לבן--יחליט.

ה,ו  [ה] השחין והמכוה, אין מצטרפין זה עם זה; לפיכך חלקן הכתוב לומר שאין מצטרפין זה עם זה, ואין פוסין זה לזה, ואין פוסין לעור הבשר, ולא בהרת עור הבשר פוסה לתוכן.

ה,ז  כיצד:  היה שחין בצד המכווה, ובהרת כגריס בשתיהן--הרי זה טהור; היתה באחת מהן, ופסת לשנייה, או שפסת לעור הבשר--טהור.  היתה בהרת בעור הבשר, ופסת לאחת מהן--אינו פסיון.

ה,ח  היה בתוך כפו צרבת שחין כגריס, ובה בהרת כגריס--יסגיר:  שאף על פי שאינה ראויה לשער לבן, ולא לפסיון--שמא  לו שחין אחר בצידה, ותפסה לתוכו.

ה,ט  [ו] שחין שנעשה מכוה, ביטלה מכוה את השחין; ומכוה שנעשת שחין, ביטל שחין את המכווה.  אם אין ידוע אם שחין היו, או מכוה--אין בכך כלום:  ששניהם סימן אחד, וטומאה אחת; ולא חלקן הכתוב, אלא לומר שאינן מצטרפין.

ה,י  [ז] הסגירו בבהרת שבשחין, ובסוף השבוע נעשה עור הבשר, או שהסגירו בעור הבשר, ובסוף השבוע נעשה שחין--יראה כתחילה.

ה,יא  [ח] מי שנשר כל שיער ראשו--בין מחמת חולי, בין מחמת מכה שאינה ראויה לגדל שער, בין שאכל דברים המשירין את השיער, או סך דברים שהשירו שיערו--אף על פי שראוי לגדל לאחר זמן, הואיל ואבד כל שיער ראשו עתה, הרי זה נקרא , או גבח:  אם נשר שיערו מן הקודקוד ולמטה שופע לאחוריו, עד פיקה --נקרא ; ואם נשר מן הקודקוד ולמטה שופע לפניו, עד כנגד פדחתו--נקרא גבח.

ה,יב  [ט] הקרחת והגבחת--מיטמאות בשני סימנין, במחיה ובפסיון, ויש בהן הסגר שני שבועות:  שנאמר בהן "כמראה צרעת, עור בשר" (ויקרא יג,מג).  ולפי שאין בהן שיער, אין השיער הלבן סימן טומאה בהן.

ה,יג  וכיצד מיטמאין בשני סימנין, ובשני שבועות:  שאם היתה בהרת בקרחתו או בגבחתו--אם היתה בה מחיה, יחליט.  לא היתה בה מחיה, יסגיר ויראה בסוף השבוע:  אם נולדה בה מחיה, או פסיון--יחליט.  לא נולד בה כלום, יסגיר שבוע שני:  פסת או שנולד בה מחיה, יחליט.  לא נולד בה כלום, יפטור; ואם פסת או נולד בה מחיה לאחר הפטר, יחליט.

ה,יד  [י] הקרחת והגבחת, אין מצטרפות זו עם זו:  שנאמר "בקרחתו או בגבחתו" (ויקרא יג,מב; ויקרא יג,מג)--מלמד שהן שתיים, ואין  מזו לזו, ולא לשאר עור הבשר, ולא בהרת עור הבשר פוסה לתוכן.

ה,טו  [יא] הקרחת או הגבחת או הזקן שנקרח, ונעשה בהן שחין או מכוה--מיטמאין כשחין  שבעור הבשר:  שהראש או הזקן שנקרחו--כעור הבשר לכל דבר, אלא שאין מיטמאין בשיער לבן.

ה,טז  הראש והזקן, קודם שיצמח בהן השיער ועדיין לא העלו שיער מעולם, וכן  שבראש ושבזקן--הרי הן כעור הבשר, ומיטמאין בשלושה סימנין ובשני שבועות.  וכן זקן האישה והסריס--עד שלא העלו שיער, הרי הן כעור הבשר; ואם העלו שיער, הרי הן כזקן האיש--שמיטמא בנתקין כמו שיתבאר, ואינו מיטמא בבהרת.
 

הלכות טומאת צרעת פרק ו

ו,א  אלו מקומות באדם שאין מיטמאין בבהרת--תוך העין, ותוך האוזן, ותוך החוטם, ותוך הפה, והקמטים שבבטן, והקמטים שבצואר, ותחת הדד, ובית השחי, וכף הרגל, והצפורן, והראש והזקן שיש בהן שיער, והשחין והמכוה המורדין.

ו,ב  כל אלו המקומות--אין מיטמאין בנגעים, ואין מצטרפין בנגעים, ולא הנגע פוסה לתוכן, ואין מיטמאין משום מחיה, ואין מעכבין את ההופך כולו לבן:  שנאמר "בעור-בשרו" (ויקרא יג,ב; ויקרא יג,ד; ויקרא יג,יא); וכל אלו, אינן עור גלוי--אלא מהן שאינו עור, ומהן שהוא עור והוא מכוסה ואינו גלוי.  ואדם השפתיים נדון כבית הסתרים, ואינו מיטמא בנגעים.

ו,ג  [ב] הראש והזקן שנשר כל שיערן, והשחין והמכוה שהעלו צרבת--מיטמאין בבהרת כמו שביארנו, ואינן מצטרפין זה עם זה, ואין נגע עור הבשר פוסה לתוכן, ואין מיטמאין משום מחיה; אבל מעכבין את ההופך כולו לבן.

ו,ד  [ג] בהרת הסמוכה לראש או לעין ולאוזן וכיוצא בהן, או לשחין או למכוה--טהורה:  שנאמר "וראה הכוהן את-הנגע בעור-הבשר" (ויקרא יג,ג)--שיהיה כל שחוצה לנגע בעור הבשר, וראוי לפסיון.

ו,ה  [ד] אלו בהרות טהורות:  גוי שהייתה בו בהרת, ונתגייר, היתה בעובר, ונולד, בקמט, ונגלה, בראש ובזקן כשהיה בהן שיער, ונקרחו ונשר כל השיער ונתגלתה הבהרת, היתה בשחין ובמכוה כשהן מורדין, והעלו צרבת--הרי כל אלו טהורות.

ו,ו  וכן אם היתה הבהרת בראש או בזקן קודם שיעלו שיער מעולם, והעלו שיער והלך השיער, או שהייתה הבהרת בעור, ונעשה מקומה שחין או מכוה וחיו והרי הן כעור הבשר--אף על פי שתחילתה וסופה טמא--הואיל והיתה טהורה בינתיים, הרי זו טהורה.

ו,ז  נשתנו מראיהן--בין שהעיזו בין שכהו, ייראו כתחילה.  כיצד:  גוי שהייתה בו בהרת כקרום ביצה, ולאחר שנתגייר נעשת כשלג, או שהייתה כשלג, ולאחר שנתגייר נעשת כקרום ביצה--תיראה כתחילה.  וכן בקטן שנולד, ובקמט שנגלה, ובראש ובזקן שנקרחו, ובשחין ובמכוה שחיו--אם נשתנו מראי אותן הבהרות, ייראו כתחילה; ואם לא נשתנו, הרי הן טהורות.

ו,ח  [ה] כל ספק נגעים, חוץ משני הספקות שמנינו כבר--טהור, עד שלא נזקק לטומאה; אבל משנזקק לטומאה, ספקו טמא.  כיצד:  שניים שבאו אצל כוהן, בזה בהרת כגריס ובזה כסלע, והסגירן, ובסוף השבוע והרי בזה כסלע ובזה כסלע, ואין ידוע באיזה מהן פסתה--בין בשני אנשים, בין באיש אחד--הרי זה טהור:  שאף על פי שוודאי פוסה הנגע בזה--הואיל ואינו יודע איזו היא הבהרת שפסתה--הרי זה טהור, עד שידע באיזה נגע טמאו.

ו,ט  [ו] משנזקק לטומאה, ספקו טמא.  כיצד:  שניים שבאו אצל כוהן, ובזה בהרת כגריס ובזה כסלע, והסגירן, ובסוף השבוע והרי בזה כסלע ועוד ובזה כסלע ועוד--שניהן טמאין; חזרו שניהן להיות כסלע, שהרי הלך הפסיון מאחד מהן--הואיל ואינו יודע איזה הוא--שניהן בטומאתן, עד שיחזרו שניהן להיות כגריס.  וזה הוא שאמרו משנזקק לטומאה, ספקו טמא.

ו,י  וכן מי שהייתה בו בהרת, ובה שיער לבן שקדם את הבהרת, ושיער לבן שהפכתו הבהרת, ואינו יודע זה שקדם מזה שנהפך--אם מתוך הסגר נסתפק לו, הרי זה טהור.  ואם אחר החלט, הרי זה טמא:  אף על פי שהלך שיער אחד מהן, ואינו יודע איזה הלך--אם השיער שהיה סימן טומאה, או השיער האחר.

ו,יא  [ז] מי שבא אצל כוהן, וראהו שהוא צריך הסגר או שהוא פטור, ועד שלא הסגירו או עד שלא פטרו, נולדו לו סימני טומאה--הרי זה יחליט; וכן אם ראהו שיש בו סימני טומאה, וקודם שיחליטו ויאמר לו טמא אתה, הלכו להן סימני טומאה--אם היה בתחילה או בסוף שבוע ראשון, יסגיר; ואם היה בסוף שבוע שני או לאחר הפטר, יפטור אותו.
 

הלכות טומאת צרעת פרק ז

ז,א  מי שהייתה בו בהרת והוחלט באחד מסימני טומאה בין בתחילה בין אחר הסגר, או שהוסגר, ואחר כך פרחה הצרעת בכולו ונהפך לבן, בין שנהפך מתוך הסגר בין מתוך החלט--הרי זה טהור; אבל אם הסגר, ולא נולד לו סימן טומאה, ונפטר, ולאחר הפטר פרחה הצרעת בכולו--הרי זה טמא מוחלט.

ז,ב  הבא בתחילה, והוא כולו הפך לבן--אם היתה בו מחיה או שתי שערות לבנות, מחליטין אותו.  ואם אין שם סימן טומאה, מסגירין אותו שבוע ראשון:  נולד בו שיער לבן, או מחיה--מחליטו.  לא נולד בו כלום, מסגירו שבוע שני:  לא נולד לו סימן טומאה, הרי זה טהור--שדין בהרת זו הגדולה, כדין בהרת קטנה.

ז,ג  החליטו בשיער לבן שנולד בו, והשחירו שתיהן או אחת מהן, והקצירו שתיהן או אחת מהן, נסמך השחין לשתיהן או לאחת מהן, הקיף השחין את שתיהן או את אחת מהן, או שחלקן השחין ומחית השחין והמכוה ומחית המכווה והבוהק--הרי זה טהור.  נולד לו שיער לבן אחר, או מחיה--הרי זה טמא, מפני שבא כולו לבן בתחילה.

ז,ד  אחד שפרחה הצרעת בכולו כאחת, ואחד שפסתה ופרחה מעט מעט עד שהלבין כולו--אם מתוך הסגר או מתוך החלט, טהור; ואם אחר הפטר, טמא; ואם בתחילה, יסגיר.

ז,ה  אחד שהיה כולו מראה אחד, או שהיה כולו לבן בארבעה מראות שבלובן ובארבעה --הכול מצטרפין, בין לטהרו בין לטמאו כמו שביארנו.

ז,ו  [ג] היתה בו בהרת כגריס, ובה מחיה כעדשה, והוחלט במחיה, ופרחה הצרעת בכולו, ואחר כך הלכה המחיה, או שהלכה המחיה תחילה, ואחר כך פרחה בכולו--הרי זה טהור, ואפילו נולד לו שיער לבן.  נולדה בו מחיה--טמא, שנאמר "וביום היראות בו בשר חי, יטמא" (ויקרא יג,יד):  והוא, שתהיה כעדשה מרובעת או יתר.

ז,ז  היתה בו בהרת, ובה שיער לבן, והוחלט בשיער, ואחר כך פרחה בכולו--אף על פי ששיער לבן במקומו עומד, טהור:  שנאמר "וביום היראות בו בשר חי, יטמא" (ויקרא יג,יד)--במחיה מיטמא זה שנהפך כולו לבן אחר החלט או אחר הסגר, ואינו מיטמא בשיער לבן.

ז,ח  החליטו בפסיון, ואחר כך פסתה ופרחה בכולו--טהור; ואם נראית בו מחיה, טמא.  [ד] אף ראשי אברים שאינן מיטמאין משום מחיה שבתוך הבהרת, מיטמאין ומעכבין את הנהפך כולו לבן.

ז,ט  כיצד:  מוחלט או מוסגר שהלבין כולו בצרעת, חוץ מכעדשה בשר חי--אפילו בראש אצבעו, או בראש חוטמו, וכיוצא בהן--הרי הוא בטומאתו.  וכן זה שנהפך כולו לבן, וטהר--אם חזר בו כעדשה בשר חי, אפילו בראש אחד מן האיברים--הרי זה מוחלט.

ז,י  נהפך כולו למראה צרעת חוץ מכעדשה, אפילו בראש אחד מן האיברים שנהפך לבוהק--הרי זה טמא מוחלט:  שנאמר "והנה כסתה הצרעת" (ויקרא יג,יג), לא הבוהק.  אפילו היה מקצת העדשה בשר חי, ומקצתה בוהק--הרי זה סימן טומאה.

ז,יא  נהפך כולו למראה צרעת וטהר, ואחר כך חזר בו בשר כמראה הבוהק--הרי זה טהור, עד שייראה בו כעדשה בשר חי:  שנאמר "וביום היראות בו בשר חי" (ויקרא יג,יד), לא בוהק.  חזר בו כעדשה, מקצתה בשר חי ומקצתה בוהק--אינו סימן טומאה, והרי הוא בטהרתו.

ז,יב  [ה] כל טמא שפרחה הצרעת בכולו, טהר; נתגלה ממנו כעדשה בשר חי, נטמא; חזר ונתכסה בצרעת, טהר; חזר ונתגלה, נטמא:  אפילו מאה פעם.  התחיל הבשר החי להתגלות, והרי הוא מוסיף והולך, והצרעת מתמעטת--הרי זה בטומאתו, עד שתתמעט הבהרת מכגריס.

ז,יג  [ו] כל הראוי ליטמא בנגע הבהרת, מעכב את ההופך כולו לבן; וכל שאינו ראוי ליטמא בנגע הבהרת, אינו מעכב.  כיצד:  פרחה בכולו, אבל לא בראש ובזקן, בשחין ובמכוה המורדין, או שנשאר פחות מכעדשה בשר חי סמוך לשחין  המורדין, ולראש ולזקן--הרי זה טהור.  חזר הראש והזקן ונקרחו, וכן אם חיו השחין והמכוה והעלו צרבת--הרי זה טמא, עד שתפרח הצרעת בהן:  שהרי הן ראויין לבהרת.

ז,יד  היו בו שתי בהרות, אחת יש בה סימן טומאה ואחת טהורה, ופרחה הטהורה לטמאה, ואחר כך פרחה בכולו--הרי זה טהור:  מפני שהיה מוחלט בטומאה, אף על פי שהטהורה היא שפרחה.  ולא עוד, אלא אפילו היו אחת בשפתו העליונה ואחת בשפתו התחתונה, או בשתי אצבעותיו, או בשני ריסי עיניו, וכשהן נדבקין זה לזה נראין שתי הבהרות כבהרת אחת--הואיל ופרחה בכולו, טהור.

ז,טו  [ז] יש מראה נגעו לכוהן, ונשכר מפני שהקדים להראותו ולא נתאחר; ויש מראה, ומפסיד.  כיצד:  מי שהיה מוחלט, והלכו להן סימני טומאה--לא הספיק להראותו לכוהן, עד שפרחה בכולו--טהור; ואלו קדם והראה לכוהן, ופטרו קודם שיהפך, ונהפך אחר הפטר--היה מוחלט כמו שביארנו.

ז,טז  היתה בו בהרת, ואין בה כלום--לא הספיק להראותו לכוהן, עד שפרחה בכולו--הרי זה טמא, וצריך הסגר; ואלו קדם והראה לכוהן, והסגירו קודם שיהפך, ונהפך מתוך הסגר--היה טהור כמו שביארנו.
 

הלכות טומאת צרעת פרק ח

ח,א  נגעי הראש והזקן--הוא  השיער שבהן מעיקרו, ויישאר מקום השיער פנוי; וזה הוא הנקרא נתק.  ואין נתק פחות מכגריס המרובע--בין שהיה מראהו עמק, בין שלא היה עמק; ולא נאמר "עמק" (ויקרא יג,ל-לב; ויקרא יג,לד) בנתקיים אלא לומר לך--מה מראה "עמק" בידי שמיים, אף נתק המטמא בידי שמיים, להוציא שנתקו אדם, שהוא טהור.  והאישה והסריס שהעלה זקנם שיער, הרי זה מטמא בנתקיים.

ח,ב  הנתקים מטמאין בשני סימנים--בשיער צהוב דק, ובפסיון; ויש בהן הסגר שני שבועות.  וכל זה, מפרש בתורה.

ח,ג  כיצד:  מי שנולד לו נתק בראשו או בזקנו--אם היה בו שתי שערות צהובין דקין או יתר, ואין שם בנתק שיער שחור כלל--יחליט.  לא היה בו שיער, לא שחור ולא צהוב--יסגיר שבוע אחד, ובשביעי רואהו:  אם נולד בו שיער צהוב דק, או  הנתק--יחליט; נולד בו שתי שערות שחורות, יפטור אותו.  לא פוסה, ולא נולד בו שיער שחור ולא שיער צהוב--יגלח סביבות הנתק, ולא יגלח הנתק; ויסגיר שבוע שני.

ח,ד  וחוזר ורואהו בסוף שבוע שני:  אם פוסה הנתק, או נולד בו שיער צהוב דק--יחליט; לא נולד בו כלום, יפטור--שאין בנתקיים הסגר יתר על שני שבועות.  ואם לאחר שפטרו נולד בו שיער צהוב, או פוסה--יחליט.

ח,ה  [ג] כיצד מגלחין את הנתק:  מגלח חוצה לו ומניח שתי שערות סמוך לו, כדי שיהיה ניכר הפסיון.  ותגלחתו כשרה בכל אדם, שנאמר "והתגלח" (ויקרא יג,לג); וכן כשרה בכל דבר.  ואפילו היה נזיר, הרי זה מגלח.  הסגירו, ולא גילחו--הרי זה מוסגר.

ח,ו  [ד] "שיער צהוב" (ויקרא יג,ל; ויקרא יג,לב) האמור בתורה, הוא שיהיה כתבנית הזהב.  וזה שנאמר "דק" (ויקרא יג,ל), הוא שיהיה קצר; אבל אם היה ארוך--אף על פי שהוא צהוב כתבנית הזהב, אינו סימן טומאה.

ח,ז  [ה] שתי שערות הצהובות הדקות, סימן טומאה.  בין שהיו זו בצד זו, בין שהיו מרוחקות זו מזו, בין שהיו באמצע הנתק, בין שהיו בסוף הנתק, בין שקדם הנתק את השיער הצהוב, בין שקדם השיער הצהוב את הנתק--הרי זה סימן טומאה:  והוא, שיהיו ניטלות בזוג כמו שביארנו בשיער הלבן.

ח,ח  [ו] השיער השחור המציל בנתקיים, אין פחות משתי שערות.  ואינן מצילות, עד שיהיה אורכן כדי לכוף ראשן לעיקרן--בין שהיו זו בצד זו, בין שהיו מפוזרות:  והוא, שיהיו באמצע הנתק; ויישאר מן הנתק פנוי בין השיער השחור שבתוכו ובין השיער שחוצה לו, כדי צמיחת שתי שערות.  אבל אם נשארו השתי שערות השחורות בצד הנתק, בסופו--אינן מצילות.

ח,ט  כיצד מצילות:  שאם נשאר בתוך הנתק שתי שערות שחורות--אף על פי שנולד בנתק שיער צהוב דק או , הרי זה טהור.  החליטו בשיער צהוב או בפסיון, וצמח בנתק שתי שערות שחורות--טהר הנתק.  ומצילות מיד הפסיון, ומיד השיער הצהוב--בין שצמחו באמצע הנתק, בין שצמחו בסופו:  שהצומח, מציל בכל מקום; והנשאר, אינו מציל עד שיהיה רחוק מן הקמה שתי שערות.

ח,י  [ז] שתי שערות שצמחו אחת שחורה ואחת לבנה או צהובה, אחת ארוכה ואחת קצרה--אינן מצילות.  [ח] נתק שהוחלט בשיער צהוב או בפסיון, ונולד בו שיער שחור וטהר--אף על פי שהלך השיער השחור--הרי זה טהור, עד שייוולד בו שיער צהוב אחר או  פסיון אחר מאחר שהלך השיער השחור:  שנאמר "נרפא הנתק--טהור הוא" (ויקרא יג,לז)--כיון שנרפא--טהר, אף על פי שסימני טומאה במקומן.

ח,יא  [ט] החליטו בשיער צהוב, בין שהחליטו בתחילה, בין שהחליטו בסוף שבוע ראשון, או בסוף שבוע שני, או שהחליטו אחר הפטר, והלך השיער הצהוב, ונולד בו שיער צהוב אחר, או שנולד לו פסיון--הרי זה מוחלט כשהיה.

ח,יב  וכן אם החליטו בפסיון, בין בסוף שבוע ראשון, בין בסוף שבוע שני, או אחר הפטר, והלך הפסיון, וחזר פסיון אחר, או שנולד לו שיער צהוב--הרי זה מוחלט כשהיה:  עד שלא יישאר סימן טומאה, או עד שיצמח בו שתי שערות שחורות.

ח,יג  [י] שני נתקיים זה בצד זה, ושיטה שלשיעור שחור מפסקת ביניהן, ונפרץ השיער השחור, וניתק ממקום אחד--הרי הוא כמות שהיה:  שהשיעור השחור הנשאר ביניהן, הרי הוא בצד הנתק.  נפרצה השיטה משני מקומות--טהור, שהרי הנשאר מן השיטה באמצע הנתק.  וכמה יהיה בכל פרצה מהן, אין פחות ממקום צמיחת שתי שערות; ואם היתה פרצה ממקום אחד כגריס--הרי זה טמא, שהפרצה עצמה נתק אחר, והרי שיער שחור בצידו, ואינו כנוס לתוכו.

ח,יד  נתק שהשיעור השחור מקיפו, ונתק אחר מקיף את השיער השחור--נפרץ השיער שביניהן ממקום אחד, טמא:  שהנתק הפנימי לא ניצול--שהרי השיער השחור בצידו, לא בתוכו.  נפרץ השיער משני מקומות--טהור, ואפילו היתה פרצה כגריס:  שהרי הנתק הפנימי והחיצון נעשו נתק אחד, ושיער שחור באמצע--והוא, שתהיה הפרצה כדי צמיחת שתי שערות או יתר.

ח,טו  [יא] נתק שהיה חוט יוצא ממנו, וכן שני נתקיים שהיה חוט יוצא מזה לזה--אם יש ברוחב החוט הנתוק כדי צמיחת שתי שערות-- ליטמא בשיער צהוב דק ובפסיון, ומצילן בצומח בו; אבל שיער שחור הנשאר באותו החוט אינו מציל, עד שיהיה רחב החוט כגריס.

ח,טז  [יב] מי שהיה בראשו נתק כגריס,  וניתק כל ראשו, ולא נשאר שם שיער כלל, אלא פחות משתי שערות--הרי זה טהור, בין שניתק כולו מתוך הסגר או מתוך החלט או אחר הפטר:  שנאמר " הוא, טהור הוא" (ויקרא יג,מ).

ח,יז  וכן אם היה הנתק בזקנו, וניתק כל זקנו--הרי זה טהור.  ואף על פי שאין זה מפרש בתורה שבכתב, קבלה היא שאם הלך כל שיער הזקן, טהור; וייטמא עור הזקן שנקרח בנגעי עור הבשר, כמו שביארנו.

ח,יח  [יג] הבא בתחילה וכל ראשו נתוק, או כל זקנו נתוק--יסגיר שבוע אחד:  אם נולד בו שיער צהוב, יחליט.  אם לא נולד לו שיער צהוב, יסגיר שבוע שני:  אם נולד לו שיער צהוב דק, טמא.  לא נולד לו, יפטור; נולד לו אחר הפטר שיער צהוב, הרי זה מוחלט.  נולד לו שיער שחור, הרי זה טהור.

ח,יט  הבא כולו נתוק ראש או זקן, ונולד לו שיער שחור--טהור, כמו שביארנו; הלך השיער השחור--טמא, משום פסיון.

ח,כ  [יד] הראש והזקן--אין מעכבין זה את זה, ואין מצטרפין זה עם זה, ואין פוסין מזה לזה:  שנאמר "צרעת הראש או הזקן" (ויקרא יג,ל), מלמד שהן חשובין שניים.  ואיזה הוא זקן, מן הפרק שללחי העליון עד פיקה שלגרגרת.  מותח את החוט מאוזן לאוזן--כל שמן החוט ולמעלה, הרי הוא מכלל הראש; ומן החוט ולמטה, מכלל הזקן.
 

הלכות טומאת צרעת פרק ט

ט,א  הכול מיטמאין בנגעים, אפילו קטן בן יומו והעבדים; אבל לא גויים, ולא גר תושב.   כשרים לראות את הנגעים; וכל הנגעים, אדם רואה--חוץ מנגעי עצמו.

ט,ב  אף על פי שהכול כשרים לראות נגעים, הטומאה והטהרה תלויה בכוהן.  כיצד:  כוהן שאינו יודע לראות--החכם רואהו ואומר לו אמור טמא,  אומר טמא; אמור טהור,  אומר טהור; הסגירו, והוא מסגירו:  שנאמר "ועל-פיהם יהיה, כל-ריב וכל-נגע" (דברים כא,ה).  אפילו היה הכוהן קטן או שוטה--החכם אומר לו, והוא מחליט או מסגיר או פוטר.

ט,ג  במה דברים אמורים, בשהיה הכוהן סומך על דברי החכם; אבל אם היה הכוהן רואה, וסומך על עצמו--אסור לו לראות נגע מכל הנגעים, עד שיורנו רבו, ויהיה בקי בכל הנגעים ובשמותיהן, בנגעי אדם כולן ובנגעי בגדים ובנגעי בתים.

ט,ד  [ג] כוהן שטימא את הטהור, או טיהר את הטמא--לא עשה כלום:  שנאמר "טמא הוא; וטמאו הכוהן" (ראה ויקרא יג,מד), "טהור הוא; וטהרו, הכוהן" (ויקרא יג,לז).  ומצורע שנרפא--בין מתוך הסגר בין מתוך החלט, אפילו אחר כמה שנים--הרי זה בטומאתו, עד שיאמר לו הכוהן טהור אתה.

ט,ה  [ד] אין הכוהן רשאי לטמא את הטמא, עד שיהיו עיניו בנגע ובעור הבשר שחוצה לו; ואינו רשאי לטהרו, עד שיהיו עיניו במקום הנגע ובעור הבשר שחוצה לו.  וכוהן שראה הנגע בתחילה--הוא שרואהו בסוף שבוע ראשון, ובסוף שבוע שני; והוא שמסגירו, או מחליטו, או פוטרו.

ט,ו  מת הכוהן שראהו תחילה, או שחלה--רואהו כוהן אחר; ואין השני יכול לטמא אותו בפסיון--שאין יודע אם פוסה אם לא פוסה, אלא ראשון.  ונאמן כוהן לומר נגע זה פוסה, ונגע זה לא פוסה, ושיער לבן זה קדם את הבהרת, או בהרת זו קדמה את שיער לבן.

ט,ז  [ה] חלל פסול לראיית נגעים--שנאמר "אחד מבניו הכוהנים" (ויקרא יג,ב), בכיהונם.  אבל בעלי מומין כשרים לראיית נגעים--ובלבד שלא יהיה סומה, ואפילו באחת מעיניו:  ואפילו כוהן שכהה מאור עיניו--לא יראה את הנגעים, שנאמר "לכל-מראה, עיני הכוהן" (ויקרא יג,יב).

ט,ח  [ו] אין רואין את הנגעים אלא ביום--בין להסגיר, בין להחליט, בין לפטור:  שהרי בכל הענין הוא אומר ביום, וביום.  ואין רואין לא בשחרית, ולא בין הערביים, ולא בתוך הבית, ולא ביום המעונן--לפי שכהה נראית עזה; ולא --לפי שעזה נראית כהה.   רואין--בשעה רביעית ובחמישית ובשמינית ובתשיעית, בין בנגעי אדם בין בנגעי בגדים ובתים.

ט,ט  [ז] בכל יום רואין את הנגעים, חוץ משבת ויום טוב.  חל יום שביעי להיות בשבת או ביום טוב, מעבירין לאחריו; ויש בדבר להקל ולהחמיר:  שאפשר שיהיה ביום שבת זה, שהוא יום הראוי לראותו, טמא, ולמחר ילכו להן סימני טומאה; ואפשר שיהיה טהור, ולמחר  לו סימני טומאה.  ואין דנין אותו, אלא בשעת ראייתו לאחר השבת.

ט,י  [ח] חתן שנראה בו נגע, נותנין לו שבעת ימי המשתה; וכן אם נראה בבגדיו או בביתו, אין רואין אותן עד אחר המשתה.  וכן ברגל, נותנין לו כל ימות הרגל--שנאמר "וציווה הכוהן ופנו את-הבית . . ." (ויקרא יד,לו):  אם המתינה תורה לדברי הרשות, שלא ייטמאו כליו--קל וחמר לדבר מצוה.

ט,יא  [ט] אין מסגירין ולא מחליטין ולא פוטרין אלא ביום שייראה בו כתחילה, או בשביעי; או ביום שלושה עשר, בנגעים שמסגירין בהן שני שבועות--מפני שיום שביעי עולה למנין שבוע ראשון, ולמנין שבוע שני בכל הנגעים, בין נגעי אדם, בין נגעי בגדים ובתים.

ט,יב  [י] אין מסגירין בתוך ימי הסגר, ולא מחליטין בתוך ימי הסגר אם נולד לו סימן החלט, ולא מחליטין המוחלט אם נולד לו נגע אחר, ולא מסגירין אותו בתוך ימי חלוטו אם נולד לו נגע אחר שראוי להסגיר.

ט,יג  אבל אם היו בו שני נגעים, וראה זה וחזר וראה זה--הרי זה מותר לומר לו הרי אתה מוסגר בזה ומוחלט בזה, או מוחלט בזה ומוסגר בזה, בין בתחילה, בין בסוף שבוע ראשון, בין בסוף שבוע שני; ואין רואין שני נגעים כאחת, בין בשני אנשים בין באיש אחד--שנאמר "וראה הכוהן את-הנגע" (ויקרא יג,ג; ויקרא יג,ל; ויקרא יג,לב).

ט,יד  [יא] נגוע שבא לכוהן לראותו--לא יאמר לו לך ושוב, אלא נזקק לו מיד.  באו לפניו שניים--רואה את הראשון, ומסגירו או פוטרו או מחליטו; וחוזר ורואה את השני.

ט,טו  [יב] אין הכוהן זקוק לבקש תחת אצילי ידיו , או בין פחדיו, או בתוך הקמטים--שמא יש שם נגע:  שנאמר "לכל-מראה, עיני הכוהן" (ויקרא יג,יב).  וכן בהופך כולו לבן.

ט,טז  וכיצד יעמוד לפני הכוהן:  אם איש הוא--נראה ערום, ועומד כעודר וכמוסק זיתים; ואם אישה היא--נראית ערומה, ויושבת כעורכת וכמניקה את בנה, וכאורגת בעומדים שמגבהת את ידה הימנית, עד שיגלה בית השחי.  אם היה הנגע נראה בהן בזמן שהן ערומים כך, הרי זה טמא; ואם אינו נראה בהן כשהן ערומים כך, אין נזקקין לו.

ט,יז  וכשם שהאדם נראה לנגעו, כך הוא נראה לתגלחתו:  שאם לא יראה שיער בכל בשרו כשיעמוד ערום כעודר וכמוסק, או כשתשיב האישה כמו שביארנו--הרי זו תגלחת כשרה; ואין הכוהן זקוק לחפש בשאר מקומות, שמא נשאר בהן שיער--אף על פי שהוא צריך לגלח הכול, כמו שיתבאר.
 

הלכות טומאת צרעת פרק י

י,א  התולש סימני טומאה בין כולן בין מקצתן, או הכוה את המחיה כולה או מקצתה, או הקוצץ את הנגע כולו מבשרו או מן הבגד או מן הבית--בין קודם שיבוא לכוהן, בין בתוך הסגר בין בתוך החלט או אחר הפטר--הרי זה עובר בלא תעשה:  שנאמר "השמר בנגע-הצרעת לשמור מאד, ולעשות:  ככול אשר-יורו אתכם הכוהנים הלויים, כאשר צויתים--תשמרו" (דברים כד,ח), לא שיתלוש או יקוץ.

י,ב  אבל אינו לוקה, עד שיועילו מעשיו; ואם לא הועילו, אינו לוקה.  כיצד:  היתה בו בהרת ובה שלוש שערות לבנות, ותלש אחת, כוה מקצת המחיה, ונשאר ממנה כעדשה--אינו לוקה, שהרי הוא טמא כשהיה.  וכן כל כיוצא בזה.  ומכין אותו, מכת מרדות.

י,ג  וכן המגלח את הנתק לוקה, שנאמר "ואת-הנתק, לא יגלח" (ויקרא יג,לג); ואינו חייב עד שיגלח כל הנתק, בתער.  ומותר למצורע לישא במוט על כתפו שיש בה הצרעת, ולקשור הסיב על רגלו; ואם הלכו סימני טומאה, ילכו:  והוא, שלא יתכוון לכך.

י,ד  [ב] התולש סימני טומאה, או שכווה את המחיה, עד שלא בא אצל כוהן--הרי זה טהור; וכן אם עשה כן בימי הסגר, הרי זה טהור לאחר ימי הסגר.  ואם תלשן אחר שהוחלט בהן, הרי זה מוחלט כשהיה; ואין לו טהרה עד שתפרח הצרעת בכולו, או עד שתתמעט בהרתו מכגריס.

י,ה  [ג] מי שנקצצה בהרתו כולה שלא בכוונה, טהור; קצוצה בכוונה--אם קצץ כל הבשר החי המקיף אותה, אפילו כחוט השערה--אין לו טהרה עולמית; קצוצה בצמצום--אין לו טהרה, עד שתפרח בכולו.

י,ו  [ד] התולש שערה לבנה אחת, ונשרה השנייה--הרי זה טהור; היו שלוש, תלש שתיים ונשרה אחת--הרי זה בטומאתו.  היתה בו מחיה כעדשה--כוה חציה והלך חציה, הרי זה טהור.  היתה יתירה מכעדשה--כוה המותר והלך כעדשה, הרי זה טהור; כוה כעדשה והלך המותר, הרי זה טמא.

י,ז  [ה] מי שהייתה בהרת בערלתו--ימול, ואף על פי שהיא מילה שלא בזמנה:  שמצות עשה דוחה את לא תעשה, בכל מקום.  ואם מל, והלך בעור העורלה סימן שהיה מוחלט בו--הרי זה חייב בקרבן מצורע.

י,ח  [ו] מצות עשה שיהיה המצורע המוחלט מכוסה ראש כל ימי חלוטו, ועוטה על שפם , ופורם בגדיו, ומודיע העוברים עליו שהוא טמא--שנאמר "והצרוע אשר-בו הנגע . . ." (ויקרא יג,מה):  אפילו כוהן גדול שנצטרע פורע ופורם, שעשה דוחה את לא תעשה.

י,ט  ואסור בשאלת שלום כל ימי חלוטו --שנאמר "ועל-שפם, יעטה" (ויקרא יג,מה), שיהיו שפתיו דבוקות; אבל קורא ושונה ודורש.  ואסור לספר ולכבס, כל ימי חלוטו.  ונוהג בכל הדברים האלו, אפילו בשבתות וימים טובים.

י,י  והרי הוא מותר ברחיצה, ובסיכה, ובנעילת הסנדל, ובתשמיש המיטה; וזוקף את מיטתו, כשאר העם.

י,יא  [ז] דין המצורע שיהיה לו מושב לבדו, חוץ לעיר--שנאמר "מחוץ למחנה מושבו" (ויקרא יג,מו):  ודבר זה בעיירות המוקפות חומה, בארץ ישראל בלבד.

י,יב  [ח] המצורעת אינה פורעת, ואינה פורמת, ולא עוטה על שפם; אבל יושבת היא חוץ לעיר, ומודיעה לאחרים שהיא טמאה.  ולא המצורעים בלבד, אלא כל המטמאים את האדם חייבין להודיע לכול, שהן טמאים, כדי שיפרשו מהן--שנאמר "וטמא טמא, יקרא" (ויקרא יג,מה), הטמא מודיע שהוא טמא.  [ט] וטומטום ואנדרוגינוס פורע ופורם ועוטה על שפם, מפני שהוא ספק.

י,יג  [י] אחד מצורע מוסגר, ואחד מצורע מוחלט; ואין בין מצורע מוסגר למצורע מוחלט, אלא פריעה ופרימה ותגלחת וציפורים--שהטהור מתוך הסגר, פטור מן התגלחת ומן הצפרים; והטהור מתוך החלט, חייב בתגלחת וציפורים.  אבל טומאת שניהן, שווה לכל דבר.

י,יד  [יא] המצורע--אב מאבות הטומאות, מטמא אדם וכלים במגע וכלי חרס באוויר, ומטמא אדם במשא.  ומטמא משכב ומושב, אפילו תחת האבן, כזב וכזבה--שנאמר "וכבס בגדיו וטהר" (ויקרא יג,ו; ויקרא יג,לד), מפי השמועה למדו שטהר מלטמא משכב ומושב.  ואחד המוחלט ואחד המוסגר, בכל אלו.

י,טו  [יב] חומרה יתירה יש במצורע--שהוא מטמא בביאתו לבית, בין בימי החלט בין בימי הסגר.  כיצד:  נכנס לבית, נטמא כל אשר בבית, בין אדם בין כלים, אף על פי שלא נגע בהן; ונעשו ראשון לטומאה:  שנאמר "מחוץ למחנה מושבו" (ויקרא יג,מו)--מה הוא טמא, אף מושבו טמא.

י,טז  היה עומד תחת האילן, ועבר אדם טהור תחת האילן--נטמא.  היה הטהור עומד תחת האילן, ועבר המצורע תחתיו--לא טמאוהו; ואם עמד, נטמא--שהרי נעשה לו מושב; ספק עמד, ספק לא עמד--טהור.  הכניס המצורע ראשו ורובו לבית, נטמא כל שיש בתוכו.

י,יז  נכנס לבית הכנסת--עושין לו מחיצה גבוהה עשרה טפחים, ורחבה ארבע אמות על ארבע אמות; ונכנס ראשון, ויוצא אחרון:  כדי שיהיה מושבו לבדו; ולא יעמוד עם העם בערבוב, ויטמא אותם.
 

הלכות טומאת צרעת פרק יא

יא,א  טהרת מצורע, מצות עשה; ותגלחתו כשיטהר, מצות עשה.  וכיצד מטהרין את המצורע:  מביא מזרק שלחרס חדש; וקבלה היא, שיהיה חדש.  ונותן לתוכו רביעית מים חיים, הראויין לקדש אותן מי חטאת; ושיעור זה, מדברי סופרים.

יא,ב  ומביא שתי ציפורים דרור טהורות, לשם טהרת צרעת--שנאמר "ולקח למטהר" (ויקרא יד,ד).  ושוחט את הברורה שבשתיהן על המים שבכלי חרס, וממצה עד שיהיה הדם ניכר במים.  וחופר וקובר הצפור השחוטה, בפניו; ודבר זה, קבלה מפי השמועה.

יא,ג  ונוטל עץ ארז--ומצותו שיהיה ארכו אמה,  כרביע כרע מכרעי המיטה; ואיזוב שאין לו שם לווי, כמו שביארנו--אין פחות מטפח; ושני תולעת, משקלו שקל--ואם טעמו, פסלו כצביעת התכלת:  וכל השיעורין, הלכה.  ולוקח עם שלושתן הצפור החיה; וארבעת מינין אלו, מעכבין זה את זה.  ועץ ארז ואיזוב שנתקלפו, פסולין.

יא,ד  וכורך האזוב עם הארז בלשון שלזהורית, ומקיף להן ראשי אגפיים וראש הזנב  החיה; וטובל ארבעתן במים שבכלי ובדם שעליהן, ומזה שבע פעמים על אחר ידו שלמצורע, ומשלח את הצפור.  וכיצד משלחה:  עומד בעיר וזורקה חוץ לחומה, ואינו הופך פניו לא לים ולא לעיר ולא למדבר--שנאמר "אל-מחוץ לעיר--אל-פני השדה" (ויקרא יד,נג); שלחה וחזרה--חוזר ומשלחה, אפילו מאה פעמים.

יא,ה  ואחר כך מגלח הכוהן את המצורע.  כיצד מגלחו:  מעביר תער על כל בשרו הנראה, אפילו בית השחי ובית הערוה, ושאר כל שיער הגוף--עד שייעשה כדלעת:  שנאמר "את-כל-שיערו" (ויקרא יד,ח; ויקרא יד,ט).  אם כן למה נאמר "ראשו וזקנו וגבות עיניו" (ראה ויקרא יד,ט)--לרבות כל כיוצא בהן, ולמעט שיער שבתוך החוטם לפי שאינו נראה.

יא,ו  ואחר כך מכבס בגדיו, וטובל, ויטהר מלטמא בביאה, ומלטמא משכב ומושב.  וייכנס לפנים מן החומה, ומונה שבעת ימים.  והוא אסור בשבעת הימים בתשמיש המיטה--שנאמר "מחוץ " (ויקרא יד,ח), מלמד שאסור בתשמיש המיטה; והמצורעת, מותרת בתשמיש המיטה.

יא,ז  [ב] כל שבעת הימים האלו, עדיין הוא אב הטומאה, מטמא אדם וכלים במגע, ואינו מטמא במשא:  שהרי הוא אומר "והיה ביום השביעי . . . וכבס את-בגדיו" (ויקרא יד,ט), מלמד שהיה מטמא בגדים; וכשם שהיה מטמא בגדים במגע, כך מטמא אדם במגע--שכל המטמא בגדים, מטמא אדם.

יא,ח  וביום השביעי מגלחו הכוהן תגלחת שנייה, כתגלחת ראשונה; ומכבס בגדיו, וטובל, ויטהר מלטמא אחרים.  והרי הוא ככל טבולי יום, ואוכל במעשר; העריב שמשו, אוכל בתרומה; הביא כפרתו, אוכל בקודשים כמו שביארנו.

יא,ט  [ג] כשהוא מגלח בשתי התגלחות, אינו מגלח אלא בתער; ואם גילח שלא בתער, או שהניח שתי שערות--לא עשה כלום.  ואינו מגלחו אלא כוהן; ואם שייר שתי שערות בתגלחת ראשונה, וגילחן בשנייה--לא עלתה לו אלא תגלחת אחת בלבד, והרי היא ראשונה.  וכל היום כשר לטהרת המצורע.

יא,י  [ד] תגלחות המצורע וטבילתו , אינן מעכבות זו את זו; ושאר כל מעשיו, מעכבין.  [ה] שחיטת הצפור והתגלחת וההזיה, ביום; ושאר כל מעשיו, בין ביום בין בלילה.  אלו, באנשים; ושאר כל מעשיו, בין באנשים בין בנשים.  אלו, בכוהנים; ושאר כל מעשיו, בין בכוהנים בין בישראל.

יא,יא  [ו] טהרת מצורע זו--נוהגת בארץ ובחוצה לארץ, בפני הבית ושלא בפני הבית; וכוהן שטימאו, מצוה לטהרו--שנאמר "לטהרו, או לטמאו" (ויקרא יג,נט).   כשרין לטהר את המצורע--אפילו זב, ואפילו טמא מת; ואין מצורע מטהר מצורע.  ואין מטהרין שני מצורעין כאחד, שאין עושין מצוות חבילות חבילות.

יא,יב  [ז] עץ ארז ואיזוב ושני תולעת שטיהר בהן מצורע זה, מטהר בהן מצורעין אחרים.  וכן הצפור המשתלחת, מותר לטהר בה מצורעין אחרים מאחר שנשתלחה; ומותרת באכילה.  אבל הצפור השחוטה, אסורה בהניה;  תיאסר, משעת שחיטתה.

יא,יג  שחטה, ואין שם איזוב ולא עץ ארז ולא שני תולעת--הרי זו אסורה בהניה:  ששחיטה שאינה ראויה, שמה שחיטה.  והאוכל כזית מצפור השחוטה--עובר על עשה, ועל לא תעשה:  שנאמר "וזה, אשר לא-תאכלו מהם" (דברים יד,יב)--מפי השמועה למדו שזה, לרבות הצפור השחוטה; ונאמר "טהורה, תאכלו" (דברים יד,יא)--הא אחרת, לא תאכלו; ולאו הבא מכלל עשה, עשה.

יא,יד  [ח] אין לוקחין שתי הצפרים מצפרי עיר הנידחת, ולא מצפרים שהחליפן בעבודה זרה, ולא מצפרים שהרגו את הנפש.  ומצותן שיהיו שתיהן שוות במראה ובקומה ובדמים, ולקיחתן כאחת; אף על פי שאינן שוות, או שלקח אחת מהן היום ואחת למחר--כשרות.

יא,טו  לקח שתי ציפורים לשם איש, כשרות לטהר בהן אישה; לשם אישה, כשרות לטהר בהן איש; לקחן לטהר בהן בית מנגע, כשרות לטהרת אדם; לקחן לאדם, כשרות לבית המנוגע:  שנאמר "ולקח למטהר" (ויקרא יד,ד).

יא,טז  [ט] שחט אחת מהן, ונמצאת שלא דרור--ייקח זוג לשנייה, והראשונה מותרת באכילה; שחט האחת, ונמצאת טרפה--ייקח זוג לשנייה, והראשונה מותרת בהניה.  [י] נשפך הדם, מניחין את המשתלחת עד שתמות; מתה המשתלחת--יישפך הדם,  שתיים אחרות.
 

הלכות טומאת צרעת פרק יב

יב,א  צרעת בגדים, כגריס כצרעת אדם; אבל פחות מכגריס, טהור.  ושלושה סימני טומאה יש בה--ירקרק, ואדמדם, והפסיון; ושלושתן מפורשין בתורה.

יב,ב  ירקרק--הוא הירק שבירוקין, שהוא ירק הרבה ככנף הטווס  הדקל; ואדמדם--הוא האדום שבאדומים, שהוא אדום הרבה  יפה.  ושני מראות אלו, מצטרפין זה עם זה.

יב,ג  במראה אדמדם או ירקרק, מסגירין את הבגד.  ואם עמד במראה זה שני שבועות, מחליטין ושורפין; וכן אם פוסה, מחליטין ושורפין.

יב,ד  כיצד:  בגד שנראה בו נגע ירקרק או אדמדם--מסגירו שבעת ימים, ובשביעי רואה:  אם פוסה--מחליטו, ושורף את כל הבגד.  ואם לא פוסה ועמד במראהו, או  וכהה משני המראות שהוסגר בהן, או שהוסיף המראה להאדים ולהוריק ולא פוסה--יכבס מקום הנגע, ויסגיר שבעת ימים שנית.

יב,ה  ובסוף שבוע שני, שהוא יום שלושה עשר, רואהו:  אם כהה למראה שלישי--הרי זה טעון כיבוס, וטהור.  ואם נשתנה הנגע ממה שהיה--כגון שהיה ירקרק ונעשה אדמדם, או אדמדם ונעשה ירקרק--קורע מקום הנגע, ושורף מה שקרע, ותופר מטלית במקום שקרע, ופוטר שאר הבגד; ומכבסו כולו כיבוס שני ומטבילו, וטהר.  ואם עמד במראה שהוסגר בו בתחילה--יחליטו, וישרוף את כולו.

יב,ו  [ב] נגע שהיה ירקרק,  אדמדם, או אדמדם,  ירקרק--הרי זה פסיון.  [ג] נגע שהיה באמצעו מקום נקי בלא נגע,  לו הנגע--אינו פסיון:  עד שייפסה לחוץ--שאין  הנגע לתוכו פסיון, בין באדם בין בבגדים ובתים.

יב,ז  [ד] הפסיון הסמוך בבגדים, כל שהוא; והרחוק או החוזר, כגריס.  כיצד:  בגד שהוסגר, ונולד בו נגע אחר כגריס רחוק מן הנגע שהוסגר בו--הרי זה פסיון ויישרף; ואם היה פחות מכגריס, אין משגיחין בו.  וכן בגד שקרע ממנו הנגע בסוף שבוע שני כמו שביארנו, וחזר בו נגע כגריס--יישרף.  וכן בגד  בו הנגע אחר שנפטר, יישרף.

יב,ח  [ה] כשמכבס את מקום הנגע בשבוע ראשון כמו שביארנו--צריך לכבס מעט מן הבגד שחוצה לו, שנאמר "את אשר-בו הנגע" (ויקרא יג,נד); וכל נגעי בגדים, כשמכבסין אותן, מעבירין עליהן שבעה סממנין שמעבירין על הכתם, כדרך שמעבירין על הכתמים כמו שביארנו בעניין נידה.

יב,ט  [ו] בגד שקרע ממנו מקום הנגע, ותופר מטלית כמו שביארנו, וחזר נגע כגריס על הבגד--מתיר את המטלית ומצילה, ושורף שאר הבגד; חזר הנגע על המטלית, שורף את הכול.

יב,י  [ז] הטולה מן המוסגר בטהור, וחזר נגע על הבגד--שורף את המטלית.  חזר על המטלית--הבגד הראשון המוסגר יישרף, והמטלית תשמש את הבגד שהיא תפורה בו בסימנין; אם עמד בעינו שני שבועות, או פוסה--שורפין הכול.

יב,יא  [ח] בגד שבא כולו בתחילה ירקרק או אדמדם, מסגירו שבוע אחר שבוע:  אם עמד בו שני שבועות, יישרף.  אבל בגד שהסגירו,  הנגע בכולו ונעשה ירקרק ואדמדם, או שפטרו, ואחר שפטרו בא כולו ירקרק ואדמדם--הרי זה טהור.  כנס , יישרף.

יב,יב  [ט] בגד שהיו מוכין יוצאין על פניו מן האריג, כגון סגוס שלצמר, ונראה בו נגע--אינו מיטמא, עד שייראה הנגע במוכין ובאריג עצמו:  וזה שנאמר בבגדים "בקרחתו או בגבחתו" (ויקרא יג,נה)--קרחתו, אלו השחקים; , אלו החדשים.

יב,יג  [י] הבגדים הצבועין, אינן מיטמאין בנגעים, בין שהיו צבועין בידי אדם, בין בידי שמיים:  עד שיהיו לבנים.  בגד ששתיו צבוע ועירבו לבן, עירבו צבוע ושתיו לבן--הכול הולך אחר הנראה.

יב,יד  פחות משלוש אצבעות על שלוש אצבעות מן האריג, אינו מיטמא בנגעים.  [יא] בגד שארג בו פחות משלוש על שלוש, ונראה בו נגע, ואחר כך השלימו לשלוש על שלוש--טהור.  [יב] התופר מטליות שאין בכל אחת מהן שלוש על שלוש, ועשה מהן בגד--הרי זה מיטמא בנגעים:  שהתפור כארוג, וכלו בגד אחד הוא.

יב,טו  [יג] בגד שהוא מטליות מטליות, מהן צבועין ומהן לבנים, ונראה נגע בלבן שבו--מסגירין אותו:  אם עמד שני שבועות--נטמא כולו, ושורף כולו; וכן אם פוסה הנגע במטלית לבנה אחרת--הרי זה פסיון, אף על פי שיש ביניהם צבוע.  היה כולו צבוע, ובו פס אחד לבן אפילו כגריס, ונראה בו נגע--יסגיר:  שאם עמד בעיניו, ולא הוסיף, ולא כהה שני שבועות--יישרף.
 

הלכות טומאת צרעת פרק יג

יג,א  אין מיטמא בנגעים אלא בגדי צמר ופשתים בלבד, או השתי או הערב שלצמר ופשתים, וכל כלי העור, בין רך בין קשה; אף העור הצבוע בידי שמיים, מיטמא בנגעים.  והלבדים כבגדים, ומיטמאין בנגעים.  והאהלים מיטמאין בנגעים--בין שהיו שלצמר ופשתים, בין שהיו שלעור.

יג,ב  כל הבגדים שלצמר ופשתים מיטמאין בנגעים, חוץ מבגדי גויים; הלוקח בגדים מן הגויים, ייראו בתחילה.  בגד שהוא כלאיים מן הצמר והפשתים, מיטמא בנגעים.

יג,ג  צמר גמלים וצמר רחלים שטרפן זה בזה--אם רוב מן הגמלים, אינו מיטמא בנגעים; ואם רוב מן הרחלים, מיטמא בנגעים; מחצה למחצה, מיטמא בנגעים.  והוא הדין בפשתן וקנבס שטרפן זה בזה.  ורחל בת עז, אין צמר שלה מיטמא בנגעים.

יג,ד  בגד שהיה שתיו פשתן ועירבו קנבס, או שתיו קנבס ועירבו פשתן--אינו מיטמא בנגעים; וכן אם היה שתיו או עירבו פשתן או צמר, והשאר נוצה שלעזים וכיוצא בה--אינו מיטמא בנגעים.

יג,ה  [ד] העור שאינו מעובד, אינו מיטמא בנגעים.  וכן העור כשהוא גולם, קודם שיעשה ממנו כלים--אינו מיטמא בנגעים, שנאמר "כלי העור" (ויקרא יג,נב; ויקרא יג,נח); וכל כלי העור, בין פשוטיהן בין מקבליהן, כל שהן--מיטמאין בנגעים.

יג,ו  [ה] עורות חיה שבים, אין מיטמאין בנגעים; חיבר להן מן הגדל בארץ, אפילו חוט או משיחה שלצמר או פשתים, או עור בהמה וחיה המעובדין כל שהוא, ועשה מהן כלים--מיטמאין בנגעים:  והוא, שיחברנו לו כדרך חיבורי בגדים לטומאה.

יג,ז  [ו] כל כלי הראוי להיטמא בשאר הטומאות--אף על פי שאינו מיטמא במדרס הזב, מפני שלא נעשה למשכב או למושב--הרי זה מיטמא בנגעים:  כגון קלע שלספינה, והפרוכת, ושביס , ומטפחות ספרים, והאבנט, ורצועות מנעל וסנדל שיש בהן רחב כגריס--הרי אלו וכל כיוצא בהן מיטמאין בנגעים; ואין צריך לומר שאר הכלים, כגון כרים וכסתות.

יג,ח  החמת והתורמל, נראין כדרכן;  הנגע מתוכן לאחוריהן, ומאחוריהן לתוכן.  וכן כל כיוצא בהן, מכלי העור הכפולין.  [ז] סדין המקומט--מפשיטין את קמטיו, ורואין את נגעו.

יג,ט  [ח] השתי והערב, בין שלצמר בין שלפשתן--מיטמאין בנגעים מיד , אף על פי שלא ליבן הפשתן ולא שלק הצמר.  וכמה יהיה בפקעת , ותטמא בנגעים:  כדי לארוג ממנה שלוש על שלוש שתי וערב, בין שהייתה כולה שתי, בין שהייתה כולה ערב; היתה הפקעת מקובצת מחוטין פסוקין, אינה מיטמאה בנגעים.

יג,י  [ט] שתי פקועות שהן מעורות זו בזו בחוט, וכן השתי שמקצתו לפוף על הכבד העליונה ומקצתו לפוף על הכבד התחתונה, וכן שני דפי חלוק שהן מעורות בחוט אחד, ונראה הנגע באחד מהן--השני טהור, אף על פי שחוט אחד מחבר ביניהן; נראה הנגע בנפש המסכת, ובשתי העומד--אף על פי שמקצת הנגע בבגד ומקצתו בשתי, הרי זה טמא.

יג,יא  נראה הנגע בשתי העומד לבדו, האריג טהור; נראה באריג לבדו, השתי העומד טהור.  נראה בסדין, שורף את הנימין; נראה בנימין, הסדין טהור; פוסה מן הנימין לסדין, הסדין טמא.  [י] חלוק שנראה בו נגע, מציל את האמריות שבו; אפילו היתה האמרה צמר או פשתים--מצילה, ואינה נשרפת.

יג,יב  [יא] בגד מוסגר שצבעו, או מכרו לגוי--טהור; וכן אם נתערב באחרים, כולן טהורים.  קצצו ועשהו מוכין פחות משלוש על שלוש--טהור, ומותר ; היתה בהן אחת שלוש על שלוש, ונראה בה נגע--היא לבדה טמאה.

יג,יג  [יב] בגד מוחלט שנתערב באחרים--כולן טמאין, :  אפילו אחד בכמה אלפים.  וכן אם קצצו, ועשהו מוכין--הרי הן טמאין, ואסור בהניתן.

יג,יד  [יג] אחד בגד או כלי עור או שתי או ערב, המוסגר או המוחלט לעניין טומאה--הרי הוא אב מאבות הטומאות כאדם מצורע, לכל דבר:  מטמא במגע ובמשא ובביאה, ועושה משכב ומושב אפילו מתחת האבן.

יג,טו  כיצד:  בגד מנגע, או שתי או ערב או כלי עור המנוגעין, שהכניס מהן אפילו כזית לבית טהור--נטמא כל אשר בבית, בין אדם בין כלים; ונעשו כולן ראשון לטומאה.  וכן משכב או מושב שהיה מונח תחת האבן, והניח כזית מהן למעלה מן האבן--נטמא המשכב או המושב.

יג,טז  [יד] מטלית שיש בה שלוש על שלוש--אף על פי שאין בה כזית--כיון שנכנס רובה לבית טהור, טמאתו; היו בה כמה זיתים--כיון שנכנס ממנה כזית לבית טהור, נטמא.

יג,יז  אף על פי שכל השיעורין, הלכה למשה --הרי הוא אומר "לכל-נגע הצרעת, ולנתק.  ולצרעת הבגד, ולבית" (ויקרא יד,נד-נה), הקיש נגעי אדם לנגעי בגדים ובתים; והשוה המצורע למת, שנאמר "אל-נא תהי, כמת" (במדבר יב,יב):  מה המת בכזית, אף אלו בכזית.

יג,יח  [טו] בגדים המנוגעין--משלחין אותן חוץ לעיר, בין שהייתה מוקפת חומה בין שאינה מוקפת; וזה חמר בבגדים, מבאדם.
 

הלכות טומאת צרעת פרק יד

יד,א  צרעת בתים, כשני גריסין זה בצד זה:  נמצא רחב הנגע כמו מקום צמיחת שש שערות בגוף, ואורכו כשתים עשרה שערות בריבוע; והפחות משיעור זה בבתים, טהור.  וכל השיעורין, הלכה.

יד,ב  שלושה סימני טומאה יש בבתים--מראה ירקרק, ומראה אדמדם, והפסיון; וכולן מפורשין בתורה.  ושני המראות, מצטרפין זה עם זה.  ופסיון הסמוך, כל שהוא; והרחוק, כגריס; אבל החוזר אחרי הטוח, כשני גריסין.

יד,ג  אין נגעי בתים מטמאין, עד שיהיה מראה הנגע שפל מן הקיר--שנאמר "שקערורות" (ויקרא יד,לז), שיהיו שוקעין בקירות.  ובשני המראות מסגירין, או מחליטין.  ובפסיון נותצין; ואם פוסה אחרי הטוח, נותץ את כל הבית כמו שיתבאר.

יד,ד  כשייראה נגע בבית--אפילו חכם שהוא יודע ודאי שזה נגע, לא יגזור ויאמר נגע נראה לי בבית, אלא אומר לכוהן, "כנגע, נראה לי בבית" (ויקרא יד,לה).  "וציווה הכוהן ופנו את-הבית" (ויקרא יד,לו)--אפילו חבילי עצים, וחבילי קנים; ואחר כך יבוא הכוהן, וייכנס ויראה הנגע.  [ה] ובית אפל, אין פותחין בו חלונות לראות את נגעו; אלא אם אין הנגע נראה בו, הרי זה טהור.

יד,ה  ואחר שייראה הכוהן הנגע, יצא; ויעמוד על פתח הבית בצד המשקוף, ויסגיר או יחליט או יפטור:  שנאמר "ויצא הכוהן מן-הבית, אל-פתח הבית; והסגיר" (ויקרא יד,לח)--לא שיסגיר והוא בתוך ביתו, או בתוך הבית המנוגע, או תחת המשקוף, אלא בצד פתחו.  ואם עמד תחת המשקוף או שהלך לביתו, והסגיר--הרי זה מוסגר.

יד,ו  אין הבית מיטמא בנגעים עד שיהיה בו ארבע אמות על ארבע אמות או יתר, ויהיה לו ארבעה כותלים; והוא בנוי בארץ באבנים ועצים ועפר, שנאמר "את-אבניו ואת-עציו, ואת, כל-עפר הבית" (ויקרא יד,מה).

יד,ז  אבל אם היה בו פחות מארבע אמות על ארבע אמות, או שהיה עגול, או בעל שלושה כותלים, או חמש, או שהיה בנוי בספינה, או תלוי על ארבע קורות--אינו מיטמא בנגעים; היה בנוי על ארבעה עמודים, מיטמא בנגעים.

יד,ח  [ז] כמה אבנים יהיו בו:  אין פחות משמונה--שתי אבנים בכל כותל, כדי שיהיה כל כותל ראוי לנגע:  שאין הבית מיטמא בנגעים, עד שייראה בו כשני גריסין על שתי אבנים--שנאמר "את-האבנים, אשר בהן הנגע" (ויקרא יד,מ).  וכמה עצים יהיו בו, כדי ליתן תחת המשקוף; ועפר, כדי ליתן בין פצים לחבירו.  אבל אם היה בו פחות משעורין אלו, אינו מיטמא בנגעים.

יד,ט  [ח] הלבינים והשיש, אינן חשובין כאבנים.  בית שאחד מצדדיו מחופה בשייש, ואחד בסלע, ואחד באבנים, ואחד בעפר--אינו מיטמא בנגעים.  [ט] בית שלא היה בו אבנים ועצים ועפר כשיעור, ונראה בו נגע, ואחר כך הביא לו אבנים ועצים ועפר--הרי זה טהור.

יד,י  בית שסיככו בזרעים, בטלן; הואיל ומשמשין תשמיש עץ, הרי הן כעץ, ואם נטמא הבית, נטמאו עמו טומאה חמורה כמו שיתבאר.

יד,יא  ירושלים וחוצה לארץ, אין מיטמאין בנגעים--שנאמר "בבית ארץ אחוזתכם" (ויקרא יד,לד), וירושלים לא נתחלקה לשבטים; ובתי הגויים שבארץ ישראל, אין מיטמאין בנגעים.

יד,יב  הלוקח בתים מן הגויים, ייראו בתחילה.  [יג] בית שצידו אחד גוי וצידו אחד ישראל, צדו אחד בארץ וצידו אחד בחוצה לארץ--אינו מיטמא בנגעים.

יד,יג  ושאר כל הבתים שבארץ ישראל מיטמאין בנגעים, בין צבועין בידי אדם בין צבועין בידי שמיים.  [יד] בית האישה, בית השותפין, בית הכנסת או בית המדרש שיש בהן דירה לחזנין או לתלמידים--מיטמאין בנגעים.  [טו] קירות האיבוס, וקירות המחיצה שבבית--אין מיטמאין בנגעים.
 

הלכות טומאת צרעת פרק טו

טו,א  נגעי בתים--יש בהן הסגר שלושה שבועות, שהן תשעה עשר יום:  שיום שביעי עולה לכאן ולכאן, ויום שלושה עשר עולה לכאן ולכאן; נמצאת למד שאם צרך לשלושה שבועות--רואהו בשביעי, וביום שלושה עשר, וביום תשעה עשר.  והסגיר בתים שלושה שבועות, אינו מפרש בתורה; וכן רוב דיני נגעי בתים, דברי קבלה הן.  [ב] וכל הדינין המפורשין בהן בתורה ובדברי קבלה, כך הם:

טו,ב  כשיבוא הכוהן ויראה הנגע שוקע ירקרק או אדמדם, כמו שביארנו--יסגיר שבעת ימים; ואפילו מצאו כולו בתחילה ירקרק או אדמדם, יסגיר.

טו,ג  ובשביעי רואהו:  אם כהה הנגע, ואין צריך לומר אם הלך--קולף מקום הנגע בלבד, והבית טהור; מצאו שעמד בעיניו, ולא פוסה--מסגיר שבוע שני.

טו,ד  וביום שלושה עשר, רואהו:  אם כהה הנגע, או הלך לו הנגע--קולף מקום הנגע, ומטהר את הבית בצפרים.  ואם מצא הנגע  בסוף שבוע שני, או שעמד בעיניו--חולץ את האבנים אשר בהן הנגע, ומקצה את העפר אל מחוץ לעיר, וטח את כל הבית, ומסגירו שבוע שלישי.

טו,ה  וביום תשעה עשר, רואהו:  אם חזר בו הנגע כשני גריסין--הרי זה פסיון אחרי הטוח, ונותץ את כל הבית; ואם לא חזר בו הנגע, מטהרו בצפרים.  וכל זמן שיחזור בו הנגע, קודם שיטהרו בצפרים--הרי זה ינתץ; ואם נראה בו נגע אחר שטהרו בצפרים, יראה כתחילה.

טו,ו  וכן אם פוסה הנגע בסוף שבוע ראשון--חולץ את האבנים אשר בהן הנגע, וקוצה העפר חוץ לעיר, וטח את כל הבית, ומסגירו שבוע שני; ורואהו:  אם מצא בו נגע כשני גריסין--הרי זה פסיון אחרי הטוח, ונותץ את כל הבית; ואם לא חזר בו נגע, מטהרו בצפרים.  וכל זמן שייראה בו נגע, קודם טהרה בצפרים--ינתץ; ואם נראה בו אחר שטהרו בצפרים, יראה כתחילה.

טו,ז  [ג] כשהוא חולץ את האבנים אשר בהן הנגע, אינו חולץ פחות משתי אבנים, ואינו נוטל אבנים מצד זה, ומביא לצד זה--שנאמר "ולקחו אבנים אחרות" (ויקרא יד,מב); ולא עפר מצד זה, ומביא לצד זה--שנאמר "ועפר אחר ייקח" (שם).  ואינו טח בסיד, אלא בעפר--שנאמר "ועפר אחר ייקח, וטח את-הבית" (שם).

טו,ח  אינו מביא אבן אחת תחת שתיים שחלץ, ולא שתי אבנים תחת אבן אחת חלוצה, אלא מביא שתיים תחת שתיים; ויש לו להביא שתיים, תחת שלוש.

טו,ט  [ד] היה הכותל בינו לבין חבירו--שניהן חולצין, ושניהן קוצין העפר, ושניהן מביאין אבנים אחרות; אבל בעל הבית לבדו מביא את העפר--שנאמר "ועפר אחר ייקח, וטח את-הבית" (ויקרא יד,מב), אין חבירו מיטפל עמו בטיחה.

טו,י  [ה] אבן שבזוית--בזמן שהוא חולץ, חולץ את כולה; ובזמן שהוא נותץ, נותץ את שלו ומניח את שלחבירו.  ויש בדבר ספק אם תהיה זו שלחבירו, כמו יד לאבן שלו.

טו,יא  [ו] בית שנראה בו נגע, והיתה עלייה על גביו--נותן את הקורות לעלייה; נראה בעלייה, נותן את הקורות לבית.  לא היתה עלייה על גביו--אבניו ועציו ועפרו, כולן ניתצין עמו; ומציל את המלבנים, ואת סריגי החלונות.

טו,יב  [ז] הלוקח אבנים מבית מוסגר, ובנה אותן בבית טהור--חזר הנגע למוסגר, חולץ את האבנים שבטהור.  נראה נגע על האבנים שבנה, המוסגר ינתץ; והבית השני--מסגירין אותו בנגע זה, כדין כל בית שנראה בו נגע בתחילה.

טו,יג  [ח] כיצד מטהרין את הבית המנוגע, אחר החליצה והטיחה:  מביא מים חיים בכלי חרס ושתי ציפורים ועץ ארז ואיזוב ושני תולעת, כטהרת האדם שביארנו לכל דבר, אלא שבאדם מזה שבע פעמים לאחר ידו שלמצורע, ובבית מזה שבע פעמים על המשקוף שלבית מבחוץ; ושאר כל מעשיהן שווין.
 

הלכות טומאת צרעת פרק טז

טז,א  בית המנוגע, אב מאבות הטומאות:  כל הנוגע בו, יטמא.  וכן אבנים שחולצין ממנו אחר הסגר, או אבנים ועצים ועפר שלבית כשנותצין אותו--כולן אבות הטומאות; וכל כזית מהן, מטמא אדם וכלים במגע ובמשא ובביאה.

טז,ב  כיצד:  אם נכנס מהן כזית לבית טהור, נטמא כל אשר בבית מאדם וכלים--שכולן מטמאין בביאה, כאדם מצורע.  וכולן אסורין בהניה; ואם שרפן, ועשה מהן סיד--הרי זה אסור בהניה:  שנאמר "צרעת ממארת" (ויקרא יד,מד)--תן בו מארה, ואל תהנה בו.  וכולן--משלחין אותן חוץ לעיר, אף על פי שאינה מוקפת חומה.

טז,ג  [ב] בית מוסגר--אינו מטמא אלא מתוכו, שנאמר "והבא, אל-הבית, כל-ימי, הסגיר אותו--יטמא, עד-הערב" (ויקרא יד,מו).  אבל המוחלט--מטמא מתוכו ומאחוריו, שהנוגע בו מאחוריו טמא:  שנאמר "צרעת ממארת . . . בבית, טמא הוא" (ויקרא יד,מד)--וכי טהור היה, אלא הוסיף לו טומאה על טומאתו, שיהיה כולו טמא, ויטמא מאחוריו.  וכן אבנים שיש בהן הנגע במוסגר, מטמאין מאחוריהן.

טז,ד  [ג] אחד המוסגר והמוחלט, לטמא בביאה.  כיצד:  בית שהיה מסך על גבי בית מנגע, בין מוחלט בין מוסגר, או אילן שהוא מסך עליו--העומד תחת האילן, או הנכנס לבית החיצון--טמא:  שהרי הוא והבית הטמא, תחת אהל אחד.

טז,ה  וכן אבן מנוגעת הנכנסת לאהל, והנחה שם--נטמא כל אשר באוהל.  היתה מונחת תחת האילן, והטהור עובר--נטמא; היה הטהור עומד תחת האילן, ועבר אדם באבן מנוגעת--לא טמאוהו.  ואם הניחה שם, טמאוהו:  שמושב המנוגע כמוהו--בין אדם בין כלים, בין אבנים ועציו ועפרו.

טז,ו  [ד] המאהיל בידו על אבן מנוגעת, או שהאהילה עליו--טהור:  עד שייגע.  [ה] טהור שנכנס לבית מנגע דרך אחוריו, אפילו נכנס כולו חוץ מחוטמו--טהור:  שנאמר "והבא, אל-הבית" (ויקרא יד,מו), דרך ביאה טמאה תורה.

טז,ז  [ו] טהור שהכניס ראשו ורובו לבית טמא, נטמא.  וכן טלית טהורה שהכניס ממנה שלוש על שלוש לבית טמא, נטמאת; וכן כלי חרס שהכניס אווירו לבית טמא, נטמא.  אבל שאר כלים, עד שיכניס רוב הכלי; ומשיכניס רובו, נטמא מיד.

טז,ח  במה דברים אמורים, בכלים שנכנסו חלוצין.  אבל אדם מישראל שנכנס לבית מנגע, והוא לבוש בבגדיו, וסנדליו ברגליו, וטבעותיו בידיו--הרי האדם טמא מיד; ובגדיו טהורים, עד שישהה שם כדי שיסב אדם ויאכל כשלוש ביצים פת חיטים בליפתן:  שנאמר "והשוכב בבית, יכבס את-בגדיו; והאוכל בבית, יכבס את-בגדיו" (ויקרא יד,מז)--וכי תעלה על דעתך שאין בגדיו מיטמאין, עד שיאכל שם; אלא ליתן שיעור לשוכב כאוכל.  ואחד השוכב, או היושב או העומד--אם שהה כדי לאכול שיעור אכילה האמורה, נטמאו בגדיו.

טז,ט  [ז] מי שנכנס לבית מנגע, וכליו על כתפו, וסנדליו וטבעותיו בכפו--הוא והן טמאין מיד:  שאינו מציל מלטמא מיד, אלא כלים שהוא לבוש בהן.  וכן הגוי והבהמה שהיו מלובשין בכלים, ונכנסו לבית מנגע--נטמאו הכלים מיד; אבל הגוי אינו מקבל טומאה, כבהמה.

טז,י  [ח] מי שהיה עומד בבית מנגע, ופשט ידיו חוץ לבית, וטבעותיו בידיו--אם שהה כדי אכילת השיעור--נטמאו הטבעות, אף על פי שהן בחוץ.  וכן העומד בחוץ, ופשט ידיו לבית מנגע--נטמאו ידיו בלבד מיד.  ואם שהו ידיו בפנים כדי אכילת השיעור, נטמאו טבעותיו; ואם לא שהו, טהורות.

טז,יא  [ט] כל המציל בצמיד פתיל באוהל המת, מציל מכוסה בבית מנגע; וכל המציל מכוסה באוהל המת--אפילו היה מגולה בבית המנוגע, הרי זה טהור.

טז,יב  כיצד:  כלי חרס או כלי אבנים וכלי אדמה וכיוצא בהן, שהיו אוכלין ומשקין וכלים בתוכן, והיו מכסין בבית המנוגע--אף על פי שאינן מוקפין צמיד פתיל, הן וכל מה שבתוכן טהור.  הבור והחדות שבבית המנוגע--אף על פי שהן מגולין, כלים שבתוכן טהורין.

טז,יג  [י] הצרעת--הוא שם האמור בשותפות, כולל עניינים הרבה שאין דומין זה לזה:  שהרי לובן עור האדם, קרוי צרעת; ונפילת מקצת שיער הראש או הזקן, קרוי צרעת; ושינוי עין הבגדים או הבתים, קרוי צרעת.  וזה השינוי האמור בבגדים ובבתים שקראה אותו תורה צרעת בשותפות השם--אינו ממנהגו שלעולם, אלא אות ופלא היה בישראל כדי להזהירן מלשון הרע.

טז,יד  שהמספר בלשון הרע, משתנות קירות ביתו.  אם חזר בו, יטהר הבית; ואם עמד ברשעו עד שהותץ הבית--משתנין כלי העור שבביתו, שהוא יושב ושוכב עליהן.  אם חזר בו, יטהרו; ואם עמד ברשעו עד שיישרפו, משתנין הבגדים שעליו.  אם חזר בו, יטהרו; ואם עמד ברשעו עד שיישרפו--משתנה עורו ויצטרע, ויהיה מובדל ומפורסם לבדו, עד שלא יתעסק בשיחת רשעים, שהיא  ולשון הרע.

טז,טו  ועל ענין זה הוא מזהיר בתורה ואומר "השמר בנגע-הצרעת . . . זכור, את אשר-עשה ה' אלהיך למרים, בדרך" (דברים כד,ח-ט):  הרי הוא אומר התבוננו מה אירע למרים הנביאה, שדברה באחיה שהיא גדולה ממנו בשנים, וגדלה אותו על ברכיה, וסכנה בעצמה להצילו מן הים; והיא לא דברה בגנותו, אלא טעות  אותו לשאר נביאים.  והוא לא היה מקפיד על כל אלו הדברים, שנאמר "והאיש משה, עניו מאד" (במדבר יב,ג).  ואף על פי כן, מיד נענשה בצרעת.

טז,טז  קל וחמר לבני אדם הרשעים הטיפשים, שמרבים לדבר גדולות ונפלאות; לפיכך ראוי למי שרצה לכוון ארחיו, להתרחק מישיבתן ומלדבר עימהן, כדי שלא יתפס אדם, ברשת רשעים וסכלותם.

טז,יז  וזה הוא דרך ישיבת הלצים הרשעים:  בתחילה מרבין בדברי הבאי, כעניין שנאמר "וקול כסיל, ברוב דברים" (קוהלת ה,ב); ומתוך כך באין לספר בגנות הצדיקים, כעניין שנאמר "תאלמנה, שפתי-שקר:  הדברות על-צדיק עתק" (תהילים לא,יט); ומתוך כך יהיה להן הרגל לדבר בנביאים וליתן דופי בדבריהם, כעניין שנאמר "ויהיו מלעיבים, במלאכי האלהים, ובוזים דבריו,  בנביאיו" (דברי הימים ב לו,טז); ומתוך כך באין לדבר באלוהים וכופרין בעיקר, כעניין שנאמר "ויחפאו בני-ישראל, דברים אשר לא-כן, על-ה', אלוהיהם" (מלכים ב יז,ט).

טז,יח  והרי הוא אומר "שתו בשמיים פיהם; ולשונם, תהלך בארץ" (תהילים עג,ט).  מי גרם להם לשית בשמיים פיהם, לשונם שהלכה תחילה בארץ.  זו היא שיחת הרשעים שגורמת להן ישיבת קרנות, וישיבת כנסייות שלעמי הארץ, וישיבת בתי משתאות עם שותי שיכר.

טז,יט  אבל שיחת כשרי ישראל וצדיקיהם אינה אלא בדברי תורה, ודברי חכמה; ולפיכך הקדוש ברוך הוא עוזר על ידן, ומזכה אותן בה--שנאמר "אזי נדברו יראי ה', איש אל-רעהו; ויקשב ה', וישמע, ויכתב ספר זיכרון לפניו ליראי ה', ולחושבי שמו" (מלאכי ג,טז).
 

 

הלכות מטמאי משכב ומושב

יש בכללן ארבע מצוות עשה; וזה הוא פרטן:  (א) דין טומאת נידה; (ב) דין טומאת יולדת; (ג) דין טומאת זבה; (ד) דין טומאת זב.  וביאור מצוות אלו בפרקים אלו.
 

הלכות מטמאי משכב ומושב פרק א

א,א  הזב והזבה והנידה והיולדת--כל אחד מארבעתן אב מאבות הטומאות, מטמא כלים במגע, ומטמא אדם במגע ובמשא; ומטמא משכב ומושב ומרכב מתחתיו, ועושה אותן אב טומאה, ומטמא מדף על גביו.

א,ב  אחד זבה קטנה ואחד זבה גדולה, ואחד זבה מחמת עצמה או מחמת אונס; ואחד זב בעל שתי ראיות או בעל שלוש:  טומאת כולן, שווה לטמא אחרים.

א,ג  קטנה בת יום אחד, מיטמאה בנידה; בת עשרה ימים, בזיבה; בת שלוש שנים ויום אחד, מטמאה את בועלה כמו שיתבאר.  [ד] קטן בן יום אחד, מיטמא בזיבה.  ואחד גרים ועבדים, ואחד ישראל--מיטמאין בנידה ובזיבה.  [ה] סריס אדם וסריס חמה, מיטמאין בזיבה כשאר הבריאין.

א,ד  [ו] אין האישה מיטמאה בלובן, ולא האיש באודם; אלא האישה בדם, והאיש בלובן.  [ז] טומטום ואנדרוגינוס, נותנין עליהן חומרי האיש וחומרי האישה:  מיטמאין בלובן כאיש, ובדם כאישה.  וטומאתן בספק; לפיכך אין שורפין עליהן תרומה וקדשים, ואין חייבין עליהן על טומאת מקדש וקדשיו.

א,ה  ראה אודם ולובן כאחד, שורפין עליהן את התרומה ואת הקודשים; אבל אין חייבין עליהן על ביאת מקדש--שנאמר "מזכר עד-נקבה תשלחו" (במדבר ה,ג), עד שתהיה הטומאה טומאת זכר ודאי או טומאת נקבה ודאית.  וכן הנוגע באודם ולובן שלו כאחד, אינו חייב על טומאת מקדש וקדשיו; נגע הוא עצמו בלובן ואדם שראה, הרי זה חייב על ביאת המקדש.

א,ו  [ח] דם הנידה, או דם הזבה, או דם היולדת--מטמא בכל שהוא, במגע ובמשא:  שנאמר "והדוה, בנידתה" (ויקרא טו,לג), מפי השמועה למדו שמדוה כמוה.  וכבר ביארנו בעניין איסור נידה, שחמשה דמים טמאים באישה; אבל אם ראתה דם ירק--הרי הוא טהור, ואינו כמו רוקה ושאר משקין היוצאין ממנה, שהרוק מתעגל ויוצא, וזה שותת ויורד.

א,ז  [ט] אישה שיצא הוולד מדופנה, ויצא עמו דם מן הדופן--הרי אותו הדם אב מאבות הטומאות, כדם הנידה והלידה והזיבה:  שהמקור, מקומו טמא.  והאישה טהורה, עד שייצא ממנה דם דרך הרחם.

א,ח  [י] מקור האישה שנעקר ונפל לארץ, האישה טמאה טומאת ערב; וכן מקור שהזיע כשתי טיפי מרגליות, האישה טמאה טומאת ערב.  אבל אינה נידה, עד שתראה אחד מחמישה דמים המטמאין באישה.  [יא] הזיעה טיפה אחת--הרי האישה טהורה, שאינה אלא מחוץ למקור.

א,ט  [יב] זובו שלזב--אב מאבות הטומאות כזב, שנאמר "זובו, טמא הוא" (ויקרא טו,ב); ומטמא במגע ובמשא, בכל שהוא.  וראייה ראשונה שלזב--אינה מטמאה במשא, והרי היא כשכבת זרע:  בין מאיש גדול, בין מקטן--הרי הראייה הראשונה כשכבת זרע.

א,י  וכן המשכבות והמושבות שישב עליהן, משראה ראייה ראשונה עד שראה השנייה--טהורין:  שאינו קרוי זב אלא אחר ראייה שנייה, כמו שביארנו בהלכות מחוסרי כפרה.  ראה אחת מרובה כשתיים, אין טמא אלא המסיט טיפה אחרונה.

א,יא  [יג] ראייה ראשונה שלמצורע, מטמאה במשא--שנאמר "כל-צרוע וכל-זב" (במדבר ה,ב), הרי הצרוע כזב גמור:  מה זב גמור, זובו מטמא במשא--אף מצורע, ראייתו הראשונה מטמאה במשא.

א,יב  [יד] רוקו שלזב, ושכבת זרעו, ומימי רגליו--כל אחד משלושתן אב טומאה, דין תורה; ומטמא בכל שהוא, במגע ובמשא:  הרי הוא אומר ברק "וכי-ירק הזב, בטהור" (ויקרא טו,ח); ומימי רגליו ושכבת זרעו, אי אפשר שלא יהיה בהם ציחצוחי זיבה כל שהוא.  [טו] ואחד זב, ואחד נידה ויולדת וזבה--כל אחד מהן, רוקו ומימי רגליו אב טומאה כזב; וכן כל מקום שנאמר בהלכות אלו הזב--אחד הזב, ואחד שאר הארבעה.

א,יג  [טז] תשעה משקין בזב:  שלושה מהן, אב טומאה; והן--רוקו, ומימי רגליו, ושכבת זרעו.  כל אחד מאלו מטמא אדם וכלים בכל שהוא, כמו שביארנו.

א,יד  ושלושה מהן, כוולד הטומאה; ואלו הן--דמעת עינו, ודם מגפתו, וחלב האישה.  כל אחד מאלו כמשקין טמאין שאין מטמאין אדם, אבל מטמאין כלים מדברי סופרים כמו שיתבאר.

א,טו  ושלושה מהן, טהורין; ואלו הן--זיעתו, ולחה סרוחה היוצאת ממנו, והראי.  הרי אלו השלושה מן הזב וחבריו, כמותן משאר האדם.

א,טז  כוחו  ורירו ומי האף שלו--הרי הן כרוקו לכל דבר, ובכלל הרוק הן חשובין.  דם היוצא מפי אמה, ודם השותת מפיו--הרי הן בכלל דם מגפתו; היה מוצץ ורוקק דם--הרי זה מטמא כרוק, שהדם שמוצץ אי אפשר לו בלא ציחצוחי רוק.
 

הלכות מטמאי משכב ומושב פרק ב

ב,א  דם נידה וזבה ויולדת, מטמא לח ויבש.  אבל זובו שלזב, ורקו, ושכבת זרעו--אינו מטמא אלא כל זמן שהוא לח; אבל אם יבש יותר מדיי, אינו מטמא.  ועד כמה:  אם שורין אותו בפושרין מעת לעת, וחוזר לכמות שהיה--הרי זה מטמא כלח; ואם היו המים פושרין בתחילתן, אף על פי שאינן פושרין בסופן.  וכל הדברים האלו, דברי קבלה.

ב,ב  פשתן שטוותהו נידה, המסיטו טהור; ואם היה לח--הרי זה מטמא, מפני רוק פיה.  [ג] זב שהניח פיו על פי הכוס, ונמלך שלא לשתותו--המסיט את הכוס טהור; שתה ממנו הזב כל שהוא--המסיטו טמא, מפני משקה פי הזב.

ב,ג  [ד] זב שנשך את הפת ואת הבצל, המסיטן טהור; נשך את הקישות ואת המלפפון--המסיטן טמא, מפני משקה פיו שלזב המתערב בהן.  [ה] קליפי פולין וקליפי תורמוסין שקוצצן הגוי--המסיטן טמא, שכל הגויים כזבים לכל דבריהן כמו שיתבאר; הקליפין שבשוקין, הולכין בהן אחר הרוב.

ב,ד  [ו] דם טמא שנתערב במים--אם בטלו מראיו, הכול טהור; נתערב בדם טהור או ביין, רואין אותו כאילו הוא מים.  וכן רוק טמא שנתערב במים--אם היה קשור כברייתו, הרי זה טמא; ואם נמחה במים--אם בטלו מראיו, הכול טהור.  נתערב ברוק אחר, רואין אותו כאילו הוא מים.

ב,ה  וכן מי רגלי טמא מאלו שנתערבו במים--אם בטלו מראיהן, הכול טהור; ואם לאו, טמא.  נתערבו ביין, או במי רגלים טהורין--רואין אותן כאילו הן מים.  נתערבו במי רגלים שלגויים, הולכין אחר הרוב.

ב,ו  כיצד:  עוקה או כלי גדול שהיו ישראל וגויים מטילין שם מי רגליהן--אם רוב גויים, הכול טמא; ואם רוב ישראל, הכול טהור; מחצה למחצה, הכול טמא.  וכן אם נתערב מי רגלי גוי זה, במי רגלי ישראל זה--הולכין אחר הרוב.

ב,ז  שואלין מי רגלים מכל מקום, ואין חוששין שמא  הן--שלא נחשדו בנות ישראל, לכנס מי רגליהן כשהן נידות.

ב,ח  חרס שהיה הזב או הזבה מטילין בו מי רגליהן, וכיבסו פעם ראשונה ושנייה--הרי המשקין שכיבסו בהן טמאין.  ופעם שלישית--טהורין, בין שכיבסו במים בין שכיבסו במי רגלים:  שהרי לא נשאר בו לחלוחית מימי רגלים הראשונים.

ב,ט  זבה שנעקרו מימי רגליה בסוף שבעת ימי הספירה, וירדה וטבלה, והטילה מים אחר הטבילה--הרי הן ספק אם אחר עקירה הולכין, וזבה היתה, או אחר יציאה, שהיא טהורה.  וכן גויה שנעקרו מימי רגליה, ונתגיירה וטבלה, והטילה מים אחר שטבלה--הרי זה ספק אם אחר עקירה הולכין, והרי הן כמי רגלי הנוכרי, או אחר יציאה, והרי הן כמי רגלי ישראל הטהורים.

ב,י  העבדים מיטמאין בזיבה ובנדה ובלידה, כישראל.  אבל הגויים אין מיטמאין, לא בזיבה ולא בנדות ולא בלידה--דין תורה:  שנאמר "דברו אל-בני ישראל, ואמרתם אליהם:  איש איש, כי יהיה זב" (ויקרא טו,ב)--בני ישראל מיטמאין בזיבה, לא הגויים.

ב,יא  וחכמים גזרו על כל הגויים שיהיו טמאים כזבים לכל דבריהן, זכרים ונקבות:  והוא--שיהיה הזכר בן תשע שנים ויום אחד ומעלה, והנקבה בת שלוש שנים ויום אחד ומעלה; אבל הקטנים למטה מזמן זה, לא גזרו עליהן טומאה--שעיקר הגזירה, כדי שלא יהיה תינוק ישראל רגיל אצל הגוי במשכב זכור, ופחות מזמן זה, אין ביאתן ביאה.

ב,יב  בעת שגזרו עליהן, לא גזרו על שכבת זרע שלהן; אלא שכבת זרעו שלגוי, טהורה כדין תורה.  ומפני מה לא גזרו עליה טומאה:  כדי להודיע שטומאתן מדברי סופרים--שהרי הכול יודעין שאילו היו זבים דין תורה, היתה שכבת זרעם אב טומאה כשכבת זרע הזב; ומאחר שיודעין שטומאתן מדברי סופרים, לא יבואו לשרוף עליה תרומה וקדשים.

ב,יג  נמצאת למד שזובו שלגוי, ודם נידה או דם זיבה ולידה , והגוי והגויה עצמן, אף על פי שהם נקיים מדם וזוב ורוק הגויים, ומימי רגליהן, ומשכבן ומרכבן, ובועל גויה--כל אחד מאלו אב טומאה מדברי סופרים; לפיכך אין חייבין עליהן על ביאת מקדש וקדשיו, ואין שורפין עליהן את התרומה.

ב,יד  וכולן מטמאין אדם וכלים במגע, ומטמאין אדם במשא--כמו הזב לכל דבר, אלא שהטומאה מדבריהן כמו שביארנו.  ודם הנוכרית, כרוקה וכמימי רגליה--מטמא לח, ואינו מטמא יבש.
 

הלכות מטמאי משכב ומושב פרק ג

ג,א  בועל נידה--כנידה, שהוא אב מאבות הטומאות שלתורה:  מטמא כלים במגע, ומטמא אדם במגע ובמשא, ומטמא בהסט, ומטמא משכב ומרכב כנידה.

ג,ב  אין משכב בועל נידה ומרכבו, כמשכב נידה ומרכבה:  שהמשכב או המרכב שדרסה עליו נידה, אב מאבות הטומאות; ומשכב בועל נידה ומרכבו, ולד טומאה ככלים שהוא נוגע בהן--שאינן מטמאין אדם ולא כלים, אלא אוכלים ומשקין בלבד.

ג,ג  ולמה נגרעה טומאת משכבו מטומאת משכבה:  מפני שנאמר בבועל נידה "ותהי נידתה עליו--וטמא, שבעת ימים" (ויקרא טו,כד), ונאמר בו "כל-המשכב אשר-ישכב עליו, יטמא" (שם).  מאחר שנאמר "ותהי נידתה עליו", איני יודע שהוא מטמא משכב; ולמה נאמר:  מפי השמועה למדו, שהכתוב ניתקו מטומאה חמורה מלטמא אדם וכלים; ותלאו בטומאה קלה, שיהיה משכבו ולד, ולא יטמא אדם וכלים אלא אוכלין ומשקין בלבד, כשאר ולדות הטומאות.

ג,ד  [ג] אחד הבא על הנידה, או על הזבה, או על שומרת יום כנגד יום, או על היולדת--בין כדרכן בין שלא כדרכן, אחד המערה ואחד הגומר, בין גדול שבא על הקטנה, בין קטן שבא על הגדולה.

ג,ה  במה דברים אמורים, בשהיה הבועל בן תשע שנים ויום אחד, והנבעלת בת שלוש שנים ויום אחד; אבל פחות מכאן, אינו מיטמא משום בועל נידה, אלא משום נוגע בנידה בלבד, שהוא ולד ואינו אב.  וכן בועל הזב, הרי הוא כנוגע בו; ואחד הנוגע בזב, או הנבעל מן הזב.

ג,ו  [ד] הנידה, והזבה, ושומרת יום כנגד יום, והיולדת אף על פי שלא ראת דם--כולן מיטמאות למפרע מעת לעת, או מפקידה לפקידה; וזה הוא הנקרא מעת לעת שבנדה.

ג,ז  כיצד:  אישה שהייתה טהורה, ואין לה וסת, ובדקה עצמה בשחרית ומצאה טהור, ובחצי היום בדקה עצמה ומצאה דם--הרי כל הטהרות שעשת משעת פקידה ראשונה עד פקידה שנייה, טמאות למפרע.

ג,ח  וכן אם בדקה היום ומצאה טהור, ולאחר שניים או שלושה ימים בדקה ומצאה דם--כל הטהרות שעשת מעת שמצאה דם עד עשרים וארבע שעות, למפרע טמאות.  ועד שלאחר התשמיש, הרי הוא כפקידה; ושלפני התשמיש--אינו כפקידה, מפני שאינה בודקת בו יפה.

ג,ט  [ה] אישה שיש לה וסת, וראת דם בשעת וסתה--דיה שעתה, ואינה טמאה למפרע.  הגיע שעת וסתה ולא בדקה עצמה, ולאחר ימים בדקה ומצאה דם--הרי זו טמאה למפרע, והרי היא בחזקת נידה משעת וסתה; וזו היא טומאת וסתות האמורה בכל מקום.  ואם מצאה עצמה טהורה, כשבדקה אחר הווסת--הרי זו טהורה.

ג,י  [ו] כל אישה שיש לה וסת--תרגיש בעצמה מפהקת, או מתעטשת, או חוששת פי כרסה ושיפולי מעיה, או אוחזתה צמרורית, או ראשה כבד עליה, או אבריה כבדין, וכיוצא באלו.

ג,יא  יש אישה שדרכה לראות בעת שיתחיל בה מקרה מאלו, מיד בתחילתו; ויש אישה שתמתין במקרה זה שעה או שתיים, ואחר כך תראה הדם בסוף הווסת.  היתה למודה להיות רואה בתחילת הווסת, כל הטהרות שעשת בתוך הווסת טמאות; היתה למודה להיות רואה בסוף הווסת, כל הטהרות שעשת בתוך הווסת טהורות, ואינה חוששת אלא משעה שדרכה לראות, עד עת שמצאה דם.

ג,יב  [ז] הרואה כתם--טמאה למפרע, עד עת הפקידה.  וכן הבגד שנמצא עליו הכתם, טמא למפרע; ועד כמה, עד שתאמר בדקתי את החלוק הזה, ולא היה עליו כתם.

ג,יג  אפילו כבסה אותו, ולא בדקה--טמא מקודם הכיבוס למפרע, עד שעת בדיקה.  ואפילו נמצא הכתם לח--הרי זה מטמא למפרע, עד שעת הבדיקה:  שאני אומר מימים היה שם, ועתה נפלו עליו מים ונעשה לח.  [ח] וכל הנשים שדיין שעתן--כתמן כראייתן, ואינו מטמא אותן למפרע.

ג,יד  כל אלו הנשים הטמאות למפרע--בין רואה דם בין מצאה כתם, מטמאות משכב ומרכב למפרע לטמא אדם ובגדים; וכן רוקן ומימי רגליהן, טמאין למפרע.  ואפילו כלי חרס המוקף צמיד פתיל, מטמאות אותו למפרע; אבל אינן מטמאות את הבועל למפרע משום בועל נידה, אלא משום נוגע בלבד.  וכל הרואה כתם--הבועל אותה מאחר שנמצא הכתם, טמא משום בועל נידה.

ג,טו  [ט] מעוברת שהוציא העובר את ידו, והחזירה--אמו טמאה לידה.  וטומאת יולדת יד, וטומאת מעת לעת או מפקידה לפקידה למפרע כמו שביארנו, וטומאת וסתות, וטומאת כתמים--הכול מדברי סופרים, וטומאתן בספק.

ג,טז  לפיכך אין שורפין עליהן תרומה וקדשים, אלא תולין; וכן חולין שנעשו על טהרת הקודש שנטמאו באלו, תולין.  אבל הנעשים על טהרת התרומה, וחולין הטבולין לחלה--אינן מיטמאין בכל אלו הטומאות שהן מדבריהם.

ג,יז  נמצאת למד שכל אחת מאלו הנשים, ומשכבן ומרכבן, ורוקן ומימי רגליהן, ובועל רואה כתם מאחר שנמצא הכתם, ובועל יולדת אבר מאחר שיצא האבר וחזר--כולן אבות טמאות מדברי סופרים.
 

הלכות מטמאי משכב ומושב פרק ד

ד,א  ארבע נשים, דיין שעתן ואינן מיטמאות למפרע; ואלו הן--מעוברת, ומניקה, ובתולה, וזקנה.  איזו היא מעוברת:  משיוכר עוברה.  היתה בחזקת מעוברת וראת דם, ואחר כך הפילה רוח או דבר שאינו ולד--הרי זו בחזקתה, ודיה שעתה; ראת דם, ואחר כך הוכר עוברה--הרי זו מיטמאה למפרע, ככל הנשים.

ד,ב  איזו היא מניקה:  כל עשרים וארבעה חודש מיום הלידה; אפילו מת בנה בתוך זמן זה, או שגמלתהו, או  למניקה--דיה שעתה.  אבל אחר עשרים וארבעה חודש, אף על פי שהיא מניקה והולכת--הרי זו מיטמאה למפרע, ככל הנשים.

ד,ג  איזו היא בתולה:  זו שלא ראת דם מימיה; בתולת דמים אמרו, לא בתולת בתולים.  כיצד:  אפילו נישאת וראת דם מחמת נישואין, או ילדה וראת דם מחמת לידה--עדיין היא בתולה לעניין טומאה, ודיה שעתה.

ד,ד  איזו היא זקנה:  כל שעברו עליה שלושה חודשים סמוך לזקנותה, ולא ראת דם.  ואיזה הוא סמוך לזקנותה--כל שחברותיה קוראות לה זקנה בפניה, ואינה מקפדת.  עברו עליה שלוש עונות וראתה, וחזרה ועברו עליה שלוש עונות אחרות או פחות או יתר וראת--הרי היא ככל הנשים, ומיטמאה למפרע.

ד,ה  [ב] בתולה שראת דם, אפילו שופעת כל שבעה או דולפת--הרי זו פעם אחת; ראת דם ופסק, וחזרה וראתה--הרי זו שתי פעמים.

ד,ו  [ג] תינוקת שלא הגיע זמנה לראות, וראת דם--פעם ראשונה ושנייה, דיה שעתה; ראת פעם שלישית, מיטמאה למפרע.  עברו עליה שלושה חודשים, ואחר כך ראתה--דיה שעתה; עברו עליה שלושה חודשים אחרים, ואחר כך ראתה--דיה שעתה; עברו עליה שלושה חודשים אחרים, וראתה--מיטמאה למפרע.

ד,ז  [ד] תינוקת שהגיע זמנה לראות, וראת--פעם ראשונה, דיה שעתה; שנייה, מיטמאה למפרע.  עברו עליה שלושה חודשים, ואחר כך ראתה--דיה שעתה; עברו עליה שלושה חודשים אחרים, ואחר כך ראתה--מיטמאה למפרע.

ד,ח  [ה] מעוברת ומניקה וזקנה ובתולה, שהגיע זמנם לראות שראו ראייה ראשונה--דיין שעתן; ראו פעם שנייה--מיטמאות למפרע ככל הנשים, כמו שביארנו.  ואם ראו הראשונה באונס--אף בשנייה, דיין שעתן.

ד,ט  [ו] מעוברת או מניקה שראת דם, ועברו עליה שלושה חודשים, ואחר כך ראת--דיה שעתה; עברו עליה שלושה חודשים אחרים, וראת פעם שנייה, שהיא שלישית לראייה ראשונה--מיטמאות למפרע.

ד,י  הרואה דם אחר דם טוהר בתוך עשרים וארבע שעות, דיה שעתה.  וכל שדיוה שעתה--אף על פי שאינה מיטמאה למפרע, צריכה להיות בודקת עצמה תמיד; וכל אישה המרבה לבדוק, משובחת--חוץ מן הנידה ויושבת על דם טוהר, שאין הבדיקה מועלת להן כלום.

ד,יא  [ז] חכמים תיקנו להן לבנות ישראל להיות בודקות עצמן בכל יום בשחרית, מפני טהרות שלערבית, ובערבית, מפני טהרות שלשחרית; וכל אוכלת תרומה, בודקת בשעה שאוכלת בתרומה.  וכל אישה בודקת בשעה שעוברת לשמש מיטתה, מפני הטהרות; אבל אם לא היתה עוסקת בטהרות, אינה צריכה בדיקה לבעלה--שכל הנשים שיש להן וסת, בחזקת טהרה לבעליהן כמו שביארנו בעניין נידה.

ד,יב  [ח] חזקת בנות ישראל, עד שלא הגיעו לפרקן--בחזקת טהרה, ואין הנשים בודקות אותן.  אבל משהגיעו לפרקן--צריכות בדיקה, ונשים בודקות אותן.  [ט] , והשוטה, ומי שנטרפה דעתה בחולי--אם יש להן פיקחות מתקנות אותן, הרי אלו אוכלות בתרומה.

ד,יג  [י] כל הכתמים הבאים מבין ישראל, בחזקת טומאה; והבאים מבין הגויים, טהורין.  והנמצאים בערי ישראל, טהורין--שלא נחשדו להשליך כתמיהן, אלא מצניעין אותן; לפיכך כל הכתמים הנמצאים בכל מקום, טהורין--חוץ מן הנמצאים בחורים וסביבות בית הטומאות.  וכולן, טומאתן בספק כמו שביארנו.

ד,יד  [יא] כל הכתמים הטמאין, מעבירין עליהן שבעה סממנין; ואחר כך, בין עבר הכתם בין לא עבר, מטבילו וטהור:  שאם לא עבר כלל, הרי הוא צבע; ואם עבר או כהה, הרי זה כתם, ומאחר שעברו עליו הסממנין, כבר בטל אף על פי שרישומו ניכר.  ואפילו כתם שלדם נידות ודאי--כיון שהעביר עליו שבעת הסממנין, ביטלו; ומטבילו, ועושה על גביו טהרות.

ד,טו  [יב] בגד שאבד בו הכתם--מעביר על כל הבגד שבעה סממנין, ומבטלו.  אבדה בו שכבת זרע--אם היה חדש, בודקו במחט; ואם היה שחוק, בודקו בחמה.

ד,טז  [יג] בגד שהיה עליו כתם, והטבילו ועשה על גביו טהרות, ואחר כך העביר על הכתם שבעת הסממנין, ולא עבר--הרי זה צבע, והטהרות שעשה טהורות; ואינו צריך להטבילו, פעם אחרת.  ואם עבר הכתם, או כהה עינו--הרי זה כתם, והטהרות טמאות, שהרי הקפיד על הכתם, להסירו; וצריך להטבילו פעם אחרת, לטהרו.

ד,יז  [יד] כתם שהעביר עליו שישה סממנין, ולא עבר, ואחר כך העביר עליו צפון, ועבר--הרי הטהרות שנעשו על גביו טמאות, אף על פי שהצפון מעביר הצבע:  הואיל ולא העביר שבעת הסממנין, הרי זה בחזקת כתם; ושמא אילו העביר השביעי, היה עובר.

ד,יח  העביר עליו שבעה סממנין, ולא עבר, וחזר והעבירן פעם שנייה, ועבר--כל הטהרות שנעשו על גביו בין תכבוסת ראשונה לשנייה, טהורות; וכל הטהרות שנעשו על גביו אחר תכבוסת שנייה, טמאות:  הואיל וגילה דעתו שהוא מקפיד עליו, ורוצה להוציא רישומו--הרי זה טמא, עד שיבטלו ויטבילו.

ד,יט  כבר ביארנו בהלכות איסורי ביאה, שבעה הסממנין שמעבירין על הכתם מה הן, והיאך מעבירין אותן.

ד,כ  [טו] האישה שמתה, ויצא ממנה דם--מטמא משום כתם, כדם הנידה:  שהמקור, מקומו טמא.  אף על פי שיצא הדם אחר שמתה, ואין כאן נידה, הואיל וממקום טמא יצא, מטמא טומאת כתמים.  ואם היה בו רביעית--מטמא באוהל, ומטמא משום כתם.
 

הלכות מטמאי משכב ומושב פרק ה

ה,א  הזב, והזבה, והנידה, והיולדת--לעולם הן בטומאתן ומטמאין אדם וכלים ומשכב ומרכב, עד שיטבולו:  אפילו נתאחרו כמה שנים בלא ראיית טומאה, ולא טבלו--הרי הן בטומאתן.

ה,ב  יולדת שלא טבלה אחר שבעה לזכר, וארבעה עשר לנקבה--כל דם שתראה, אף על פי שהוא בתוך ימי טוהר--הרי הוא כדם הנדות, ומטמא לח ויבש:  לא תלה הכתוב בימים בלבד, אלא בימים וטבילה.

ה,ג  יולדת שירדה לטבול מטומאה לטהרה, ונעקר ממנה דם בירידתה, ויצא חוץ לבין השיניים--הרי זו טמאה; ואין הטבילה מועלת לדם זה, ואף על פי שעדיין הוא בבשרה.  ואם נעקר ממנה בעלייתה מן המקוה--הרי זו טהורה, מפני שהוא דם טוהר, והטבילה מועלת לכל הדם המובלע באברים, ומשימה אותו דם טוהר.

ה,ד  יולדת שטבלה אחר שבעה שלזכר, וארבעה עשר שלנקבה, או אחר ספירת שבעת ימי נקיים, אם היתה יולדת בזוב--הרי היא בכל ימי טוהר שלה, כטמא שטבל ועדיין לא העריב שמשו.  והרי היא טבולת יום, בכל אותן הימים; ואינה צריכה טבילה אחרת, בסוף ימי טוהר, אלא במשלם הימים, הרי היא כטבול יום שהעריב שמשו.

ה,ה  במה דברים אמורים, שהיא כטבול יום לעניין תרומה ומעשר; אבל לקודשים, הרי היא כראשון לטומאה שעדיין לא טבל, אלא כמי שנגע בנידה או בטמא מת, וכיוצא בהן.

ה,ו  נמצאת למד שהיולדת, בתוך ימי טוהר--אוכלת במעשר ופוסלת את התרומה, כטבול יום כמו שיתבאר.  ואם נפל מרוקה ומדם טהרתה על כיכר שלתרומה, הרי הוא בטהרתו--שמשקה טבול יום טהור כמו שיתבאר; ומטמאה את הקודשים כוולד הטומאות, עד שתשלים ימי טוהר ותהיה טהורה לכול.  וייראה לי שמאחר שהיא מטמאה את הקודש, שהיא צריכה טבילה בסוף, ואחר כך תיגע בקודש, אף על פי שאינה צריכה טבילה אחרת לאכילת התרומה.

ה,ז  [ה] יולדת שהיא מצורעת, וטבלה אחר שבעה שלזכר או ארבעה עשר שלנקבה--הרי דם טהרה שלה טמא, כרוקה וכמימי רגליה; וכולן כמשקין טמאין:  שכל הטמאין, משקין היוצאין מהן כמשקין שהן נוגעין בהן--חוץ מן הזב וכיוצא בו, שהרי שלושה משקין היוצאין ממנו אבות הטומאות כמו שביארנו.

ה,ח  [ו] זבה קטנה שטבלה ביום השמור שלה אחר הנץ, כמו שביארנו בעניין איסור נידה--הרי מגעה ובעילתה תלויין:  אם נגמר היום, ולא ראת--כל שנגעה בו טהור, ובועלה טהור ופטור; ואם ראת דם אחר שטבלה--כל טהרות שעשת טמאות, ועושה משכב ומרכב, ובועלה חייב חטאת.  טבלה בליל השמור, קודם שיעלה עמוד השחר--הרי זו כמי שלא טבלה, ועדיין עושה משכב ומרכב.

ה,ט  [ז] הרואה דם ביום אחד עשר, וטבלה לערב ליל שנים עשר--הרי זו מטמאה משכב ומושב, אף על פי שאינה ראויה להיות זבה גדולה, כמו שביארנו בעניין איסור נידה.

ה,י  [ח] טבלה ביום שנים עשר אחר הנץ החמה--אף על פי שאסורה לשמש עד לערב--אם שימשה, בועלה טהור; ומשכבה ומרכבה טהורין, אף על פי שראת דם ביום שנים עשר אחר הטבילה--מפני שהוא תחילת נידה כמו שביארנו שם באיסור נידה, ואינו מצטרף ליום אחד עשר.  לפיכך אינה צריכה לשמור יום שנים עשר, אלא טובלת ועוסקת בטהרות.

ה,יא  אבל הרואה דם בעשירי--טובלת ביום אחד עשר, ומשמרת אותו:  שאם תראה בו דם אחר טבילה--נטמאו כל טהרות שעשת, ונטמא בועלה, אף על פי שאינה ראויה להיות זבה גדולה, כמו שביארנו שם בנידה.

ה,יב  [ט] זב וזבה גדולה שטבלו ביום שביעי שלהן כמו שביארנו--לא יתעסקו בטהרות, עד לערב:  שמא יראו טומאה, ויסתרו שבעת ימי הספירה; ונמצאו אותן הטהרות טמאות למפרע.  ואף על פי שהן עושין משכב ומרכב למפרע--אין מטמאין כלי חרס בהסט מאחר שטבלו, אף על פי שחזרו וראו טומאה וסתרו הכול; וכל כלי חרס שהסיטו עד שלא ראו, טהור.
 

הלכות מטמאי משכב ומושב פרק ו

ו,א  כבר ביארנו שהזב וחבריו, מטמאין משכב ומושב ומרכב.  והמשכב והמושב, אחד הוא; ולמה נאמר בתורה משכב ומושב--שהמשכב הראוי לשכיבה, והמושב הראוי לישיבה.  ובין שישב על המשכב, או ששכב על המושב--טמאוהו; לפיכך אני אומר בכל מקום משכב בלבד, והוא הדין למושב.  ואיזה הוא מרכב--זה הראוי לרכיבה, כגון מרדעת החמור וטפיטן הסוס.

ו,ב  המשכב והמרכב--כל אחד מהן אב מאבות הטומאות שלתורה, מטמא אדם וכלים במגע, ומטמאין את האדם במשא.  ומה בין משכב למרכב:  שהנוגע במשכב--אם היה אדם ונגע בבגדים ובשאר כלים, עד שלא פירש ממטמאיו--הרי זה טמאן, ועשה אותן ראשון לטומאה; והנוגע במרכב--אינו מטמא בגדים ולא כלים, אפילו בשעת מגעו.

ו,ג  אבל הנושא את המשכב או את המרכב--הרי זה מטמא בגדים ושאר כלים בשעת נשיאותו, עד שלא פירש ממטמאיו.

ו,ד  ומניין שבטומאת מרכב חילק מגעו ממשאו, ובמשכב לא חילק:  שהרי הוא אומר במשכב "ואיש, אשר ייגע במשכבו--יכבס בגדיו" (ויקרא טו,ה), ובמרכב הוא אומר "וכל-המרכב, אשר ירכב עליו . . . וכל-הנוגע, בכול אשר יהיה תחתיו--יטמא, עד-הערב" (ויקרא טו,ט-י) ולא נאמר בו יכבס בגדיו:  מלמד שאינו מטמא בגדים בשעת מגעו.  ונאמר "והנושא אותם--יכבס בגדיו" (ויקרא טו,י)--אחד הנושא את המרכב או הנושא משכב, מטמא בגדים בשעת נשיאותו.

ו,ה  נמצאת למד שהזב והזבה והנידה והיולדת, ומשכבן ורוקן ומימי רגליהן, ודם נידה וזבה ויולדת, וזובו שלזב--כל אחד מאלו אב.  ואדם שנגע באחד מכל אלו, או נשאו--מטמא בגדים ושאר כלים בשעת נגיעתו או בשעת נשיאותו, ואינו מטמא לא אדם ולא כלי חרס:  שכל המטמא אדם, מטמא כלי חרס; וכל שאינו מטמא אדם, אינו מטמא כלי חרס.

ו,ו  הנה למדת שכל טמא שנאמר בו יכבס בגדיו--הרי זה מטמא בגדים שייגע בהן כל זמן שלא פירש ממטמאיו, ועושה אותן ראשון לטומאה כמוהו; ומטמא שאר הכלים כבגדים, חוץ מכלי חרס--שאינו מטמא לא אדם ולא כלי חרס, אף על פי שעדיין לא פירש.

ו,ז  וכל טמא שלא נאמר בו יכבס בגדיו--הרי הוא עד שלא פירש, כאחר שפירש:  שאינו מטמא בגדים, מפני שהוא ולד; ואין צריך לומר שאינו מטמא אדם, ולא כלי חרס.  לפיכך הנוגע במרכב, אינו מטמא בגדים בשעת מגעו; והנושא את המרכב, מטמא בגדים בשעת נשיאותו כמו שביארנו.

ו,ח  [ג] כל הכלים שינשאו למעלה מן הזב, הן הנקראין מדף.  והן כולן ככלים שהוא נוגע בהן--שהן ראשון לטומאה, ואינן מטמאין לא אדם ולא כלים; אבל מטמאין אוכלין ומשקין, כשאר ולדות הטומאה.  וטומאת מדף, מדבריהם.

ו,ט  [ד] הזב והזבה והנידה והיולדת והמצורע שמתו--הרי הן מטמאין משכב ומרכב אחר מיתתן, כשהיו כשהן חיין, עד שימוק הבשר; וטומאה זו מדבריהם--גזירה שמא יתעלף אחד מאלו, וידמו שמת והוא עדיין לא מת.  נמצא משכבן ומרכבן שלאחר מיתה, אב טומאה שלדברי סופרים.  אבל נכרי שמת--אינו עושה משכב, שהרי כשהוא חי אינו מטמא אלא מדבריהם כמו שביארנו.

ו,י  [ה] כל מקום שאתה שומע טומאת משכב ומרכב, אינו שייגע הטמא במשכב או במרכב כשינשא עליהן; אלא אפילו היו אבנים גדולות למעלה מן הכלי העשוי למשכב או למרכב, ונישא הזב על האבנים מלמעלה--נטמא המשכב או המרכב, ונעשה אב טומאה.

ו,יא  אפילו אלף משכב או מרכב זה למעלה מזה, ואבן על העליון, וישב אחד ממטמאי משכב ומושב למעלה מן האבן--נטמאו הכול.  ואחד המשכב הנוגע בארץ, או המשכב שלמעלה--אם נגע בו בשעת שכיבתו, כל אחד מהן אב הטומאה.

ו,יב  וכן אם היה אחד ממטמאי משכב למטה, ואבן על גביו, ואוכלין וכלים ומשקין ואדם על גבי האבן זה למעלה מזה--כולן טמאין, וראשון לטומאה.  ואחד כלי או אוכל או משקה או אדם הנוגע בזב, או כלי או אוכל או משקה או אדם שהוא למעלה על האבן שעל גביו--הכול ולד טומאה; ואינו מטמא לא אדם ולא כלים, חוץ מן האדם שעל גבי הזב--שעד שלא פירש ממטמאיו, מטמא שאר כלים כמו שביארנו.

ו,יג  [ו] האוכלין והמשקין והכלים שאינן עשויין לא למשכב ולא למושב ולא למרכב שהיו למטה, וישב הזב וכיוצא בו עליהן למעלה, ולא נגע בהן--כולן טהורין; אבל אם היה האדם למטה, והזב למעלה--אף על פי שאינו נוגע בו, הרי זה טמא משום נושא זב, ככל נושא דבר שמטמא במשא, שהנושא ראשון לטומאה.

ו,יד  הנה למדת שכל שיהיה למעלה מן הזב, טמא:  בין אדם בין כלים העשויין למשכב ולמושב ולמרכב, בין שאר כל הכלים, בין אוכלין בין משקין--הכול ראשון לטומאה.  וכל שיהיה למטה מן הזב, ולא ייגע בו--טהור:  חוץ מן האדם, או כלי העשוי למשכב או למושב או למרכב; אלא שהאדם ראשון, והכלים העשויין למושב או למשכב או למרכב אב הטומאה כמו שביארנו.
 

הלכות מטמאי משכב ומושב פרק ז

ז,א  הזב מטמא את המשכב ואת המושב והמרכב בחמישה דרכים--עומד, יושב, שוכב, נתלה, ונשען.  כיצד:  כלי שהוא עשוי למשכב או למושב או למרכב, אפילו היה תחת האבן--אם עמד אחד ממטמאי משכב על האבן, או ישב עליה, או שכב או נשען עליה, או נתלה בה--הואיל ונתנשא על הכלי הזה מכל מקום, נטמא ונעשה אב.  וכל אחד מחמישה דרכים אלו, הוא הנקרא מדרס בכל מקום.

ז,ב  וכן המשכב והמרכב מטמאין את האדם בשבעה דרכים--בחמישה דרכים אלו שמנינו, ובמגע, ובמשא.  כיצד:  משכב או מרכב שדרס עליו הזב, ונטמא במדרסו--הנוגע בו או הנושאו, טמא.  וכן היושב עליו, או העומד, או השוכב, או הנתלה, או הנשען--אף על פי שהייתה אבן מבדלת בין הטהור ובין המדרס, הרי זה נטמא:  שנאמר "והיושב, על-הכלי, אשר-יישב עליו, הזב--יטמא" (ראה ויקרא טו,ד; ויקרא טו,ו).

ז,ג  מפי השמועה למדו שמקום שהזב יושב ומטמא, אם ישב שם הטהור ניטמא; מה הזב מטמא משכב ומרכב שתחת האבן--אף הטהור מיטמא מן המשכב או המרכב שהוא מתחת האבן, ואף על פי שאין הזב שם על המשכב.  ואדם זה שהוא למעלה מן המדרס--מטמא בגדים כל זמן שלא פירש ממטמאיו, כמו שביארנו.

ז,ד  [ג] אין הזב מטמא את המשכב, עד שינשא רובו על המשכב או המושב או המרכב; וכן הטהור שדרס על מדרס הזב--אינו מיטמא מחמת המדרס, עד שינשא רובו עליו.  אבל אם נשא מיעוטו--הואיל ולא נגע, הרי זה טהור.  כיצד:  מקצת הטמא על המשכב, ומקצת הטהור על אותו משכב--המשכב טהור, והטהור שנישא מקצתו עליו טהור.

ז,ה  הטמא שנישא רובו על מקצת המשכב או המרכב, נטמא המשכב כולו והמרכב כולו; וכן הטהור שנישא רובו על מקצת המדרס--נטמא, ואף על פי שלא נשא אלא על מקצת המושב.

ז,ו  [ד] זב שהיה מוטל על חמישה ספסלין, שהן מונחין לארכן--טמאין, שהרי נשא רובו על כל אחד מהן; היו מונחין לרחבן--טהורין, שהרי לא נשא רובו על כל אחד מהן.  ואם ישן עליהם--בין כך ובין כך, טמאין:  שמא נתהפך עליהם, ונמצא רובו על כל אחד.

ז,ז  היה מוטל על שישה כלים העשויין למשכב, שתי ידיו על שניים, ושתי רגליו על שניים, וראשו על אחד, וגופו על אחד--אין טמא משום משכב אלא זה שתחת גופו, שהרי נשא רובו עליו; עמד על שני משכבות, רגלו אחת על אחד ורגלו שנייה על השני--שניהן טמאין.

ז,ח  [ה] היה יושב על גבי המיטה, וארבעה משכבות תחת ארבע רגלי המיטה--כולן טמאות, מפני שאינה יכולה לעמוד על שלוש; [ו] היה רוכב על גבי בהמה, וארבעה משכבות תחת ארבע רגליה--כולן טהורות.

ז,ט  ומפני מה הן טהורות:  מפני שהבהמה יכולה לעמוד על שלוש; ונמצאת הרביעית מסייע, ומסייע אין בו ממש.  והואיל וכל אחת ראויה להיות מסייע, ואין אנו יודעים איזו יד ואיזו רגל היא שלא היה נשען עליה--הרי לא הוחזקה טומאה באחת מהן; לפיכך כולן טהורות.

ז,י  לפיכך אם היה משכב אחד מונח תחת שתי ידי הבהמה, או תחת שתי רגליה, או תחת ידה ורגלה--הרי זה טמא:  שהרי ודאי נשא הזב על משכב זה, שאין הבהמה יכולה לעמוד על שתיים.

ז,יא  [ז] ישב הטמא על קורת בית הבד--כל הכלים שבעקל טמאים, שהרי הם רצוצים תחת הקורה.  אבל אם ישב על מכבש , הרי הכלים שתחת לוח המכבש טהורים:  מפני שהוא רפוי; ונמצאת משענת המכבש על רגליו, לא על הכלים שתחתיו--שאם ירצה אדם להכניס סכין וכיוצא בה בין הכלים שתחת המכבש ובין המכבש, מכניס אף על פי שהוא קשור.

ז,יב  [ח] זב שדרס על כלי שלא נעשה למשכב או למושב או למרכב--אף על פי שהוא ראוי למשכב--הואיל ולא נגע בו, הרי זה טהור:  שהרי אומרין לו, עמוד ונעשה מלאכתנו בכלי זה.

ז,יג  כיצד:  כפה סאה וישב עליה, כפה עריבה וישב עליה, או שישב על פרוכת או על קלע שלספינה, וכיוצא בהן--הרי אלו טהורין:  שנאמר "אשר-יישב עליו" (ויקרא טו,ד; ויקרא טו,ו)--המיוחד לישיבה, לא שאומרין לו עמוד ונעשה מלאכתנו, מפני שכלי זה, לא נעשה לישיבה.

ז,יד  היה הכלי משמש לישיבה, עם מלאכתו שנעשה לה--הרי זה מיטמא במדרס:  כגון הרדיד, והחלוק, והטלית, והתורמל, והחמת--שאף על פי שכל אחד מהן לא נעשה מתחילתו למשכב, הרי הוא משמש את המשכב עם מלאכתו; וכן כל כיוצא באלו.  ובהלכות כלים, אבאר כל הכלים המטמאין במדרס, וכלים שאין מיטמאין במדרס, ואיזה כלי ראוי לישיבה, ואיזה ראוי לשכיבה, ואיזה ראוי לרכיבה.
 

הלכות מטמאי משכב ומושב פרק ח

ח,א  כבר ביארנו בתחילת ספר זה, שאם הסיט האדם את הטומאה שהיא מטמאה במשא, נטמא משום נושא; אבל אם הסיטה הטומאה את האדם, לא נטמא.

ח,ב  אין בכל אבות הטומאות כולן, טומאה שאם תסיט את האדם הטהור או את הכלי הטהור תטמא אותן--אלא הזב או חביריו בלבד; וזו היא הטומאה היתרה בזב, שלא מצינו כמותה בכל התורה--שאם הסיט את הטהורין, טמאן.

ח,ג  כיצד:  היתה קורה מוטלת על ראש הגדר, ואדם טהור או כלים אפילו כלי חרס על קצתה, והניד הזב את הקצה השני--הואיל ונתנדנדו מחמת הזב, הרי זה כמי שנגע בהן; וטימאן ונעשו ראשון לטומאה, דין תורה.  ואין צריך לומר שאם נשא הזב את האדם או את הכלים, שטמאן.  ואחד זב או זבה ונידה ויולדת, בכל אלו הדברים.

ח,ד  הנה למדת שהאדם הטהור שהסיט את הזב, נטמא משום נושא זב; והזב שהסיט את הטהור, בין אדם בין כלים אפילו כלי חרס--טמאן, מפני  הזב לאחרים כאילו נגע בהן.

ח,ה  [ג] חמר בהסט הזב ממגעו--שאם נגע בכלי חרס המוקף צמיד פתיל, טהור; ואם הסיטו, טמאוהו.  וכן כלי חרס שהוא נבוב ככדור, ועדיין לא נעשה לו פה, כמו לפסין אירוניות--אם הסיטון הזב, טמאן:  ואף על פי שהן טהורות באוהל המת, שהרי הן ככלי חרס המוקף צמיד פתיל שפתחו סתום.

ח,ו  וכן מחט שהייתה בלועה בתוך העץ, וטבעת הבלועה בתוך הלבנה, והסיט הזב את העץ, או את הלבנה--נטמאו הכלים הבלועים שבתוכן; וכן כל כיוצא בזה.

ח,ז  [ד] זב שהכניס ידו או רגלו לאוויר כלי חרס--הואיל ולא נגע בו מתוכו, ולא הנידו--הרי זה טהור, שאין הנידה וכיוצא בה מטמאין לאברים.

ח,ח  [ה] זב שהיה קנה אחוז בתוך קומטו, והסיט בקצה הקנה אדם או כלי--הרי הן טהורין, שנאמר "וכל אשר ייגע-בו הזב, וידיו לא-שטף במים" (ויקרא טו,יא):  מפי השמועה למדו שהכתוב הזה מדבר בהסט הזב, והוציאו בלשון נגיעה; מה נגיעה בידיו והדומה לידיו משאר גופו הגלוי אצל נגיעה, אף הסיטו--עד שיסיט בגלוי שבגופו, לא שיסיט בבית הסתרים.

ח,ט  היה הקנה בקומטו , והסיט בו את הזב--נטמא:  שהמסיט את הטומאה כנושא אותה; וכשם שהנושא בבית הסתרים טמא, כמו שביארנו בתחילת ספר זה--כך המסיט בבית הסתרים טמא.

ח,י  [ו] הזב בכף מאזניים, וכלי העשוי למשכב או למרכב כנגדו בכף שנייה--כרע הזב--הרי הן ככלים שנגע בהן, שהרי הסיטון.  כרעו הן--הרי אלו טמאין משום משכב, ונעשו אב:  שהרי נשאו הזב, וכאלו עמד עליהן.  היה בכף שנייה שאר כלים, או אוכלין ומשקין, או אדם--בין שכרעו הן בין שכרע הזב, כולן ראשון לטומאה.

ח,יא  [ז] הזב והטהור שישבו על הספסל או על הנסר, בזמן שהן מחגירין, או שעלו באילן שכוחו רע, והוא האילן שאין בעובי עיקרו כדי לחוק רובע הקב, או שעלו בסוכה שכוחה רע, והיא  בה ודוחק אותה תזוז בו, או שעלו בסולם מצרי שאינו קבוע במסמר, או שעלו על הכבש ועל הקורה ועל הדלת, בזמן שאינן מחוברין בטיט--הרי זה טמא מפני שהן מתנדנדין בהן, וכאלו הסיט הזב את הטהור שעימו.

ח,יב  אבל אם ישבו בספינה גדולה, שאינה יכולה להמיט באדם, או על הנסר או על הספסל, בזמן שאינן מחגירין, או שעלו באילן ובסוכה שכוחן יפה, או בסולם מצרי הקבוע במסמר, או בכבש ובקורה ובדלת שהן עשויין בטיט--אפילו עלו מצד אחד, הרי זה טהור.

ח,יג  [ח] זב וטהור שהיו שניהם כאחד מגיפין את הדלת, או פותחין--הרי זה טהור; היה זה מגיף, וזה פותח--נטמא.  העלו זה את זה מן הבור--אם הטמא העלה את הטהור--טמאוהו, מפני שהסיטו; ואם הטהור העלה את הטמא, נטמא במשאו כמו שביארנו.

ח,יד  [ט] זב וטהור שהיו מפשילין בחבלים--אם היה זה מושך הילך, וזה מושך הילך--נטמא.  היו אורגין, בין בעומדין בין ביושבין, או טוחנין, או פורקין מן החמור, או טוענין--בזמן שמשאן כבד, הרי זה טמא; ואם היה משאוי קל, טהור.

ח,טו  [י] טהור שהיה מכה את הזב, הרי זה טהור.  וזב שהכה את הטהור, טמאוהו:  שאם יימשך הטהור, הרי הטמא נופל; ונמצא כאילו נשען עליו, ולפיכך אף בגדי הטהור טמאין.

ח,טז  [יא] זב שנישא מקצתו על הטהור, או טהור שנישא מקצתו על הזב--נטמא.  כיצד:  אצבעו שלזב שהניחה למעלה מן הטהור, או הטהור שהניח אצבעו למעלה מן הזב--אף על פי שיש ביניהן אבן או קורה וכיוצא בהן, הרי זה טמא.

ח,יז  וכן חיבורי הזב שנישאו על הטהור, או חיבורי טהור שנישאו על הזב--הרי זה טמא, וכאלו נשא כל אחד מהן עצמו שלחבירו.  ואלו הן החיבורין--השיניים, והציפורניים, והשער שלהן; וייראה לי שטומאה זו, מדבריהם.
 

הלכות מטמאי משכב ומושב פרק ט

ט,א  דבר שהיה מחובר בארץ, או מסומר במסמרים--אם היה כוחו יפה וחזק, והקיש עליו הזב, ובעת שהקיש הניד כלי או אוכלין ומשקין מכוח הכאתו, או שהפילן--הרי אלו טהורין.

ט,ב  ואם לא היה כוחו יפה וחזק, אלא היה מתנדנד, והקיש עליו הזב, והפיל או הניד בכוח הכאתו כלים או אוכלין ומשקין--הרי אלו טמאין; וכאלו הסיטון, שהרי מכוחו נפלו.  זה הכלל--כל שנפל מכוח הסיטו, טמא; מכוח הרעדה, טהור.

ט,ג  כיצד:  הקיש על אילן או סוכה שכוחן רע, או על סולם מצרי שאינו קבוע במסמר, או על קורה ודלת וכבש שאינן מחוברין בטיט, או שהקיש על הנגר ועל המנעול ועל המשוט, ובשעה שהקיש הפיל אוכלין ומשקין או כלים--אפילו הנידון, ולא נפלו--הרי אלו טמאין.

ט,ד  אבל אם הקיש על אילן או סוכה שכוחן יפה, או על סולם מסומר, או על כבש או קורה או דלת המחוברין בטיט, או על המוריש, או על התנור, ובשעה שהקיש הניד כלים או אוכלין ומשקין--אפילו הפילן, הרי אלו טהורין.  וכן כל כיוצא באלו.

ט,ה  [ב] תנור שהייתה הפת דבוקה בו, והקיש על התנור, ונפל כיכר--אפילו היה תרומה, הרי זה טהור; ואם היה חרס מן התנור מודבק בכיכר שנפל--אפילו היה חולין, הרי זה טמא.

ט,ו  [ג] אין המשכב או המרכב מטמא כלים או אוכלין ומשקין, אלא במגע בלבד; אבל אם היו כלים או אוכלין ומשקין למעלה מן המדרס, או שהיה המדרס למעלה מהן--אפילו לא הפסיק ביניהם אלא נייר--הואיל ולא נגע בהן, הרי אלו טהורין.  וכן אם הסיט המשכב את הכלים או את האוכלין והמשקין, הרי אלו טהורין.

ט,ז  [ד] הזב והטהור שישבו בספינה הקטנה היכולה להמיט באדם אחד, או באסדה, או שרכבו על גבי בהמה--אף על פי שאין בגדיהן נוגעין זה בזה, הרי בגדי הטהור טמאין מדרס; וטומאתן בספק, שמא דרס הזב עליהן.  וכן נידה שישבה עם הטהורה במיטה--בגדיה טמאין מדרס, חוץ מכופח שבראשה; וכן בגדים שבראש הנס שבספינה, טהורין.

ט,ח  [ה] הנדחק בריחיים שהגוי בתוכן, או זב וכיוצא בו--הרי בגדיו טמאין מדרס.  באיזה ריחיים אמרו--בריחיים שמנדנדין את הקרקע, עד שעוקרין את העומד כאן ודוחפין אותו ממקומו.  ודבר ברור הוא שטומאה זו בספק--שמא נעקר הטמא, ודרס על בגדי הטהור.
 

הלכות מטמאי משכב ומושב פרק י

י,א  עם הארץ--אף על פי שישראל הוא, וישנו בתורה ובמצוות--הרי הוא בחזקת טמא, ובגדיו מדרס לטהרות.  ואם נגעו בגדיו באוכלין ומשקין, הרי הן טמאין; ואם נגע בכלי חרס מאוירו, הרי זה טמאוהו.  ושורפין את התרומה על מגען, אף על פי שטומאתן בספק.  ואינן נאמנין על הטהרות, לפי שאינן בקיאין בדקדוקי טמאות וטהרות; ולעולם הוא בחזקה זו, ואינו נאמן על הטהרות עד שיקבל עליו דברי חברות.

י,ב  ומה הן דברי חברות:  שיקבל עליו שיהא נזהר בטומאות שלא ייטמא בהן, ובטהרות שלא יטמא אותן,  בנטילת ידים, ובטהרת הידיים; ושלא ייקח מעם הארץ לח, ולא יתארח אצל עם הארץ, ולא יארחו אצלו בכסותו.

י,ג  [ב] הבא לקבל דברי חברות חוץ מדבר אחד מהן, אין מקבלין אותו.  ראינוהו שנוהג בצנעה בתוך ביתו, מקבלין אותו ואחר כך מלמדין אותו עסקי טומאה וטהרה; ואם לא ראינוהו שנוהג בצנעה בביתו, מלמדין אותו ואחר כך מקבלין אותו.  ומקבלין אותו לטהרת הידיים תחילה, ואחר כך מקבלין אותו לטהרות.  ואם אמר איני מקבל אלא לטהרת ידים, מקבלין אותו; קיבל לטהרות ולא קיבל לידיים, אף לטהרות אין מקבלין אותו.

י,ד  כשמקבלין אותו, חוששין לו כל שלושים יום, עד שילמוד, ויהיה רגיל בטהרות.  ואחר שלושים יום משקבל דברי חברות--הרי בגדיו טהורין, וכל אוכליו ומשקיו טהורין, ונאמן על כל הטהרות כשאר החברים, ואף על פי שאינו תלמיד חכמים.

י,ה  [ג] תלמידי חכמים--הרי הן בחזקת טהרה, ונאמנין, ואינן צריכין לקבל דברי חברות; אבל משחרב בית המקדש, נהגו כוהנים סלסול בעצמן--שלא יהיו מוסרין טהרות אפילו לתלמיד חכמים, עד שיקבל עליו דברי חברות.  [ד] זקן ויושב בישיבה--אינו צריך לקבל, שכבר קיבל משעה שישב.

י,ו  [ה] המקבל דברי חברות, צריך לקבל בפני שלושה חברים; ובניו ובני ביתו, אין צריכין לקבל בפני שלושה חברים--מפני שהוא מלמדן, ומרגילן בדרך טהרה.  ואשת חבר ובניו ובני ביתו ועבדיו, הרי הן כחבר; וחבר שמת--אשתו ובניו ובני ביתו בחזקת חברים, עד .

י,ז  [ו] אשת עם הארץ או בתו שנישאת לחבר, וכן עבדו שנמכר לחבר--הרי אלו צריכין לקבל עליהן דברי חברות כבתחילה; אבל אשת חבר או בתו שנישאת לעם הארץ, וכן עבדו שנמכר לעם הארץ--אין צריכין לקבל דברי חברות כבתחילה.

י,ח  [ז] עם הארץ שקיבל עליו דברי חברות, והיו לו טהרות כשהיה עם הארץ, ואמר אני יודע ודאי שלא נטמאו--בזמן שנתעסקו בהן אחרים, הרי הן אסורות כשהיו מקודם; ואם הוא בעצמו נתעסק בהן--הרי הן מותרות לו, ואסורות לכל אדם.  ונשאל החבר על טהרותיו, ומורה בהן טהרה לעצמו; ואין חושדין אותו בכך.

י,ט  [ח] חבר שנעשה גבאי למלך, או מוכס, וכיוצא בהן--דוחין אותו מחברותו; פירש ממעשיו הרעים--הרי הוא ככל אדם, וצריך לקבל דברי חברות כבתחילה.

י,י  [ט] עם הארץ שקיבל עליו דברי חברות, ונחשד לדבר אחד--אינו חשוד אלא על אותו דבר.  וכל החשוד לחמור, נחשד לקל; והנחשד לקל, לא נחשד לחמור.

י,יא  [י] חבר שנחשד על הטהרות, כגון שמכר אוכלין טמאין בחזקת שהן טהורין--הרי זה אינו נאמן לעולם, עד שייוודע שחזר בתשובה גמורה.

י,יב  [יא] החשוד על השביעית או על התרומה, שמכרן לשם חולין--הרי זה חשוד על הטהרות:  שהחשוד על דבר שלתורה, הרי הוא חשוד על דברי סופרים; והאוכלין הטמאין, אין מטמאין אחרים אלא מדברי סופרים כמו שיתבאר.  וכל החשוד על דבר--נאמן להעיד בו לאחרים, ולדון בו לאחרים:  חזקה היא שאין אדם חוטא, כדי שיהנו אחרים.
 

הלכות מטמאי משכב ומושב פרק יא

יא,א  כבר ביארנו שעמי הארץ נאמנין על טהרת פרת חטאת:  מפני חומרתה, אין מזלזלין בה.  וכן נאמנין הן על טהרת יין ושמן שלנסכים--אם אמרו טהור הוא, הרי זה בחזקת טהרה:  מפני חומרתו, נזהרין בו.

יא,ב  וכן נאמנין הן על התרומה, בשעת הגיתות והבדים--מפני שכל העם מטהרין עצמן וכליהן, כדי לעשות יינם ושמנם בטהרה.  עברו הגיתות והבדים, אינן נאמנין; [ב] אלא כוהן שהביא לו עם הארץ חבית יין או שמן שלתרומה--לא יקבלנה ממנו, מפני שהיא בחזקת טומאה.  הניחה עם הארץ אצלו עד גת הבאה, והביאה לו--יקבלנה, אף על פי שהוא יודע שהיא משלאשתקד:  שלא גזרו עליהם טומאה, בשעת הגיתות והבדים.

יא,ג  עם הארץ שנעל בית בדו או גיתו בשעה שגמרו העם לדרוך, והוליך את המפתח מיד לכוהן--אף על פי ששהה כמה ימים אחר שעברו הגיתות--הרי הכוהן בא ופותח בפניו, ומטבילו ודורך, ונוטל תרומה בטהרה; ואם לא עשה כן--לא  תרומה מעם הארץ אלא זיתים או ענבים שאינן מוכשרין, שאינן מקבלין טומאה.

יא,ד  הביא לו עם הארץ חבית שלתרומה בשאר ימות השנה, ואמר בתוכה קודש, אפילו רביעית--מתוך שנאמן על טהרת הקודש, נאמן על הכול.

יא,ה  אפילו בשעת הגיתות והבדים, שעמי הארץ נאמנין על התרומה--אינן נאמנין על הכלי הריקן, לומר שהוא טהור לתרומה; וכן אינן נאמנין לעולם על כלי ריקן, לומר שהוא טהור לקודש.

יא,ו  [ה] כלי שהיה בתוכו יין או שמן, וראינו עם הארץ יושב ומשמרו כדי להוציא ממנו נסכים--הרי זה נאמן על טהרת הכלי, ואפילו קודם לגיתות ולבדים בשבעים יום; אבל קודם לשבעים, אינן נאמנין.

יא,ז  במה דברים אמורים, בשאר ארץ ישראל.  אבל בירושלים, נאמנין על כלי חרס הריקן לומר שהוא טהור לקודש לעולם:  בין כלים דקין בין כלים גסין, בין שהיו הכלים ריקנין בין שהיו מלאים--הרי הוא נאמן על הכלי, אף על פי שהמשקין שבתוכו טמאין; אפילו היה בגדו שהוא מדרס בתוך הכלי, הרי הכלי בחזקת טהרה לקודש.  ומפני מה הקלו בהם, מפני שאין עושין כבשונות בירושלים.

יא,ח  [ו] מן המודעית ולפנים, נאמנין על כלי חרס; ומן המודעית ולחוץ, אין נאמנין; המודעית עצמה, פעמים כלפנים ופעמים כלחוץ.  כיצד:  היה חבר נכנס, ועם הארץ יוצא וכלי חרס בידו--הרי זה נאמן במודעית לומר שהוא טהור לקודש; היו שניהן נכנסין או שניהן יוצאין--אינו נאמן, עד שיהיו לפנים מן המודעית.

יא,ט  [ז] קדר שהביא קדרות, והניחן לפנים מן המודעית, ובאו הלוקחין, והוא אומר להן שהן טהורות, ולקח קדירה, ונכנס בה--הרי היא טהורה לקודש, אבל לא לתרומה כמו שביארנו.  לקח קדירה, ויצא בה חוץ למודעית--הרי זו טמאה, בין לתרומה בין לקודש:  אף על פי שהן הן הקדירות, והוא הקדר עצמו--אינו נאמן אלא לפנים מן המודעית.

יא,י  [ח] הלוקח כלי חרס מן הכבשן בכל מקום--הרי אלו טהורין, בין לקודש בין לתרומה; ואין אומרין, שמא נגע בהן עם הארץ:  ואפילו לקח מן הסדר הראשון, ואף על פי שהכבשן פתוח וכבר נלקח חציו--שלא גזרו טומאה על הכלים שבכבשן.

יא,יא  [ט] טומאת עמי הארץ ברגל, כטהרה היא חשובה--שכל ישראל חברים, ברגל.  וכליהן כולן ואוכליהן ומשקיהן, טהורין ברגל--מפני שהכול מטהרין עצמן, ועולין לרגל.  לפיכך הן נאמנין בכל ימות הרגל, בין על הקודש בין על התרומה; ומשעבר הרגל, חוזרין לטומאתן.

יא,יב  [י] הפותח חביתו והמתחיל בעיסתו ברגל, ועבר הרגל--הרי שאר החבית ושאר העיסה בחזקת טומאה, שהרי נגעו בה עמי הארץ; ואף על פי שלא נגע בה אלא בזמן שהוא כחבר, אינה טהורה אלא בימי הרגל בלבד.

יא,יג  [יא] אחר הרגל, במוצאי יום טוב, היו מטבילין את כל הכלים שהיו במקדש, מפני שנגעו בהן עמי הארץ ברגל בשעת החג.  ולפיכך היו אומרין היזהרו שלא תגעו בשולחן, בשעה שמראין אותו לעולי רגלים, כדי שלא יהיה טמא במגען אחר הרגל ונמצא צריך טבילה והערב שמש, ונאמר בלחם הפנים "לפניי תמיד" (שמות כה,ל).  וכל הכלים היו טעונין טבילה והערב שמש, חוץ ממזבח הזהב ומזבח הנחושת--מפני שציפוייהן כבטלין לגביהן.

יא,יד  [יב] עם הארץ שאמר טהור אני מטומאת מת, או שאמר כלי זה טהור מטומאת מת--נאמן, ומטבילין אותו משום טומאת עם הארץ בלבד; וצריך הערב שמש, ואינו צריך הזיה.  במה דברים אמורים, בששאלו ואמר טהור הוא.  אבל הלוקח כלי סתם מרשות עם הארץ--חוששין לו שמא טמא מת הוא, ומזין עליו שלישי ושביעי ככל הכלים הנמצאין בכל מקום חוץ לירושלים:  שלא גזרו טומאה על הכלים הנמצאין בירושלים, כמו שיתבאר בטומאת הספקות.
 

הלכות מטמאי משכב ומושב פרק יב

יב,א  המפקיד כלים אצל עם הארץ, או שנתן כלי לאומן עם הארץ--הרי אלו טמאין טמא מת, וטמאין מדרס.  אם מכירו שהוא אוכל בתרומה--טהורין מטמא מת, אבל טמאין מדרס:  מפני שאשתו נידה יושבת עליהן שלא מדעתו, שהרי אין נזהרין מן הטומאות בבתי עמי הארץ.

יב,ב  המניח כליו בפני עם הארץ, ואמר לו שמור לי את אלו--הרי אלו טמאין מדרס, וטהורין מטמא מת; הניחן על כתפו--טמאין מדרס, וטמא מת.

יב,ג  שכח כליו בבית הכנסת--הרי הן טהורין, שאינה רשות עם הארץ גמורה.  הניח כליו במרחץ, ובא ומצאן כמות שהן--טהורין; ומלמדין אותו, שלא יעשה כן.  הניח גיתו ובורו--אף על פי שנכנס לעיר, ובא ומצא עם הארץ בצידו--טהורין, מפני שאין לו רשות שייכנס.

יב,ד  [ג] המוסר מפתח ביתו לעם הארץ--כל שבבית טהור, שלא מסר לו אלא שמירת המפתח.  [ד] המניח כליו בחלונות שבמרחץ, ונעל עליהן--אף על פי שנתן המפתח לעם הארץ, כליו טהורין; וכן אם חתם על החלון, או עשה לו סימן--אפילו מצא החותם מקולקל, הרי כליו טהורין.

יב,ה  המניח עם הארץ בתוך ביתו לשומרו, וישב הוא מרחוק--בזמן שהוא רואה את הנכנסין ואת היוצאין--הרי כל שבבית מן האוכלין והמשקין וכלי חרס שאינו מוקף צמיד פתיל, טמאין; אבל המשכבות והמרכבות וכלי חרס המוקף צמיד פתיל, טהורין.  ואם אינו רואה, לא את הנכנסין ולא את היוצאין--כל שבבית טמא:  אפילו היה כפות או כרות ידים ורגליים--הכול טמא, מפני שהן ברשות עם הארץ.

יב,ו  חבר שהיה ישן בביתו שלעם הארץ, והיו כליו מקופלין ומונחין תחת ראשו, וסנדליו וחביתו לפניו--הרי אלו טהורין:  מפני שהן בחזקת שמירת בעליהן, ולא ייגע בהן עם הארץ--שהרי הוא אומר, עתה ייעור ויביט בי.

יב,ז  עם הארץ ששאל מחבר מיטה זו שיישן עליה, וישן עליה בתוך ביתו שלחבר--אין טמא אלא אותה המיטה, ועד מקום שהוא יכול לפשוט את ידו מאותה המיטה וליגע.

יב,ח  חבר שאמר לעם הארץ, שמור לי פרה זו שלא תיכנס לבית, או שלא תשבר את הכלים--הרי הבית והכלים טהורין, שלא מסר לו אלא שמירת הפרה; אבל אם אמר לו שמור לי בית זה שלא תיכנס בו הפרה, וכלים אלו שלא תשברם--הרי הן טמאין.

יב,ט  המניח עם הארץ בתוך ביתו ויצא, והניחו ער ומצאו ער, או ישן ומצאו ישן, או שהניחו ער ומצאו ישן--כל שבבית טהור; הניחו ישן ומצאו ער--כל מקום הקרוב ממנו שהוא יכול לפשוט את ידו וליגע בו, טמא.

יב,י  וכן המניח אומנין בתוך ביתו--אין טמא, אלא עד מקום שיכולין לפשוט את ידיהן וליגע; ואין אומרין שמא עלו על גבי כיסא או סולם, ונגעו בכלים או באוכלין התלויין למעלה בכותל.

יב,יא  [י] אשת חבר שהניחה לאשת עם הארץ טוחנת בתוך ביתה--אפילו פסקה הריחיים, ואפילו היו שתיים--אין טמא, אלא מקום שיכולין לפשוט את ידיהן וליגע.  ואין אומרין שמא האחת טוחנת, והשנייה בלשה כל שבבית; ושמא נתלות, ועלת במקומות הגבוהות.

יב,יב  [יא] האישה שנכנסה להוציא פת לעני, יצאת ומצאתו עומד בצד כיכרות--אפילו היו תרומה, הרי הן טהורות:  שאין חזקתו ליגע שלא ברשות.  וכן האישה שיצאה ומצאה אשת עם הארץ חותה גחלים מתחת הקדירה, הרי הקדירה טהורה.

יב,יג  [יב] גבאי מלכות שנכנסו לתוך הבית למשכן, כל שבבית טמא; אם יש עימהן גוי, נאמנין לומר לא נגענו--מפני שאימת הגוי עליהן.  במה דברים אמורים, בזמן שיש שם עדים שנכנסו, או שהיה המשכון בידם.  אבל אם אמרו הן מעצמן, נכנסנו אבל לא נגענו--נאמנין:  שהפה שאסר, הוא הפה שהתיר.

יב,יד  [יג] הגנבים שנכנסו לתוך הבית--אין טמא אלא מקום רגלי הגנבים, מפני שהן מפחדין  אלא דבר שנוטלין.  ומה הן מטמאין במקום הליכתן, האוכלין והמשקין וכלי חרס הפתוחים.  אבל המשכבות והמרכבות וכלי חרס המוקפין צמיד פתיל, טהורין; ואם יש עימהן גוי או אישה, הכול טמא.

יב,טו  [יד] הגבאים והגנבים שעשו תשובה והחזירו מעצמן, לא מחמת יראה, ואמרו, לא נגענו בכל מה שהיה בבית כשנכנסנו--הרי אלו נאמנין, אפילו על מקום רגליהן.

יב,טז  [טו] המניח את ביתו פתוח ומצאו פתוח, או שמצאו נעול, אפילו הניחו נעול, ומצאו פתוח ולא נגנב ממנו כלום--כל שבבית טהור:  שאני אומר הגנבים פתחוהו ונמלכו, והלכו להם ולא נכנסו.  [טז] קורדום שאבד בבית, או שהניחו בזווית זו ובא ומצאו בזווית אחרת--הבית טמא:  שאני אומר אדם טמא נכנס לכאן, ונטלו.

יב,יז  הדר עם עם הארץ בחצר, ושכח כלים בחצר--אפילו חבייות מוקפות צמיד פתיל, או תנור מוקף צמיד פתיל--הרי אלו טמאין:  עד שיעשה לתנור מחיצה גבוהה עשרה טפחים, כדי שלא יהיה ברשות עם הארץ.

יב,יח  חבר שהייתה לו מחיצה או סוכה לפני פתחו שלעם הארץ, או שהייתה מחיצה או סוכה שלעם הארץ לפני פתחו שלחבר--כלים שבסוכה או כלים שבמחיצה טמאים, מפני שיש לעם הארץ בסוכה זו או במחיצה זו רשות.

יב,יט  חבר שהיה גגו למעלה מגגו שלעם הארץ--הרי זה שוטח שם כלים ומניח טהרות, והן בחזקתן:  ואף על פי שעם הארץ יכול לפשוט את ידו וליגע.  וכן בגוי, אינו חושש לא משום טומאה ולא משום יין נסך.

יב,כ  היו הגגות זה בצד זה, או שהיה גגו שלעם הארץ למעלה, ושטח החבר כלים או הניח טהרות בגגו--הרי כל מקום שיכול עם הארץ לפשוט את ידו וליגע, בחזקת טומאה.

יב,כא  [כ] שתי חצרות זו לפנים מזו, הפנימית שלחבר והחיצונה שלעם הארץ--חבר מניח שם כלים ושוטח שם פירות, אף על פי שיד עם הארץ מגעת לשם:  מפני שנתפס עליו כגנב.  [כא] חצר החלוקה בפסיפס, וחבר בצד זה ועם הארץ בצד זה--טהרותיו טהורות, אף על פי שיד עם הארץ מגעת:  מפני שהם ברשות החבר.

יב,כב  חבר שנפל דליו לתוך בורו שלעם הארץ, והלך להביא במה יעלנו--הרי זה טמא:  מפני שהונח ברשות עם הארץ, שעה אחת.  [כג] אשת עם הארץ שנכנסה לתוך ביתו שלחבר להוציא בנו או בתו או בהמתו--כל שבבית טהור, מפני שנכנסה שלא ברשות.

יב,כג  קדר חבר שהניח קדירותיו שמוכר, וירד לשתות--הרי הפנימייות טהורות, והחיצונות טמאות.  במה דברים אמורים, בשהניחן סמוך לרשות הרבים--מפני שהעוברים והשבים נוגעים בחיצונות בשעת הליכה.

יב,כד  היו רחוקות מרשות הרבים--אם היו כלי אומנותו בידו, הכול טמאות:  מפני שכליו מוכיחין שהונחו למכור, ויד הכול ממשמשות בהן.  ואם אין כלי אומנותו בידו, הכול טהורות--חזקתן שלא נגע בהן אדם.

יב,כה  חבר שהניח אוכלין ומשקין על פתח חנותו, ונכנס--הרי אלו טמאים, מפני שהעוברים ממשמשין בהן.
 

הלכות מטמאי משכב ומושב פרק יג

יג,א  כוהן שטיהר כליו לגת זו, והניחן לגת הבאה--הרי אלו בחזקתן:  שאין עמי הארץ נוגעין בכלים  זה, שהן בתוך גיתו--מפני שהוא אוכל טהרות.  אבל שלישראל--הרי אלו טמאות, עד שיאמר בליבי היה לשמור עם הארץ שייכנס לגת שלא ייגע בכלים.

יג,ב  הרוצה לעשות יינו בטהרה באומנין עמי הארץ, הרי זה מטביל את הבוצרים; וכן אם היה עושה שמן, מטביל הבדדין:  וצריך לעמוד על האומנין, עד שיטבלו בפניו--שהרי אינן יודעים הלכות טבילה וחציצה.

יג,ג  יצאו חוץ לפתח בית הבד, ונפנו לאחורי הגדר, וחזרו--הרי אלו בטהרתן:  עד כמה ירחיקו והן טהורין, עד כדי שלא יסתרו מעיניו; אבל אם נסתרו מעיניו--חזרו לטומאתן, עד שיטבילם פעם שנייה, ויעריבו שמשן.  [ג] הבדדין והבוצרים שנמצאת טומאה לפניהן, נאמנין לומר לא נגענו; וכן בתינוקות שביניהן.

יג,ד  המטהר את הבדדין, והכניסן לבית הבד ונעל עליהן--אם היו שם כלים שנטמאו במדרס--הרי בית הבד כולו טמא, שמא נגעו באותן הכלים.  ואפילו ראה אותן מקודם נזהרין מאותן הכלים, מפני טומאתן--הרי בית הבד טמא, שמא הסיטו אותן והן מדמין שאין המסיט טמא:  שאין עמי הארץ בקיאין בטומאת הסיט.

יג,ה  היו חמריו ופועליו טעונין טהרות, ועוברין לפניו--אף על פי שהפליגו יותר ממיל, הרי אלו טהורות:  מפני שהן בחזקת שהוא שומרן, והן מפחדין ליגע; ואומרין עכשיו יבוא, שהרי הוא אחרינו.  אבל אם אמר להם, צאו ואני אבוא אחריכם--כיון שנתכסו מעיניו, הרי הן טמאות.

יג,ו  חבר שהיה לבוש בחלוק ועטוף בטלית ומהלך, ואמר בליבי היה לשמור את החלוק, והייתי נזהר בו, והסחתי דעתי מן הטלית--הרי החלוק בטהרתו; והטלית טמאה, שמא נגע בה עם הארץ.

יג,ז  היה סל על כתפו, ומגרפה בתוך הסל, ואמר בליבי היה לשמור את הסל ולשמור את המגרפה מדבר המטמאה, אבל לא מדבר הפוסלה--הסל טהור, והמגריפה טמאה; וכל תרומה שבסל פסולה, מפני המגרפה שפוסלת האוכלין שבסל.

יג,ח  היה משתמש מן החבית בטהרה בחזקת שהיא חולין, ואחר כך נמצאת תרומה--אף על פי שהיא טהורה, הרי זו אסורה באכילה:  שמא נגע בה טבול יום, שהוא פוסל בתרומה וטהור בחולין כמו שיתבאר; ואינו דומה משמר תרומה, למשמר חולין.  ואם אמר בליבי היה לשומרה אפילו מדבר הפוסלה, הרי זו מותרת באכילה.

יג,ט  נתחלפו לו כלים שלשבת בכלים שלחול, ולבשן--נטמאו:  שאינו משמר כלים שלחול, ככלים שלשבת.  מעשה בשתי נשים חבירות, שנתחלפו להן כליהן בבית המרחץ; ובא מעשה לפני חכמים, וטימאו הכלים.

יג,י  אפילו נפלה מעפרתו ממנו, ואמר לחבר תנה לי, ונתנה לו--נטמאת:  גזירה שמא  לו עם הארץ; או שלא יהיה החבר משמרה--שאין אדם משמר כלים שאינן שלו ככליו, אלא אם כן הודיעו וסמך עליו.

יג,יא  [ז] חבר שמת, והניח טהרות--הרי אלו טהורות.  הניח כלים, הרי הן טמאים:  שאני אומר שמא נטמאו והזה עליהן בשלישי, ועדיין לא הזה עליהן בשביעי; או שמא הזה עליהן בשביעי, ועדיין לא הטביל; או שמא עדיין לא הזה עליהן כל עיקר.

יג,יב  [ח] מי שאמר לו עד אחד נטמאו טהרותיך, והלה שותק--הרי זה נאמן, והרי הן טמאות; ואם הכחישו ואמר, לא נטמאו--הרי הן בחזקתן, עד שיעידו שנים.

יג,יג  היה עושה עמו בטהרות או בזבחים, ולאחר זמן מצאו ואמר לו בשעה שפגע בו, טהרות שעשיתי עימך נטמאו, וזבחים שעשיתי עימך נתפגלו--הרי זה נאמן; אבל אם פגע בו ולא אמר לו כלום, ואחר כך פגע בו פעם שנייה ואמר לו--אינו נאמן, אלא הרי זבחיו בחזקת כשרות וטהרותיו בחזקת טהרה.
 

 

הלכות שאר אבות הטומאות

יש בכללן שלוש מצוות עשה; וזה הוא פרטן:  (א) דין טומאת נבלה; (ב) דין טומאת שרץ; (ג) דין טומאת שכבת זרע.  עבודה זרה מטמאה כשרץ, וטומאתה מדברי סופרים.  וביאור מצוות אלו בפרקים אלו.
 

הלכות שאר אבות הטומאות פרק א

א,א  הנבילה, אב מאבות הטומאות:  כזית מבשרה--מטמא אדם וכלים במגע, וכלי חרס באוויר; ומטמא את האדם במשא לטמא בגדים, כמרכב הזב.

א,ב  כיצד:  אדם שנגע בנבילה--נטמא, והרי הוא ראשון לטומאה.  ואם נגע בכלים, אפילו בשעת מגעו בנבילה--הרי הן טהורין; וכן כלים שעליו טהורין--לפי שהוא ולד, ואין ולד מטמא כלים.

א,ג  אבל הנושא את הנבילה--מטמא כלים בשעת נשיאותו, שנאמר "והנושא, את-נבלתם--יכבס בגדיו" (ויקרא יא,כח); ואותן הבגדים, ראשון לטומאה.  ואינו מטמא לא אדם ולא כלי חרס, ואפילו בשעת נשיאותו, כמו שביארנו במטמאי משכב ומושב.

א,ד  [ב] אחד בהמה וחיה, בין המותרין באכילה בין האסורין--אם מתו, כולן בשרן מטמא בכזית.  ושחיטת בהמה טהורה וחיה טהורה, מטהרת אותה בכל מקום:  ואפילו שחט חולין בעזרה, וקדשים בחוץ--הרי אלו טהורין; ואם אירע פסול בשחיטה--הרי זו נבלה ומטמאה במשא, כמו שביארנו בהלכות שחיטה.

א,ה  [ג] בהמה טמאה וחיה טמאה, אין השחיטה מועלת בה; ואחד השוחט אותה, או הנוחר או החונק או שמתה כדרכה--הרי זו נבלה.  וכל הנבילות מצטרפות לעניין טומאה לכזית, אחד טמאות ואחד טהורות.

א,ו  [ד] מוח, הרי הוא כבשר.  ודם הנבילה--אינו מטמא כנבילה, אלא הרי הוא כמשקין טמאים, שאינו מטמא אדם ולא כלים, מן התורה.

א,ז  [ה] חלב בהמה טהורה שמתה--טהור, שנאמר "וחלב נבלה וחלב טרפה, ייעשה לכל-מלאכה" (ויקרא ז,כד):  מי שאיסורו משום נבלה וטרפה.  ואם הוכשר במשקין המכשירין--הרי הוא כאוכלין טמאים, ואינו כבשר נבלה.  והנוגע בחלב החופה את הכליה קודם הפרשה--הרי זה טמא, כנוגע בכליה עצמה:  שהרי כמה חוטין נמשכין ממנה בחלב.

א,ח  אבל בהמה טמאה, והחיה בין טמאה בין טהורה--אחד בשרה ואחד חלבה לטומאה, ומטמא אדם וכלים בכזית כבשר הנבילה.

א,ט  [ו] הכוי--חלבו מטמא כבשרו, וטומאתו בספק.  לפיכך אין שורפין עליו תרומה וקדשים; ואין חייבין כרת על טומאתו על ביאת המקדש, או אכילת קודשיו.

א,י  [ז] ואלו דברים שאין מטמאין מן הנבילות:  העצמות; והקרניים והטלפיים, אפילו עיקרן הרך שאם ייחתך מן החי יוצא דם; והעור, אף על פי שאינו מעובד; והאלל, והגידים, והמרק והתבלין המתבשלין עימה.

א,יא  במה דברים אמורים, בזמן שפירשו מן הנבילה.  אבל הנוגע באחד מכל אלו כשהן מחוברין בבשר, הרי זה טמא:  והוא, שיהיה בבשר כזית--שאין אחד מכל אלו מצטרף לכזית.  [ח] האלל, בין שפלטתו סכין בין שפלטתו חיה--אינו מצטרף לכזית; ואם כנסו, והיה בו כזית--מטמא.

א,יב  [ט] ואלו בהמות שעורותיהן כבשרן--עור החזיר שלישוב, ועור חטורת הגמל הרכה, ועור בית הבושת, ועור השליל, ועור שתחת האליה:  הרי אלו מטמאין מן הנבילה.  ואם עיבדן, או הילך בהן כדי עבדה--הרי אלו טהורין.  ואם עשה בהן מעשה שביטלן--טהורין, אף על פי שלא הילך בהן כדי עבדה.  כיצד--אוזן חמור שטליה , טהורה.

א,יג  כמה הוא כדי עבדה, ארבעת מילין.  ואיזו היא חטורת רכה:  כל זמן שלא טענה; הגיע זמנה לטעון ולא טענה, או שטענה קודם שיגיע זמנה--הרי זה ספק.

א,יד  [י] המפשיט נבלת בהמה או חיה, בין טמאה בין טהורה, בין דקה בין גסה--אם לשטיח הפשיט--כיון שהפשיט מן העור כדי אחיזה והוא שני טפחים, הנוגע בעור זה שהופשט טהור; ועד שלא הפשיט שני טפחים, הנוגע בעור כנוגע בבשר.

א,טו  הפשיטה כדי לעשות מן העור חמת--הרי העור חיבור, עד שיפשיט את כל החזה.  ואם הפשיטה מרגלה בלבד--הרי העור כולו חיבור והנוגע בעור כנוגע בבשר, עד שיפריש העור כולו מעל הבשר.

א,טז  וכן המפשיט בשרצים--חיבור, עד שיפשיט העור כולו.  עור שעל הצוואר--חיבור, עד שיפשיט את כולו.  וכל עור שהוא חיבור לטמא, כך הוא חיבור להיטמא:  שאם היתה שחוטה, ונגעה טומאה בעור זה שהוא חיבור--נטמא הבשר.

א,יז  [יא] עור שיש עליו כזית נבלה--הנוגע בציב היוצא ממנו, ובשערה שכנגדו מאחורי העור--נטמא:  מפני שהעור בשיערו שומר לבשר.  במה דברים אמורים, שפלטתו חיה; אבל פלטתו סכין--אם היה מרודד, בטל על גב העור.

א,יח  [יב] עור שיש עליו כשני חציי זיתים בשר נבלה, העור מבטלן; ואינן מטמאין לא במגע ולא במשא--שכל שאינו מטמא מן הנבילה במגע, אינו מטמא במשא.

א,יט  אבל שני חציי זיתים שתחבן בקיסם--הנושא אותן טמא, שהרי נשא כזית; והנוגע טהור, שאין חיבורי אדם חיבור:  והוא שיהיו שניהן מרודדין ודבוקין זה בזה, כדי שינטלו כאחד; אבל אם היה חצי זית זה בפני עצמו וזה בפני עצמו, בקיסם אחד--אפילו הוליך והביא כל היום כולו, טהור.

א,כ  [יג] בשר נבלה שנפסד והבאיש, ונפסל מלאכול הכלב--טהור; לפיכך נצל הנבילה, ספק אם מטמא בכזית או אינו מטמא.  בשר נבלה שיבש--אם יכול לשרות בפושרין מעת לעת ולחזור לח וראוי לכלב, מטמא; ואם לאו--טהור, ואפילו כאוכלין טמאין אינו מטמא.

א,כא  [יד] בשר נבלה שהיה סרוח מעיקרו, ואינו ראוי למאכל אדם--הרי זה טהור:  שנאמר "לגר אשר-בשעריך  ואכלה" (דברים יד,כא), עד שתהיה תחילתה ראויה לגר.

א,כב  [טו] שליה שלנבילה--הרי היא כפרש וכרעי, ואינה מטמאה כנבילה; ואם חישב עליה לאכילה, מיטמאה טומאת אוכלין.  הקיבה והחלב שלנבילה, טהורין מכלום.

א,כג  [טז] בהמה ששפעה חררת דם--אף על פי שנפטרה מן הבכורה--אינה מטמאה לא במגע ולא במשא עד שיהיה בה צורת נפל, לפי שהיא בטילה ברוב היוצא עימה; לפיכך היא טהורה, אף על פי שהייתה ראויה לגר על גב אימה.

א,כד  [יז] נבלה שנתערבה בשחוטה--אם רוב מן השחוטה--בטלה הנבילה בשחוטה, ואין הכול מטמא במגע; אבל אם נשא הכול, נטמא:  שאי אפשר לשחוטה, שתחזור נבלה; אבל הנבילה--אפשר שתטהר כשתסרח, לפיכך תיבטל.
 

הלכות שאר אבות הטומאות פרק ב

ב,א  בהמה או חיה טמאה שנשחטה--אינה מטמאה משום נבלה כל זמן שהיא מפרכסת עד שתמות, או עד שיתיז את ראשה; והרי היא כאוכלין טמאין.

ב,ב  נחרה, והרי היא מפרכסת--אין בה אפילו טומאת אוכלין, כל זמן שהיא מפרכסת.  ואבר הפורש מן המפרכסת אסור לבני נוח, כפורש מן החי; ובשרה הפורש ממנה, כפורש מן החי.

ב,ג  וכן טהורה שנפסלה בשחיטתה, ועדיין היא מפרכסת.  שחט בה אחד, או רוב אחד--אין בה טומאה כלל, עד שתמות.

ב,ד  חילק הבהמה לשניים, או שניטלה ירך וחלל שלה--הרי זו נבלה, ומטמאה במגע ובמשא:  אף על פי שעדיין היא בחיים.

ב,ה  וכן אם קרעה מגבה, או שנשברה מפרקת ורוב בשר עימה--הרי זו כנבילה לכל דבר.

ב,ו  [ב] בהמה שמת עוברה בתוך מעיה, והושיט הרועה את ידו ונגע בו--בין בבהמה טמאה, בין בבהמה טהורה--הרי זה הנוגע טהור:  עד שייצא הנפל לאוויר העולם.

ב,ז  [ג] בשר הפורש מן הבהמה וחיה כשהן חיין, בין טמאין בין טהורין--הרי הוא טהור, ואינו מטמא כנבילה.  אבל אבר מן החי הפורש מהן, מטמא כנבילה:  אחד אבר מן החי הפורש מן הבהמה עצמה, או אבר הפורש מן השליל שבבטנה.  והאברים, אין להן שיעור; אפילו היה כשעורה או פחות, מטמא:  והוא שיהיה האבר כברייתו בשר וגידים ועצמות, ויהיה עליו בשר כדי לעלות ארוכה; היה הבשר פחות מלהעלות ארוכה בחי, או שחסר עצמו--הרי זה טהור.  [ד] הכליה והלשון והשפה, וכיוצא בהן--אף על פי שהן אברים, ואין עושין חליפין--הואיל ואין בהן עצם, הרי הן כבשר.

ב,ח  [ה] הבשר או האבר המדולדלין בבהמה או חיה, שאינן יכולין לחזור ולהדבק בשאר הגוף--אינן מטמאין כנבילה, כל זמן שהבהמה בחיים; והרי הן כשאר אוכלין--אם הוכשרו, מקבלין טומאה במקומן.  נשחטה הבהמה--הוכשרו בשחיטה, ואינן מטמאין כנבילה:  שאין השחיטה עושה אותן כמו שפירשו מחיים.

ב,ט  אבל אם מתה הבהמה--הבשר שהיה מדולדל בה, צריך הכשר; והאבר, מטמא משום אבר מן החי, ואינו צריך הכשר, ואינו מטמא משום אבר מן הנבילה.

ב,י  ומה בין אבר מן החי לאבר מן הנבילה:  שהבשר הפורש מאבר מן החי, טהור; והבשר הפורש מן הנבילה, מטמא בכזית במגע ובמשא.  וזה וזה, אין לו שיעור.

ב,יא  [ו] טרפה שנשחטה שחיטה כשרה--אף על פי שהיא אסורה באכילה, הרי היא טהורה; וכן השוחט את הבהמה, ומצא בה עובר מת--שחיטת אמו מטהרתו מידי נבלה.  מצא בה בן שמונה חי ונטרף--אף על פי שנשחט אחר שנטרף, אין שחיטתו מטהרתו מידי נבלה:  לפי שאין למינו שחיטה.

ב,יב  לפיכך ולד בהמה שלא שהה שבעה ימים גמורין--אם שחטו בתוך שבעה--אין שחיטתו מטהרתו, מפני שהוא כנפל.

ב,יג  [ז] השוחט את הבהמה, ומצא בה בן תשעה חי קודם שיהלך על הקרקע--אף על פי שאינו צריך שחיטה כמו שביארנו, שהרי שחיטת אמו מטהרתו--אם נטמאת אמו, לא נטמא הוא; ואם נתנבלה אמו, הרי הוא טהור:  שאין החי מיטמא לא טומאת אוכלין ולא טומאת נבילות, ואף על פי שהוא כאבר מאבריה.  ואם מת קודם שיפריס על גבי קרקע--הרי הוא טהור, ששחיטת אמו מטהרתו.

ב,יד  [ח] טרפה שנשחטה--אף על פי שהיא טהורה, מן התורה--אם נגע בה הקודש, נטמא מדברי סופרים; וזו מעלה יתירה שעשו בקודש.

ב,טו  [ט] בהמה המקשה לילד, והוציא העובר את ידו, וחתכה, ואחר כך שחט את אמו--האבר שנחתך נבלה, ושאר בשר העובר טהור; שחט את אמו, ואחר כך חתכה--האבר כטרפה שנשחטה, ושאר בשר העובר מגע טרפה שחוטה, שהוא מטמא את הקודש, אבל לא את התרומה.

ב,טז  הוציא העובר את ידו בין שחיטת סימן לשחיטת סימן, וחתכו--מצטרף שחיטת סימן לסימן לטהר האבר מידי נבלה.

ב,יז  [י] שחיטת הנוכרי--נבלה, ומטמא במשא:  ואפילו ישראל עומד על גביו, ושחט בסכין יפה שחיטה כראוי.  אחד הנוכרי, ואחד הכותי או גר תושב--שחיטתן נבלה.  וקרוב בעיניי, שאף זה מדברי סופרים--שהרי טומאת עבודה זרה וטומאת תקרובת עבודה זרה מדבריהם, כמו שיתבאר; ובגלל עבודה זרה נתרחקו הגויים, ונאסרה שחיטתן.  ואם תאמר והרי היא אסורה באכילה, דין תורה--לא כל האסור באכילה מטמא, שהרי הטריפה אסורה וטהורה.  ואי אפשר לחיוב כרת על טומאה זו על ביאת מקדש ואכילת קודשיו, אלא בראיה ברורה.

ב,יח  [יא] קולית הנבילה--הנוגע בה או נושאה, טהור:  שכל דבר מן הנבילה שאינו מטמא במגע, אינו מטמא במשא.  ניקבה כל שהוא--הנוגע בה או נושאה, טמא.  במה דברים אמורים, בשהיה המוח שבה מתקשקש, שהרי אינו מעלה ארוכה; אבל אם היה עומד במקומו--אם יש בו כדי להעלות ארוכה לעצם מבחוץ, הרי זו מטמאה במגע ובמשא ככל האיברים.  וכבר פירשנו שהקולית, היא העצם הסתום משני צדדיו.

ב,יט  [יב] קולית שחישב עליה לנקבה, ועדיין לא נקבה--הרי הנוגע בה, ספק טמא:  שהרי יש בדבר ספק אם מחוסר נקיבה כמחוסר מעשה, או אינו כמחוסר מעשה.
 

הלכות שאר אבות הטומאות פרק ג

ג,א  נבלת העוף הטהור, מטמאה מן התורה:  מפי השמועה למדו שזה שנאמר "וכל-נפש, אשר תאכל נבלה וטרפה, באזרח, ובגר:  וכבס בגדיו ורחץ במים" (ויקרא יז,טו)--אינו מדבר אלא באוכל נבלת העוף הטהור בלבד, שהוא אסור משום נבלה וטרפה.

ג,ב  וכיצד היא טומאתה:  אינה מטמאה לא במגע ולא במשא, ולא כשהיא בתוך הפה, אלא בתוך בית הבליעה--שנאמר "וכל-נפש, אשר תאכל" (ויקרא יז,טו), אינה מטמאה אלא בבית הנפש.  וזה שנאמר "תאכל"--ליתן שיעור לטמאותה כשיעור אכילה, שהיא כזית.  והרי נאמר בה "וכבס בגדיו" (שם)--מלמד שהמטמא בה מטמא בגדים עד שיפרוש ממטמאיו, כמו שביארנו.

ג,ג  כיצד:  הבולע כזית מנבלת העוף הטהור, ונגע בכלים בשעת בליעתו--טמאן, ונעשו ראשון לטומאה.  היה נוגע באדם ובכלי חרס בשעת בליעתו--לא טמאן, כמו שביארנו בשאר אבות הטומאות.  ואחר שבלע--אינו מטמא שאר כלים, שהרי הוא ככל ראשון לטומאה אחר שפירש ממטמאיו:  שאף על פי שהוא טעון טבילה והערב שמש, אינו מטמא כלים.

ג,ד  [ב] אין נבלת העוף הטהור צריכה מחשבה, לטמא טומאה זו החמורה; אלא כיון שבלע ממנה כזית מכל מקום, הרי זו מטמאה בבית הבליעה.

ג,ה  חישב עליה לאכילה, הרי זו מיטמאה טומאת אוכלין; והרי היא כאוכל ראשון לטומאה--אף על פי שלא נגעה בה טומאה אחרת, אינה צריכה הכשר.

ג,ו  [ג] פרה אדומה ושעירים הנשרפים אינן כן, אף על פי שהן מטמאין המתעסק בהן:  אם חישב עליהן לאכילה--צריכין שתגע בהן הטומאה, ואחר כך ייטמאו טומאת אוכלין.

ג,ז  [ד] כזית מנבלת בהמה, שתחבו בכוש והכניסו לתוך מעי האישה מלמטה, או שהכניסו לבית בליעתו שלחבירו, במקום שנבלת העוף הטהור מטמאה--הרי זה טמא משום נושא, לא משום נוגע, כמו שביארנו בתחילת הספר.

ג,ח  [ה] הכורך כזית מבשר נבלת העוף הטהור בחזרת וכיוצא בה, ובלעו--אף על פי שלא נגע בגרונו, הרי זה טמא; כרכו בסיב, ובלעו--הרי זה טהור.

ג,ט  [ו] הבולע נבלת העוף הטהור, ואחר שבלעה הקיאה קודם --הרי זה אינו מטמא כשתצא לגרונו, בשעה שמקיאה:  שאינה מטמאה בבית הנפש אלא בשעת בליעה, לא בשעה שמקיא אותה.

ג,י  [ז] מעי  העוף הטהור שבלעו, מקצתו בבית הבליעה ומקצתו בחוץ בתוך פיו--אם יש בבית הבליעה כזית, הרי זה טמא; ואם לאו, טהור.

ג,יא  [ח] בלע ממנה אבר שלם שאין בו כזית, אינו מיטמא.  אפילו נטל ציפור, ואכלה--אם יש בה כזית, נטמא; ואם לאו, טהור.

ג,יב  [ט] הכנפיים והנוצה--אף על פי שהן כאוכלין, ומיטמאין ומטמאין טומאת אוכלין--אינן מצטרפין בנבלת העוף הטהור לכזית; אבל המקומות הרכים הקרובים לבשר מן החרטום, והציפורניים--הרי הן כבשר, ומצטרפין לכזית.  ראשי אגפיים, וראש הזנב, והעצמות, אפילו הרכות--אינן מצטרפין.

ג,יג  [י] האוכל מנבלת העוף הטהור, מן העצמות הרכין, או מן הגידין, ומן השלל , ומן הדם, ומבשר מן החי ממנו--הרי זה טהור; אבל האוכל מן האשכול , ומן הקורקבן, ומבני המעיים, או שהמחה את החלב באור וגמאו--הרי זה טמא כאוכל מבשרה, שהשותה בכלל אוכל.  המחהו בחמה וגמאו--טהור, שהרי הסריחו.

ג,יד  [יא] נבלת העוף הטהור שנפסדה מלאכול הכלב, טהורה; וכן אם יבשה כחרס, ואינה יכולה להשרות בפושרין מעת לעת ולחזור לכמות שהייתה--הרי זו טהורה.  והאוכל נצל  העוף הטהור, הרי זה טהור.

ג,טו  [יב] ועוף טהור שנטרף, ונשחט שחיטה כשרה--שחיטתו מטהרתו, ואפילו נשחט בעזרה; ואם נמלק, ונמצא טרפה--אין מליקתו מטהרתו.

ג,טז  נמצאת אומר שהשוחט ועוף טהור--בין בחוץ בין בפנים, בין קודשים בין חולין--הרי זה טהור; והמולק חולין בפנים, או שמלק קודשים בחוץ--הרי אלו מטמאין בגדים בבית הבליעה.

ג,יז  [יג] המולק קודשים בפנים--אם היו ראויין לקרבן, ולא נמצאו בהן מומין שביארנו במקומן--הרי אלו טהורין.  כיוצא בו, עגלה ערופה שנערפה כהלכתה--טהורה:  כפרה כתוב בה כקדשים.  וכן אם נשחטה אחר ירידתה לנחל--אף על פי שאסורה בהניה, הצילה אותה שחיטתה מידי נבלה.

ג,יח  [יד] נבלת העוף הטמא--טהורה, ואינה מטמאה בבית הבליעה; ואם חישב עליה לאכילה, והכשרה--הרי היא כאוכלין טמאין, שהן ראשון לטומאה.  הכנפיים, והנוצה, והמקומות הרכים מן החרטום ומן הציפורניים שלה--הרי הן כבשרה.

ג,יט  [טו] אחד העוף הטהור, ואחד העוף הטמא--אבר הפורש מהן טהור, ואין בו טומאה כלל:  לפי שנאמר "ולאלה, תטמאו . . . לכל-הבהמה" (ויקרא יא,כד-כו)--יכול אוציא אני את העוף, שאין לו פרסה; ומפי השמועה למדו, שלא בא הכתוב אלא לטמא אבר מן החי שלבהמה או שלחיה.

ג,כ  [טז] אבר מן המת מן העוף, הרי הוא כנבלת העוף שפירש ממנו:  אם היתה נבלת ועוף טהור, מטמא טומאה חמורה בבית הבליעה בכזית; ואם חישב עליו לאכילה, מטמא טומאת אוכלין.  ואם היתה נבלת ועוף טמא, מטמא טומאת אוכלין, אם חישב עליו, והוכשר; ואינו מטמא טומאת אוכלין אחרים, עד שיהיה בו כביצה, כשיעור כל האוכלין לטמא, כמו שיתבאר.
 

הלכות שאר אבות הטומאות פרק ד

ד,א  שמונה שרצים האמורים בתורה--והן החולד, והעכבר, והצב, והאנקה, והכוח, והלטאה, והחומט, והתנשמת--טומאת כולן שווה, והן הנקראין שרץ לעניין טומאה.

ד,ב  השרץ--אב מאבות הטומאות, מטמא אדם וכלים במגע, וכלי חרס באוויר, ואינו מטמא במשא; והנוגע בו, אינו מטמא בגדים בשעת מגעו.  ושיעור טומאתו בכעדשה, וכל השרצים מצטרפין לכעדשה.

ד,ג  האיברים, אין להן שיעור:  אבר מן השרץ כברייתו [ד] בשר וגידים ועצם, שהוא פחות מכעדשה--בין שפירש מן החי, בין שפירש מן המת--מטמא טומאתו:  והוא שיהיה בבשר שעליו, או במוח שבעצם--כדי להעלות ארוכה.

ד,ד  [ה] בשר מן החי הפורש מן השרץ--טהור, שאין מטמא אלא אבר הדומה לשרץ כולו:  מה שרץ בשר וגידים ועצמות, אף אבר הפורש ממנו בשר וגידים ועצמות.  [ו] הכליה והכבד והלשון וכיוצא בהן--אף על פי שהן אבר, ואין עושין חליפין--הרי הן כבשר; ואם פירשו מן החי, טהורין.

ד,ה  [ז] דם השרץ כבשרו, ומצטרף לכעדשה כל זמן שהוא מחובר בבשר.  [ח] עצמות השרץ וגידיו וצפרניו, טהורין.  ועור החולד והעכבר והצב והתנשמת--טהור, אף על פי שהוא לח ועדיין לא עיבדו ולא הילך בו כדי עבדה.

ד,ו  אבל עור האנקה והכוח והלטאה והחומט--כבשרן, ומטמא בכעדשה; ואם עיבדן, או שהלך בהן כדי עבדה--טהורין.  וכמה כדי עבדה, כדי הלוך ארבעת מילין.

ד,ז  [ט] קולית השרץ--הנוגע בה טהור, אף על פי שהיא מלאה מוח:  והוא שיהיה המוח מתקשקש, שאינו מעלה ארוכה; אבל אם היה עומד במקומו, ויש בו כדי להעלות ארוכה בחי מבחוץ--הרי הנוגע בה טמא ככל האיברים שיש בהן להעלות ארוכה, כמו שביארנו.  ניקבה הקליה בכל שהוא--הנוגע בה מכל מקום, טמא.

ד,ח  [י] ביצת השרץ המרוקמת--אף על פי שהשרץ נראה מתוכה, טהורה; ניקבה כל שהוא, הנוגע בה טמא.  [יא] שרץ שחצייו בשר וחציו אדמה--הנוגע בבשר, טמא; ובאדמה, טהור:  ואם השריץ על פני כולו--הנוגע באדמה שעדיין לא נגמרה צורתו, טמא.

ד,ט  [יב] בשר השרץ שנפסד והבאיש, ונפסל מלאכול הכלב--טהור.  יבש עד שנעשה כחרס--אם יכול להשרות בפושרין מעת לעת ולחזור לכשהיה, מטמא; ואם לאו, טהור--ואפילו כאוכלין טמאים, אינו מטמא.

ד,י  במה דברים אמורים, במקצת השרץ.  אבל שרץ שיבש ושלדו קיים, או שנשרף ושלדו קיים--הואיל ותבנית כולו קיים, הרי זה מטמא; וקרוב בעיניי, שטומאה זו מדבריהם.

ד,יא  [יג] כזית מן הנבילה או כעדשה מן השרץ, שצמקו וחסרו--טהורין; פחות מכעדשה מן השרץ ופחות מכזית מן הנבילה, שנתפחו ועמדו על כשיעור--מטמאין מדברי סופרים.  היו כשיעור בתחילה, וצמקו וחזרו ותפחו עד שהגיעו לשיעורן--הרי אלו מטמאין כשהיו, דין תורה; וכן אתה אומר, בכזית מן המת.

ד,יב  [יד] השרץ אינו מטמא, עד שימות; הותזו ראשיהן--אף על פי שעדיין הראש מעורה בעור הגוף, ואף על פי שהן מפרכסין כזנב הלטאה--הרי אלו טמאין.

ד,יג  שאר שקצים ורמשים כולן, כגון צפרדע והנחש והעקרב וכיוצא בהן--אף על פי שהן אסורין באכילה--הרי הן טהורין מכלום, ואפילו כאוכלין טמאין אינן; ואין לך בכל השרצים כולן מה שמטמא במותו, חוץ משמונת מינין המפורשין בתורה.
 

הלכות שאר אבות הטומאות פרק ה

ה,א  שכבת זרע--אב מאבות הטומאות, מטמאה אדם וכלים במגע, וכלי חרס באוויר, ואינה מטמאה במשא; ואין המיטמא בה, מטמא בגדים בשעת מגעו.  ואחד הנוגע בה, או הרואה אותה מבשרו--שניהן ראשון לטומאה, דין תורה.

ה,ב  וכמה שיעורה--לנוגע, בכעדשה; ולרואה, בכל שהוא.  ואין הרואה טמא, עד שתצא ממנו ויחתם פי אמה--שנאמר "אשר תצא ממנו שכבת-זרע" (ויקרא טו,לב; ויקרא כב,ד), ונאמר "או-החתים בשרו" (ויקרא טו,ג); לפיכך אפילו ראה בקיסם--הואיל והגיעה לפי אמה, נטמא.  ואחד הרואה מחמת בשרו, או הרואה באונס--הרי זה טמא.

ה,ג  [ב] אין שכבת זרע שלקטן מטמאה, עד שיהיה בן תשע שנים ויום אחד.  [ג] שכבת זרע אדומה, טהורה--עד שתהיה לבנה, ונמשכת.  [ד] וכל שכבת זרע שאין כל גופו שלאדם מרגיש בה, אינה מטמאה; לפיכך אם ראה בלא קישוי, ולא תאווה--אינה מטמאה משום שכבת זרע.  נעקרה בהרגשה--אף על פי שיצאת שלא בהרגשה, טמאה.

ה,ד  [ה] המהרהר בלילה, וראה ששימש מיטה בחלום, ועמד ונמצא בשרו חם--אף על פי שלא מצא שכבת זרע, הרי זה טמא:  כיון ששימש בחלום, כבר ראה בהרגשה ולפיכך מצא בשרו חם; והיתה מעט ונתקנחה בבשרו או בכליו, ולפיכך לא מצא לחלוחית.  הירהר ולא מצא בשרו חם, או שמצא בשרו חם ולא הירהר--טהור.

ה,ה  [ו] המטיל מים, וראה מים חלוקין או עכורין בתחילה--טהור; ראה אותן באמצע, או בסוף--הרי זה טמא.  היו המים שהטיל כולן מתחילה ועד סוף, חלוקין או עכורין--הרי זה טהור.  היו לבנים ונמשכין, טמא.  והמטיל טיפין עבות מתוך האמה, טהור.

ה,ו  [ז] בעל קרי שטבל, ולא הטיל מים קודם שיטבול--כשיטיל את המים--טמא, מפני שצחצוחי שכבת זרע אינן יוצאין אלא כשיטיל מים.

ה,ז  במה דברים אמורים, בחולה או בזקן; אבל ילד בריא, טהור--מפני שהוא יורה שכבת זרע בחוזקה כחץ, והיא כולה ניתקת מן האמה.

ה,ח  עד כמה הוא ילד:  כל זמן שעומד על רגלו אחת, ונועל או חולץ מנעלו; ואם אינו יכול לעשות כן מפני חליו, הרי זה חולה לעניין זה.  [ח] וכל אישה ששימשה מיטתה, וירדה וטבלה קודם שתקנח עצמה יפה יפה--הרי היא בטומאתה.

ה,ט  אחד האיש ואחד האישה ששימשו מיטתן, שניהן טמאין; ושניהן ראשון לטומאה, דין תורה.  ואין האישה טמאה משום נוגעת בשכבת זרע, שנגיעת בית הסתרים אינה נגיעה; אלא המשמשת, הרי היא כרואה קרי:  והוא שתהיה בת שלוש שנים ויום אחד, שנאמר "אשר-ישכב את-אישה" (ויקרא כ,יח).

ה,י  היתה קטנה מבת שלוש שנים, אינה מיטמאה בשכיבה; אבל מיטמאה בנגיעת שכבת זרע, אם נגעה בבשרה מבחוץ.  לפיכך הבועל גדולה שלא כדרכה, טהורה--שלא טימא הכתוב אותה בטומאת בית הסתרים, אלא כדרכה.

ה,יא  [י] הבועל את האישה, ולא הוציא שכבת זרע--טהור, אף על פי שהערה; וכן האישה טהורה, עד שיוציא האיש.

ה,יב  [יא] האישה שפלטה שכבת זרע--אם פלטה אותה בתוך שלוש עונות, הרי היא טמאה כרואה קרי, לפיכך סותרת יום אחד אם היתה זבה, כאיש שראה קרי; ומטמאה בכל שהוא.  אף על פי שלא יצאת לחוץ, אלא נעקרה והגיעה לבין השיניים--נטמאה, שהרי שכבת זרע כדומה:  מה דמה מטמא בפנים, אף שכבת זרע שתפלוט תטמא אותה בפנים.

ה,יג  [יב] שכבת זרע עצמה שנפלטה בתוך השלוש עונות--מטמאה אחרים שנגעו בה, כדרך שטמאה האישה שפלטה אותה.  ואם פלטה אחר שלוש עונות, הרי האישה טהורה; וכן שכבת זרע שנפלטה, טהורה--שכבר נפסדה צורתה.  [יג] וכמה היא עונה, או יום או לילה.  ואין העונה שנבעלה בה מן המניין.

ה,יד  כיצד:  נבעלה בלילי שבת--שלוש עונות שלה, יום השבת וליל אחד בשבת ואחד בשבת; ואם פלטה בתוך זמן זה, טמאה.  פלטה מליל שני והלאה, טהורה.  והאיש שפירשה ממנו שכבת זרע, אפילו לאחר כמה עונות--הרי זו טמאה כל זמן שהיא לחה; והפורשת ממנו, טמא.

ה,טו  [יד] שכבת זרע, אינה מטמאה אלא כשהיא לחה:  יבשה כחרס, טהורה; ואם יכולה להשרות מעת לעת בפושרין ולחזור לכמות שהיתה, הרי זו טמאה.

ה,טז  [טו] כבר ביארנו בפרק זה שהרואה קרי, והאישה ששכב איש אותה שכבת זרע, והנוגע בשכבת זרע--טמאין מן התורה; וכן האישה שפלטה בתוך שלוש עונות--הרי היא טמאה מן התורה, כרואה קרי.  אבל שאר האמורים בפרק זה שהן טמאין, כגון מהרהר ומטיל מים--אינן טמאין אלא מדבריהם.  ולא גזרו עליהם טומאה, אלא לתרומה; אבל לחולין, טהורין.

ה,יז  [טז] נכרית שפלטה שכבת זרע שלישראל בתוך השלוש עונות, וכן בהמה שפלטה שכבת זרע שלישראל בתוך זמן זה--הרי אותה הנפלטת טמאה; פולטו לאחר זמן זה--הרי היא ספק נסרחה, או עדיין לא נסרחה.

ה,יח  [יז] כבר ביארנו בהלכות מטמאי משכב ומושב, ששכבת זרעו שלנכרי טהורה מכלום; לפיכך בת ישראל שפלטה שכבת זרע שלנכרי, אפילו בתוך שלוש עונות--הרי היא טהורה.  [יח] גוי שהרגיש, ונתגייר וירד וטבל, ויצאה ממנו שכבת זרע שהרגיש בה, אחר שטבל--הרי זה ספק טמא.

ה,יט  גדולה ששכב אותה קטן פחות מבן תשע שנים, או נכרי או בהמה--הרי זו טהורה, שנאמר "ואיש אשר-ישכב את-אישה" (ויקרא כ,יח):  עד שיהיה השוכב איש ומישראל, כמו שביארנו.
 

הלכות שאר אבות הטומאות פרק ו

ו,א  טומאת עבודה זרה, מדברי סופרים; ויש לה רמז מן התורה, "הסירו את-אלהי הניכר, אשר בתוככם, והטהרו . . ." (בראשית לה,ב).  ארבעה אבות הטומאה יש בה--עבודה זרה עצמה, ומשמשיה, ותקרובת שלה, ויין שנתנסך לה; וטומאת כולן, מדבריהם.

ו,ב  עבודה זרה עצמה--מטמאה אדם וכלים במגע, וכלי חרס באוויר; ואינה מטמאה במשא, כשרץ שנאמר "שקץ תשקצנו" (דברים ז,כו).  ושיעורה כזית:  לא תהיה זו, חמורה מן המת; אבל אם היתה הצורה פחותה מכזית, הרי זו טהורה.

ו,ג  קצץ אבר ממנה--אפילו היה כמרדע, הרי זה טהור, שעבודה זרה אינה מטמאה לאברים, אלא הצורה כולה כשהיא שלמה:  שנאמר "תזרם כמו דוה" (ישעיהו ל,כב)--מה נידה אינה מטמאה לאברים, אף עבודה זרה אינה מטמאה לאברים.

ו,ד  כקולי אבות הטומאות דנו בה, מפני שטומאתה מדבריהם:  עשו אותה כשרץ שאינו מטמא במשא, וכמת שאינו מטמא אלא בכזית, וכנדה שאינה מטמאה לאברים.  [ד] נתפרקה עבודה זרה--אף על פי שההדיוט יכול להחזירה, שהרי כל אבריה קיימין--אינה מטמאה.

ו,ה  כל משמשי עבודה זרה כשרץ--מטמאין אדם וכלים במגע, וכלי חרס באוויר, ואינן מטמאין במשא; ושיעור טומאתן בכזית.  ואפילו קצץ ממשמשיה--כזית מן הכלי, מטמא כשרץ; וזה חמר במשמשיה, יותר מעבודה זרה עצמה.  ובית עבודה זרה, אבניו, ועציו, ועפרו--מטמאין בכזית במגע, ככל המשמשין.

ו,ו  המכניס ראשו ורובו לבית עבודה זרה, נטמא כנוגע.  וכן כלי חרס שהכניס אווירו לבית עבודה זרה, נטמא; ספסלים וקתדראות שהכניס רובן לבית עבודה זרה, טמאין.  וכולן ראשון לטומאה.

ו,ז  תקרובת עבודה זרה--מטמאה במגע ובמשא, כנבילה; ושיעורה בכזית.  כל דבר שמקריבין לה, בין בשר בין שאר אוכלין ומשקין--הכול כנבילה, שהכתוב קראן "זבחי מתים" (תהילים קו,כח).  ואף על פי שאין תקרובת עבודה זרה שלאוכלין בטילה לעולם, להתירה בהניה--אם ביטלה, הרי זו ספק לטומאה.  אבל כלי שהוא תקרובת עבודה זרה שביטלו, טהור; וכן עבודה זרה ומשמשיה שביטלן, טהורין.

ו,ח  יין שנתנסך לעבודה זרה--מטמא אדם וכלים במגע, וכלי חרס באוויר, ומטמא אדם במשא כנבילה.  וטומאתו בכזית--שנאמר "אשר חלב זבחימו יאכלו, ישתו יין נסיכם" (דברים לב,לח), הרי "יין נסיכם" כ"חלב זבחימו".  ואין מטמא טומאה זו, אלא יין שנתנסך ביד לפני עבודה זרה; אבל סתם יינן שלגויים--מטמא טומאה קלה, כשאר כל משקין טמאין.

ו,ט  מכל הדברים שביארנו מתחילת הספר עד כאן, אתה למד שאבות הטומאות--מהן אבות שלתורה, ומהן אבות שלדברי סופרים.  [י] וכל המיטמא מחמת אב שלתורה, הרי הוא ולד טומאה שלתורה; וכל המיטמא מחמת אב שלדברי סופרים, הרי זה ולד שלדבריהם.

ו,י  [יא] כל אב טומאה שהוא מטמא במגע ואינו מטמא במשא, בין אב שלתורה בין אב שלדברי סופרים--אדם הנוגע בו, אינו מטמא בגדים בשעת מגעו, ולא אדם ולא כלי חרס, אף על פי שעדיין לא פירש ממטמאיו; והרי הוא אחר שפירש ממטמאיו או קודם שיפרוש, ולד--שהוא מטמא אוכלין ועושה אותן שני לטומאה, מפני שהוא ראשון.

ו,יא  [יב] וכל אב טומאה שהוא מטמא במגע ובמשא, בין אב שלתורה בין אב שלדבריהם--אדם הנוגע בו או הנושאו, מטמא בגדים בשעת מגעו ובשעת נשיאותו, ועושה אותן ראשון לטומאה; וכן אם נגע באוכלין, עושה אותן ראשון כל זמן שלא פירש ממטמאיו.

ו,יב  פירש ממטמאיו--הרי הוא ראשון לטומאה לכל דבר, ואינו מטמא בגדים; ואם נגע באוכלין, הרי הן שני.

ו,יג  במה דברים אמורים, בשאר כל האבות, חוץ מן הנבילה והמרכב.  אבל הנבילה והמרכב--אף על פי שהן מטמאין במגע ובמשא, הנוגע בהן אינו מטמא בגדים בשעת מגעו; ואם נגע באוכלין, הרי הן שני לטומאה.  והנושאן מטמא בגדים, בשעת נשיאותו; ואם נגע באוכלין עד שלא פירש, הרי הן ראשון לטומאה כמו שביארנו.

ו,יד  [יג] מי חטאת שיש בהן כדי הזיה--אף על פי שהן כנבילה , שאין מטמא בגדים אלא הנושאן--הרי הנוגע בהן מטמא בגדים בשעת מגעו משום נושא:  שאי אפשר לו שייגע במים, ולא יסיט אותן; וכבר ביארנו שאחד הנושא, ואחד המסיט.

ו,טו  וכן הנוגע בצמר הנבילה, או שנגע בנימי המרכב--מטמא בגדים בשעת מגעו משום נושא:  שאי אפשר לנוגע בדברים אלו, שלא יסיט אותן; ולפיכך מטמא בגדים עד שלא פירש, כדין הנושא.

ו,טז  [יד] הבולע נבלת העוף הטהור--בשעת בליעתו, מטמא בגדים כמו שביארנו; והן ראשון לטומאה.  וכן אם נגע באוכלין, הרי הן ראשון לטומאה.  ואחר שבלע, הרי זה פירש ממטמאיו.

ו,יז  [טו] השורף פרה אדומה, ופרים ושעירים הנשרפים, והמשלח השעיר--אף על פי שבשעת מעשיהן מטמאין בגדים כמו שביארנו--אם נגעו באוכלין אפילו בשעת מעשיהן, הרי הן שני לטומאה.

ו,יח  [טז] הנוגע באב מאבות הטומאות המושלך בתוך המקוה, כגון נבלה או שרץ או משכב, שהיה במקוה, ונגע בו--הרי זה טמא:  שנאמר "אך מעיין ובור מקוה-מים, יהיה טהור; ונגע בנבלתם, יטמא" (ויקרא יא,לו)--אפילו כשהן בתוך המקוה, מטמאין.  וכשיעלה מן המקוה, זה הנוגע יטהר.

ו,יט  וכן זב שדרס על המשכב שהוא מונח במקוה, הרי המשכב טמא; וכשיעלה המשכב מן המקוה--יטהר, שהרי עלתה לו טבילה.  וזה הנוגע במשכב כשהוא במקוה--אם פשט ידו ונגע חוץ למקוה, הרי זה מטמא בגדים; ואין צריך לומר, שהוא מטמא אוכלין ומשקין.
 

הלכות שאר אבות הטומאות פרק ז

ז,א  דבר מפרש בתורה שהאוכלין והמשקין מיטמאין, שנאמר "מכל-האוכל אשר יאכל, אשר יבוא עליו מים--יטמא; וכל-משקה אשר ישתה, בכל-כלי יטמא" (ויקרא יא,לד).  ואין האוכל שנטמא מטמא אוכל אחר, מן התורה; ולא המשקין שנטמאו מטמאין דבר אחר, מן התורה.

ז,ב  אבל מדברי סופרים גזרו על האוכל הטמא--שאם נגע באוכל אחר, שטמאוהו; וכן אם נגע האוכל הטמא במשקין, טמאן.  ואין אוכל מטמא כלי שנגע בו לעולם, ואפילו מדבריהם.  וכן גזרו על המשקין הטמאין, שיטמאו אוכלין או משקין או כלים שנגעו בהן.

ז,ג  [ב] אין לך ולד טומאה שמטמא כלים, אלא משקין טמאין בלבד; וטומאה זו, מדבריהם:  והוא שיהיו אותן המשקין טמאין, מחמת אב מאבות הטומאות, בין שלתורה, בין שלדבריהם.  ומפני מה גזרו על משקין טמאין שיטמאו כלים:  גזירה משום משקה הזב, שהוא אב ומטמא כלים דין תורה--שנאמר "וכי-ירק הזב, בטהור . . ." (ויקרא טו,ח), כמו שביארנו.

ז,ד  [ג] כשגזרו על המשקין שיטמאו את הכלים, גזרו שיהיו מטמאין את הכלים מתוכן.  כיצד:  אם נפלו לאוויר כלי חרס--נטמא כולו, והרי הוא שני; ואם נגעו בשאר כלים מתוכן--נטמאו כולן, ונעשו שני.

ז,ה  אבל אם נגעו משקין טמאין באחורי הכלי שיש לו תוך, בין בכלי חרס בין בכלי שטף וכלי מתכות--נטמאו אחוריו בלבד; והרי אחוריו שני, ולא נטמא תוכו.  במה דברים אמורים, לתרומה; אבל לקודש--כלי שנטמאו אחוריו, נטמא כולו והרי כולו שני לטומאה.

ז,ו  [ד] כבר ביארנו שהאוכלין אין מטמאין כלים, והמשקין מטמאין; ולמה עשו בטומאת משקין היכר זה, ואמרו שהכלי שנגעו משקין טמאין באחוריו לא נטמא תוכו לתרומה--להודיע שטומאת כלים אלו מדבריהם, כדי שלא ישרפו על טומאה זו תרומה וקדשים.

ז,ז  [ה] כבר ביארנו שהאוכלין והמשקין שנגעו באב מאבות הטומאות, הרי הן ראשון לטומאה; וכן אם נגע אוכל באדם או בכלי שנטמא באב, הרי אותו האוכל שני לטומאה.  ואוכל שנגע בזה השני, נקרא שלישי לטומאה; ואם נגע השלישי באוכל רביעי, הרי זה נקרא רביעי לטומאה.

ז,ח  במה דברים אמורים, באוכלין.  אבל המשקין--אחד משקה שנגע באב הטומאה, או שנגע בראשון, או שנגע בשני--הרי אותו משקה תחילה לטומאה; ומטמא את חבירו וחברו את חבירו, אפילו הן מאה:  שאין מונין במשקין.

ז,ט  כיצד:  יין שנגע באב הטומאה, או בראשון, או בשני--הרי יין זה כראשון לטומאה; וכן אם נגע יין זה בשמן, ושמן בחלב, וחלב בדבש, ודבש במים, והמים ביין אחר, וכן עד לעולם--כולן ראשון לטומאה, וכאלו כל אחד מהן נטמא באב תחילה.  וכולן מטמאין את הכלים.

ז,י  וכן כלי שנטמאו אחוריו במשקין, ונגעו משקין אחרים באחורי הכלי הטמאין--אפילו היו משקה חולין, נעשו המשקין האחרים תחילה לטומאה, ומטמאין כלים אחרים, ועושין אותן שני; ואין צריך לומר, שהן מטמאין אוכלין ומשקין אחרים.

ז,יא  [ו] אחורי הכלי שנטמאו במשקין, ונגעו אוכלין באחורי הכלי הטמא--אפילו אוכלי תרומה, הרי אלו טהורין, שהכלי שנטמאו אחוריו בלבד, אינו מטמא את האוכלין אלא לקודש בלבד:  שהכלי שנטמאו אחוריו--הרי זה טמא כולו לקודש כמו שביארנו, ולפיכך מטמא אוכל הקודש.
 

הלכות שאר אבות הטומאות פרק ח

ח,א  כל הנוגע בידיו בראשון לטומאה, בין שהיה אותו ראשון אדם או כלי או אוכל או משקין טמאין--נטמאו ידיו בלבד, עד הפרק; וכן המכניס ידיו לאוויר כלי חרס שנטמא באב הטומאה, או שהכניס ידיו לבית המנוגע--נטמאו ידיו.  וטומאת הידיים, מדברי סופרים.

ח,ב  הידיים שנייות לעולם:  שאין טומאתן אלא מדבריהם; וכשגזרו טומאה עליהן, גזרו שיהיו כשני לטומאה.  אפילו המכניס ידו לבית המנוגע, או שנגע בידיו באדם שהוא מטמא בגדים עד שלא פירש ממטמאיו--הרי ידיו שנייות.

ח,ג  הפיגול, והנותר, וצריד שלמנחות--הרי הן כראשון לטומאה, ומונין בהן ראשון ושני; לפיכך מטמאין את הידיים בכביצה.  ואין הפיגול והנותר מצטרפין, אף על פי ששיעורן שווה בכביצה, הואיל וטומאת הידיים מדבריהם; אבל שאר האוכלין מצטרפין, שאין אוכלין טמאין מטמאין את הידיים עד שיהיו כביצה.

ח,ד  קולית הפיגול או הנותר--אף על פי שהיא סתומה--הנוגע בה בידיו, נטמאו ידיו:  שהעצמות שלקדשים ששימשו נותר או פיגול מטמאין את הידיים, הואיל ונעשו בסיס לדבר האסור.

ח,ה  בשר קודש שיצא חוץ למחיצתו--הרי הוא ספק אם מטמא את הידיים, או אינו מטמא; לפיכך אינו מטמא--שספק טומאת הידיים טהור, כמו שיתבאר.  ואם בשר פסח שיצא חוץ לבית הוא, הרי הוא טהור--בני חבורה, זריזין הן.

ח,ו  אין טומאת ידים במקדש--שבשעה שגזרו טומאה על הידיים, לא גזרו במקדש; אלא הנוגע באוכלין טמאים וכיוצא בהן, בין שנגע במקדש בין שנגע חוץ למקדש, ונגע בקודשים במקדש--לא טמאן.  ואם נגע חוץ למקדש--הרי זה מטמא את הקודש, ופוסל את התרומה כמו שיתבאר.

ח,ז  מי שנטמאת ידו אחת, ונגעה באחרת--האחרת טהורה; ונוטל את הטמאה, ודייו.  במה דברים אמורים, לתרומה.  אבל לקודש--אם נטמאת ידו אחת, ונגע בשנייה--טימאה, ושתיהן צריכות טבילה לקודש; אבל לתרומה, בנטילת ידים בלבד יטהרו ידיו.

ח,ח  שלמה המלך ובית דינו גזרו על כל הידיים שיהיו שנייות, אף על פי שלא ידע בוודאי שנטמאו--מפני שהידיים עסקנייות.  ולא גזר שלמה על הידיים טומאה, אלא לקודש; ואחר כך גזרו חכמים שאחריו, אף לתרומה.  ולפיכך צריך נטילת ידים לתרומה; ואם נגע בתרומה קודם שייטול ידיו--פסולה, ונשרפת על טומאה זו.

ח,ט  לט אדם ידיו במפה, ואוכל בתרומה בלא נטילת ידים; ואין חוששין שמא ייגע.  אבל לא יעשה כן בחולין שנעשו על טהרת הקודש, או טהרת התרומה:  גזירה--שמא ייגע, לפי שאינו מקפיד עליהן.

ח,י  הואיל והידים שנייות--אם נגעו במשקין, עשו אותן תחילה; ואם נגעו משקין אלו באוכלין, עשו אותן שני.  ואם נגעו במשקין אחרים, עושין אותן תחילה--שהמשקין תחילה לעולם, כמו שביארנו; אבל אין משקין אלו שנטמאו מחמת ידים מטמאין כלים כלל, שעיקר טומאת הידיים מדבריהם.

ח,יא  וכן גזרו חכמים על כל אדם שיאכל אוכלין טמאין, בין שאכל אוכל ראשון או אוכל שני, ועל כל השותה משקין טמאין--שיהיה שני לטומאה, עד שיטבול.  ואם נגע באוכלין, עשה אותן שלישי.  ואם נגע במשקין, אפילו משקה חולין--עשה אותן תחילה, לטמא אוכלין ומשקין אחרים, אבל לא לטמא כלים, הואיל ועיקר טומאת אדם זה מדבריהם.

ח,יב  ומפני מה גזרו טומאה על האוכל אוכלין טמאין, שמא יאכל אוכל ראשון או שני וישתה עליו משקה תרומה; ונמצא משקה תרומה טמא, באוכל שבפיו.  וכן השותה משקין טמאין, שמא יאכל עימהן אוכל תרומה; ונמצא טמא, במשקין שבפיו.  וכבר ביארנו בתרומות, שאסור לאכול תרומה טמאה.

ח,יג  [יא] אינו מיטמא עד שיאכל אוכלין טמאים כחצי פרס, שהוא כביצה ומחצה שוחקת; וכן השותה אינו מיטמא עד שישתה ממשקין טמאין רביעית.  וכל האוכלין מצטרפין לחצי פרס, לפסול את הגויה; וכל המשקין מצטרפין לרביעית.  ואם אכל או שתה פחות משיעור זה, טהור.

ח,יד  אכל מעט ושהה, וחזר ואכל מעט ושהה--אם יש מתחילה ועד סוף כדי אכילת פרס, מצטרפין; ואם לאו, אין מצטרפין.  וכן אם שתה מעט ושהה, ושתה מעט ושהה--אם יש מתחילה ועד סוף כדי אכילת פרס, מצטרפין; ואם לאו, אין מצטרפין.  אכל פחות מכשיעור, וטבל ועלה, ואכל מעט מיד--אם לא שהה ביניהן, והרי אכילה שלפני הטבילה ושלאחר הטבילה בכדי אכילת פרס--הרי אלו מצטרפין.

ח,טו  [יב] אישה שהיא ראשון לטומאה, ומניקה את בנה--הרי הבן טהור, ולא גזרו עליו טומאה:  שאפילו תאמר שינק רביעית--אפשר שיש מתחילה ועד סוף יתר מכדי אכילת פרס, שהרי אינו יונק בבת אחת.

ח,טז  [יג] המעוברת--התירו לה שתהיה אוכלת אוכלין טמאין פחות מכשיעור, ואף על פי שהיא אוכלת הרבה:  מפני הסכנה.  ואינה צריכה טבילה, אלא הרי היא טהורה.
 

הלכות שאר אבות הטומאות פרק ט

ט,א  הבא ראשו ורובו במים שאובין, או שנפלו על ראשו ועל רובו שלושת לוגין מים שאובין--הרי הוא כשני לטומאה עד שיטבול.  ואם נגע באוכלין, עשה אותן שלישי.  ואם נגע במשקין--טמאן ועשה אותן תחילה לטמא אוכלין ומשקין אחרים, אבל לא לטמא כלים.

ט,ב  ומפני מה גזרו טומאה על אדם זה:  מפני שהיו טבולי יום טובלין במערות שמימיהן רעים, והיו רוחצין אחר כן במים שאובין יפים דרך נקיות; ופשט המנהג כך, עד שהיו רוב העם מדמין שמים שאובין שרוחצין באחרונה--הן שמטהרין, לא הטבילה שבמי המקוה, והיו טובלין בזלזול, בלא כוונה.  לפיכך גזרו שכל בא ראשו ורובו במים שאובין, או שנפלו על ראשו ורובו--נטמא, ונעשה כשני לטומאה.

ט,ג  אפילו טהור שאינו טבול יום--אם נפלו על ראשו ורובו שלושת לוגין מים שאובין, או שבא ראשו ורובו במים שאובין--הרי זה כשני לטומאה עד שיטבול; טבל--אינו צריך הערב שמש, מפני שעיקר טומאה זו מדבריהם.

ט,ד  וכן האוכל אוכלין טמאין והשותה משקין טמאין, וטבל--אינו צריך הערב שמש; וכן כלים שנטמאו במשקין--כיון שהטבילן, טהרו ואין צריכין הערב שמש:  מפני שעיקר טמאות אלו מדבריהם.

ט,ה  [ב] מי שנפלו עליו שלושת לוגין מים שאובין משני כלים, או משלושה--אם התחיל השני עד שלא פסק הראשון, מצטרפין; ואם לאו, אין מצטרפין.  נפלו מארבעה כלים, אינן מצטרפין; ואף על פי שהתחיל זה עד שלא פסק זה, הרי זה טהור.

ט,ו  נפלו על ראשו, אבל לא על רובו, או שנפלו על רובו, ולא נפלו על ראשו, או שנפלו על ראשו בלבד מלמעלה, ונפלו על רובו מן הצד או מלמטה--הרי זה טהור:  עד  על ראשו ועל רובו הסמוך לראשו, כדרכן.

ט,ז  וכן אם בא ראשו במים שאובין, ולא בא רובו, או בא רובו, ולא בא ראשו, או שבא ראשו בלבד, ובא משאר גופו רובו במים שאובין מלמטה או מן הצד--הרי זה טהור:  עד שיבוא ראשו ורובו הסמוך לראשו, כדרכו.

ט,ח  [ג] הבא מראשו ורובו החצי במים שאובין, ונפלו על החצי האחר מים שאובין--הואיל וחציו בנפילה וחציו בביאה, הרי זה טהור.

ט,ט  [ד] היו שלושת לוגין שנפלו עליו או שבא בהן, מקצתן שאובין ומקצתן אינן שאובין, או שנתערב בהן יין ושמן ודבש וחלב--הרי זה טהור:  עד שיהיו השלושה, כולן מים שאובין.

ט,י  שלושת לוגין אלו שנפלו על הטהור או שבא בהן, וטמאוהו--כיון שנעשה כשני לטומאה, הרי המים האלו טמאין:  שהרי נגעו בשני; והרי אלו המים אומרין לזה הטהור, טמאנו אותו וטימאנו.

ט,יא  [ה] בראשונה היו מניחין כיכרות שלתרומה בצד הספרים, ואומרין זה קודש וזה קודש, ובאין העכברים, ומקרעין את הספרים.  לפיכך גזרו שכל תרומה שנגעה באחד מכתבי הקודש, נטמאת, והרי היא כשלישי לטומאה, כאילו נגעה בשני; ונמצאו כל כתבי הקודש, פוסלין את התרומה כשני.

ט,יב  ולא עוד, אלא מי שהיו ידיו טהורות, ונגע באחד מכתבי הקודש--נעשו ידיו שנייות, ומטמאין את התרומה ואת המשקין; ואף על פי שאין הידיים מיטמאות אלא מראשון לטומאה כמו שביארנו, הרי הן מיטמאות מן הספר.

ט,יג  [ו] רצועות תפילין, עם התפילין, וגליון שבספר שלמעלן ושלמטן שבתחילה ושבסוף, כשהן מחוברין לספר, וספר שנמחק, ונשתייר בו שמונים וחמש אותיות, ומגילה שכתוב בה שמונים וחמש אותיות, כפרשת "ויהי בנסוע הארון" (במדבר י,לה)--הרי אלו מטמאין את הידיים.  ולא דברי תורה בלבד, אלא כל כתבי הקודש--אפילו שיר השירים וקוהלת, שהן דברי חכמה--מטמאין את הידיים.

ט,יד  [ז] תרגום שבעזרא ושבדניאל, הרי הוא מכלל כתבי הקודש.  אבל תרגום שכתבו עברית, ועברית שכתבו תרגום, או שכתב כתבי הקודש בכתב עברי--אינן מטמאין את הידיים:  עד שיהיו כתובין אשורית, על העור, ובדיו.

ט,טו  [ח] הכותב הלל ושמע לתינוק להתלמד בו, אף על פי שאינו רשאי--הרי אלו מטמאין את הידיים.  [ט] המשיחות והרצועות שתפרן לספר--אף על פי שאינו רשאי לקיימן--כל זמן שהן מחוברין לספר, מטמאין את הידיים.

ט,טז  [י] תיק שלספר, ותיבה שלספר, ומטפחות ספרים--בזמן שהן תפורות, מטמאין את הידיים.  אבל הברכות--אף על פי שיש בהן מאותייות שלשים, ומעניינות הרבה שלתורה--אינן מטמאין את הידיים.  [יא] ספרי המינים, אינן מטמאין את הידיים.  פרשת סוטה--הואיל ולמחיקה עומדת, אינה מטמאה את הידיים.
 

הלכות שאר אבות הטומאות פרק י

י,א  כל המיטמא באב מאבות הטומאות, בין אדם בין כלים--הרי הוא ראשון לטומאה כמו שביארנו, עד שיטבול.  טבל--הרי הוא כשני לטומאה, עד שיעריב שמשו:  שנאמר "במים יובא וטמא עד-הערב, וטהר" (ויקרא יא,לב), הכתוב קרא לטבול יום טמא.

י,ב  אחד טבול יום מטומאה חמורה, כגון שטבל מזיבות או מטומאת מת וצרעת, ואחד טבול יום מטומאת שרץ וכיוצא בו.  וכל הטעון הערב שמש--בין אדם בין כלים, בין מדברי תורה בין מדברי סופרים--הרי הוא כשני לטומאה, עד שיעריב שמשו.

י,ג  טבול יום פוסל אוכלי תרומה, ומשקה התרומה, ואוכלי הקודש, ומשקה הקודש:  פוסל הכול.  כיצד:  טבול יום שנגע באוכלין שלתרומה--עשאן שלישי לטומאה, מפני שהוא כשני; וכן אם נגע במשקין שלתרומה--טמאן, והרי הן שלישי לטומאה.

י,ד  נגע טבול יום במשקין שלקדש--טמאן, והרי הן רביעי לטומאה; וכן אם נגע באוכלי הקודש, עשאן רביעי.  אבל אם נגע טבול יום באוכלי חולין ומשקה חולין, הרי הן טהורין.  ודין מחוסר כיפורים או טבול יום, בנגיעת הקודש--אחד הוא.

י,ה  הנה נתבאר לך מכל אלו הדברים שאין שם משקין שנייות לעולם, אלא המשקין תחילה לעולם:  חוץ ממשקין שנגע בהן טבול יום--שהן שלישי, אם היו תרומה; או רביעי, אם היו קודש.

י,ו  [ד] כל הטמאין, בין חמורין בין קלין--משקין היוצאין מהן כגון רוקן ומימי רגליהן, הרי הן כמשקין שייגעו בהן:  אלו ואלו ראשון לטומאה כמו שביארנו--חוץ מזב וחבריו, שהמשקין היוצאין מהן אב טומאה.  ומשקין שהזב וחבריו נוגעין בהן, תחילה.

י,ז  אפילו אוכל אוכלין טמאין, או שותה משקין טמאין--הרי המשקין היוצאין ממנו קודם שיטבול, כמו המשקין שייגע בהן:  שהן תחילה.  וכן טבול יום--משקין היוצאין ממנו, כמשקין שהוא נוגע בהן:  שאינן מטמאין אחרים כלל.  אלא אם נגע במשקה חולין, הרי הן טהורין; ואם נגע במשקה תרומה, הרי הן שלישי; ואם נגע במשקה קודש, הוא או מחוסר כיפורים, הרי הן רביעי.  [ה] ועתה יתבאר שאין שלישי שבתרומה ולא רביעי שבקודש, מטמאין משקה אחר או אוכל אחר; ואין צריך לומר, שאין מטמאין כלים.  לפיכך קדירה שהיא מלאה משקין, ונגע בהן טבול יום--אם היה משקה חולין, הכול טהור; ואם היה משקה תרומה, המשקין פסולין והקדירה טהורה.  ואם היו ידיו טמאות--הרי המשקה טמא, בין משקה תרומה בין משקה חולין; וזה חמר בידיים, מה שאין בטבול יום.

י,ח  וחמר בטבול יום מידים טמאות--שספק טבול יום, פוסל מספק; וספק הידיים, טהור כמו שיתבאר.  [ו] ואחד טהור שידיו טמאות, או טבול יום שידיו טמאות--הרי זה מטמא משקה חולין, ועושה אותן תחילה לטמא אוכלין ומשקין כמו שביארנו.

י,ט  ומאחר שמשקה שיצא מטבול יום כמשקין שייגע בהן, טבול יום שנפל מרוקו או ממימי רגליו על כיכר שלתרומה--הרי זה טהור, מפני שהן כמשקין שייגע בהן.

י,י  [ז] מכל אלו הדברים שהקדמנו לבארם, אתה למד שהאדם יהיה אב טומאה ויהיה ראשון לטומאה, מדברי תורה.  ולעולם לא יהיה האדם שני לטומאה, אלא מדברי סופרים:  והוא האוכל אוכלין טמאין, או השותה משקין טמאין, או הבא ראשו ורובו במים שאובין--שכל אלו כשני לטומאה מדבריהם.

י,יא  וכן שאר כל הכלים, חוץ מכלי חרס--יהיו אב טומאה ויהיו ראשון לטומאה, מדברי תורה.  ולא יהיה הכלי לעולם שני לטומאה, אלא מדברי סופרים:  שאם ייטמא במשקין טמאין, יהיה שני מדבריהם כמו שביארנו.

י,יב  [ח] כבר ביארנו שכלי חרס--לא יהיה אב טומאה לעולם, לא מדברי תורה ולא מדברי סופרים; ויהיה ראשון לטומאה מדברי תורה, ושני מדבריהם--אם נטמא במשקין כשאר הכלים.  ולא יהיה האדם ולא הכלים שלישי ולא רביעי, לא מדברי תורה ולא מדברי סופרים.

י,יג  [ט] האוכלין--לא יהיו אב הטומאה לעולם, לא מדברי תורה ולא מדברי סופרים.  ויהיו ראשון ושני, מדברי תורה:  שהאדם או הכלי שהוא ראשון לטומאה--אם נגע באוכל, עשהו שני.  ויהיו האוכלין שלישי ורביעי לטומאה, מדברי סופרים בלבד.

י,יד  [י] המשקין--יהיו אב טומאה מדברי תורה, כגון מי חטאת ורקו שלזב ומימי רגליו; ויהיו ראשון לטומאה מדברי תורה, כגון שנגעו באב מאבות הטומאות.

י,טו  וכן אם נגעו המשקין בוולד הטומאה, בין אדם בין כלים--נטמאו מדברי תורה, והרי הן כראשון לטומאה לטמא אחרים מדבריהם.  וכן אם נגעו בשני, בין באדם בין בכלים בין באוכלין--נעשו ראשון לטמא אחרים מדברי סופרים, כמו שביארנו.

י,טז  ויהיו המשקין שלישי ורביעי, מדבריהם.  כיצד:  אם נגע טבול יום במשקה תרומה, עשהו שלישי; ואם נגע במשקה קודש, עשהו רביעי.  ואין אתה מוצא משקין שנייות לעולם, ולא משקה שאינו תחילה--חוץ ממשקה טבול יום או מחוסר כיפורים בקודש כמו שביארנו:  שהוא פסול מדבריהם, ואינו מטמא.
 

הלכות שאר אבות הטומאות פרק יא

יא,א  כל מקום שנאמר באוכלין פסול--הוא שיהיה האוכל עצמו טמא, ולא יטמא אוכל אחר; אלא אם נגע באוכל אחר, הרי הוא טהור.

יא,ב  הראשון שבחולין, טמא ומטמא.  השני, פסול ולא מטמא; ואין שני עושה שלישי, בחולין.  ומניין לאוכל שני שהוא פסול בחולין, שנאמר "וכל-כלי-חרש--אשר-ייפול מהם, אל-תוכו:  כול אשר בתוכו יטמא" (ויקרא יא,לג).

יא,ג  נמצא השרץ אב, וכלי חרס שנפל השרץ לאוירו ראשון, והאוכל שבכלי שני, והרי הוא אומר "יטמא" (ויקרא יא,לג).  וכן שרץ שנפל לאוויר התנור--הפת שנייה, שהתנור ראשון.

יא,ד  [ג] הראשון והשני שבתרומה, טמאין ומטמאין.  השלישי, פסול ולא מטמא; ואין שלישי עושה רביעי, בתרומה.  ומניין לאוכל שלישי שנפסל בתרומה, שנאמר "ובא השמש, וטהר; ואחר יאכל מן-הקודשים" (ויקרא כב,ז).  נמצא טבול יום אסור בתרומה, עד שיעריב שמשו; ואם נגע בה, פסלה.  וטבול יום, כשני לטומאה הוא.  הא למדת שהשני עושה שלישי, בתרומה.

יא,ה  [ד] הראשון והשני והשלישי בקודש, טמאין ומטמאין.  הרביעי, פסול ואינו מטמא; ואין רביעי עושה חמישי, לעולם.  ומניין לשלישי בקודש שהוא טמא:  שנאמר "והבשר אשר-ייגע בכל-טמא . . ." (ויקרא ז,יט); וכבר קרא הכתוב לשני טמא, שנאמר "כול אשר בתוכו יטמא" (ויקרא יא,לג).  הנה למדת שבשר הקודש שנגע בשני, נטמא ויישרף.

יא,ו  ומניין לרביעי בקודש שהוא פסול, מקל וחמר:  ומה מחוסר כיפורים שהוא מותר בתרומה, אסור בקודש עד שיביא כפרתו--השלישי שהוא פסול בתרומה, אינו דין שיעשה רביעי בקודש.  אבל החמישי טהור.

יא,ז  [ה] בשר תאווה--אף על פי שהוא טהור, גזרו עליו שיהיה כשלישי לטומאה, מטמא את הקודש, ואינו פוסל את התרומה.  וייראה לי שלא גזרו עליו, אלא כדי שלא יערבו העם אותו עם בשר הקודש, ויבואו לטעות,  בו; וידמה שבשר זה חול והוא קודש, ויאכלנו בטומאה.

יא,ח  [ו] חיבורי אוכלין על ידי משקין, הרי הן חיבור לטמא טומאת אוכלין; והדבר ספק אם הן חשובין כגוף אחד, למנות בהן ראשון ושני ושלישי, או חושבין זה האוכל שנגעה בו הטומאה ראשון, והאוכל המחובר לו שני.

יא,ט  [ז] השני שבחולין--פוסל אוכלי תרומה, ועושה אותן שלישי.  ואם נגע במשקה חולין, טמאן; ואין צריך לומר אם נגע במשקה תרומה, או במשקה קודש--שהוא מטמא הכול.

יא,י  [ח] השלישי שבתרומה שנגע באוכלי קודש, פסלן ונעשו רביעי; ואם נגע במשקה הקודש, טמאן ונעשו תחילה.  אבל אם נגע שלישי שבתרומה במשקה תרומה, הרי הוא טהור; וכן רביעי שבקודש--אם נגע במשקה קודש, הרי הוא טהור.

יא,יא  [ט] חולין שנעשו על טהרת תרומה, השלישי שבהן פסול כתרומה.  ואם נגע בקודש, אינו עושהו רביעי; ואפילו משקה קודש, אינו פוסל.  וחולין שנעשו על טהרת הקודש--השלישי שבהן, טהור כחולין.

יא,יב  [י] האוכל רביעי שבקודש, אסור לו לאכול את הקודש; ומותר ליגע בקודש, ואינו פוסלו.  אפילו תבשיל שנתערב בו הקודש, ואין בו כזית בכדי אכילת פרס--הרי זה לא יאכל ברביעי שלקדש אלא בחמישי, שהוא טהור כמו שביארנו.

יא,יג  [יא] האוכל שלישי שבתרומה עצמה, או שלחולין שנעשו על טהרת התרומה--הרי זה אסור לאכול את התרומה, עד שיטבול; ומותר ליגע בתרומה, והרי היא טהורה:  באכילה, עשו מעלה; בנגיעה, לא עשו מעלה.

יא,יד  במה דברים אמורים, בתרומה עצמה.  אבל תבשיל שנתערבה בו תרומה--אם אין שם כזית בכדי אכילת פרס--הרי זה מותר לאכול מאותו תבשיל, כדרך שהוא מותר ליגע בתרומה.

יא,טו  [יב] האוכל שלישי שבתרומה, או שלחולין שנעשו על טהרת התרומה--אף על פי שהוא טהור לנגיעת התרומה, הרי הוא כשני לעניין קודש:  שטהרת התרומה, טומאה היא אצל הקודש.  אבל האוכל שלישי שבחולין שנעשו על טהרת הקודש, הרי הוא טהור--שאין לך שעושה רביעי בקודש, אלא קודש מקודש בלבד.

יא,טז  [יג] כל קודש האמור בעניין טומאת אוכלין ומשקין--הוא קודש מקדש המקודשין, כגון בשר קודשי קודשים ובשר קודשים קלים, וחלות תודה ורקיקי נזיר שנשחט עליהן הזבח, והמנחות שקדשו בכלי, ושתי הלחם ולחם הפנים שקרמו בתנור.  אבל חלות תודה ורקיקי נזיר שלא נשחט עליהן הזבח, והמנחות שלא קדשו בכלי--אינן לא כקודש ולא כחולין, אלא כתרומה.

יא,יז  [יד] החלה, והביכורים, ותשלומי תרומה וחומשה--הרי הן כתרומה.  [טו] הטבל, והמדומע, וגידולי תרומה, ומעשר שני, ועיסה הטבולה לחלה--הרי הן כחולין; והראשון טמא בהן, והשני פסול, ואין בהן שלישי.

יא,יח  [טז] כל דבר שודאו מטמא את החולין מן התורה--גזרו על ספקו בחולין הטבולין לחלה, שתיעשה אותה העיסה בטהרה; ומפרישין ממנה חלה, וחלתה תלויה--לא נאכלת, ולא נשרפת.
 

הלכות שאר אבות הטומאות פרק יב

יב,א  אחת עשרה מעלות עשו חכמים לקודש על התרומה, ואלו הן.  יש לאדם להטביל כלים בתוך כלים לתרומה, אבל לא לקודש:  גזירה שמא יהיה פי הכלי צר, ולא יהיה בו כשפופרת הנוד; ונמצאו הכלים שבתוכו כאילו טבלו במים שבכלי, לא במקוה.

יב,ב  במה דברים אמורים, בשהיה הכלי הגדול שיש בתוכו הכלים הטמאין, טהור; אבל אם היה טמא--מתוך שעלתה לו טבילה, עלתה לכלים שבתוכו, אפילו להשתמש בהן בקודש.

יב,ג  [ב] כלי שנטמאו אחוריו במשקין--לא נטמא תוכו, ולא בית אצבע שבעובי שפתו; והמשקין שבתוכו או שבבית צביעתו, טהורין; ושותה בו, ואינו חושש שמא ייגעו משקין שבפיו באחורי הכלי ויחזרו ויטמאו תוכו.  במה דברים אמורים, בתרומה; אבל לקודש--אם נטמאו אחוריו, נטמא כולו.

יב,ד  [ג] הנושא את המדרס, מותר לו לישא עמו תרומה כאחד--הואיל ואין הנושא נוגע בתרומה ולא התרומה נוגעת במדרס, הרי היא טהורה; אבל לא הקודש, אף על פי שלא נגע בו.

יב,ה  מעשה היה באחד שנשא חבית שלקדש, וטמאה במדרס שנשא עימה.  ובאותה שעה גזרו שהנושא את המדרס, לא יישא את הקודש; ולא גזרו אלא במדרס עם הקודש, כמעשה שהיה.  ואם עבר ונשא--הואיל ולא נגע בקודש, הרי הקודש טהור.

יב,ו  [ד] בגדי אוכלי תרומה--אף על פי שהן טהורין ונזהרין מן הטומאות, הרי בגדיהן מדרס לקודש.

יב,ז  [ה] כלי שהוא מפוצל, ולוחותיו וקורותיו מקושרות כגון מיטה וכיוצא בה--אם נטמא, וצריך להטבילו לתרומה--יש לו להטבילו כולו כאחת, כשהוא מקושר.  אבל לקודש--מתיר ומנגיב, שמא יש שם דבר החוצץ; ומטביל, ואחר כך קושר.

יב,ח  [ו] כלים הנגמרין בטהרה--אפילו היה העושה אותן תלמיד חכמים, ונזהר בהן--הרי אלו צריכין טבילה לקודש, ואינן צריכין הערב שמש.  אבל לתרומה--משתמש בהן בלא טבילה, שהרי נעשו בטהרה.  ומפני מה הצריכום טבילה לקודש--גזירה משום רוק עם הארץ שייגע בהן בשעת מלאכה, ועדיין הוא לח אחר שנגמרו.

יב,ט  [ז] הכלי מצרף מה שבתוכו לקודש, אבל לא לתרומה.  כיצד:  כלי שהוא מלא פירות פרודין זה מזה, כגון צימוקין וגרוגרות, ונגעה טומאה באחד מהן--נטמא כל שבכלי לקודש, אבל לא לתרומה.  וכל המעלות, שלדבריהם הם; ורמז יש למעלה זו בתורה, "כף אחת עשרה זהב, מלאה קטורת" (במדבר ז,יד; ועוד אחת עשרה פעמים בהמשך הפרק)--אמרו חכמים כל מה שבכף, הרי הוא כגוף אחד.

יב,י  אפילו כלי שאין לו תוך, מצרף מה שעליו לקודש, כגון שהיו צבורין על גבי הלוח או על גבי העור, ואף על פי שאין הפירות נוגעין זה בזה.

יב,יא  [ח] היו שני הציבורין בתוך הכלי, ודבר אחר ביניהן, ונטמא אחד משניהן--אם היה הדבר שביניהן צריך לכלי, הכלי מצרפן ונטמא הכול; ואם אינו צריך לכלי, לא נטמא אלא זה שנגעה בו הטומאה בלבד.

יב,יב  [ט] היו שני ציבורין בכלי, והצבור האחד מחובר למים שאחורי הכלי, ונגע טמא בציבור השני--נטמאו שניהן בצירוף הכלי; ונטמאו המים שאחורי הכלי מחמת זה האוכל המחובר להן, אף על פי שהן אחורי הכלי.  נגע הטמא במים שאחורי הכלי, נטמא האוכל המחובר להן; והדבר ספק אם נטמא האוכל השני בצירוף הכלי, או לא נטמא מחמת הצירוף.

יב,יג  [י] אוכל קודש שנטמא, והניחו בכלי, ובתוך הכלי אוכל קודש אחר טהור, ואין נוגעין זה בזה--הטהור בטהרתו, והטמא בטומאתו.  בא טבול יום, ונגע באוכל הטמא--יש בדבר ספק אם נפסל הטהור מחמת מגע טבול יום, מפני צירוף הכלי, או לא נפסל, שלא נגע טבול יום אלא באוכל ששבע מן הטומאה ולא הוסיף לו כלום.

יב,יד  [יא] הרביעי--בקודש פסול, אבל בתרומה טהור; וכן השלישי שבתרומה--אם נגע במשקה קודש, הרי זה נטמא כמו שביארנו.  והשלישי שבתרומה או שבקודש--אם נגע במשקה תרומה, לא פסולו.

יב,טו  [יב] מי שנטמאת ידו אחת, ונגע בה בידו שנייה או ביד חבירו--פסל את השנייה, והרי היא כשלישי.  ואם היתה ידו בלולה במשקה--אף על פי שלא נגע, נטמאת חברתה; וצריך להטביל את שתיהן, ואחר כך ייגע בקודש.  אבל בתרומה--אם נטמאת ידו האחת, לא נטמאת חברתה, ואפילו נגע בה, כשהיא נגובה; ואינו צריך להטביל ידו שנטמאת, אלא נוטלה ונוגע בתרומה.

יב,טז  [יג] אוכלין נגובין שלא הוכשרו, אוכלין אותן בידיים מסואבות; במה דברים אמורים, בתרומה.  אבל בקודש--חיבת הקודש מכשרתן, ואסור למי שידיו טמאות לאכול קודש שלא הוכשר; ואפילו לא נגע בו אלא בכוש, או שתחב לו חבירו לתוך פיהו--הרי זה אסור.

יב,יז  אין צריך לומר שאם נגעה טומאה באוכלין שלקדש שלא הוכשרו, שנטמאו--מפני שחיבת הקודש מכשרתן.  [יד] במה דברים אמורים, לפסול האוכל עצמו ולאסרו באכילה; אבל למנות בו ראשון ושני, הרי זה ספק.  כיצד:  נגע אוכל זה שנטמא בלא הכשר באוכל שני שהוכשר--הרי זה השני ספק, מפני שהראשון לא הוכשר.

יב,יח  [טו] האונן אחר שתם זמן אנינותו, ומחוסר כיפורים אחר שהביא כפרתו--צריכין טבילה לאכילת הקודש; אבל לא לתרומה, שהאונן ומחוסר כיפורים מותרין לאכול את התרומה.

יב,יט  ומפני מה הצריכום טבילה לקודש:  שהרי עד עתה היו אסורין לאכול את הקודש, והסיחו דעתן; ושמא נטמאו, והם לא ידעו.  ולא עשו מעלה זו אלא לאכילה; אבל לנגיעה, נוגעין בקודשים קודם טבילה.  ומחוסר כיפורים שנגע בקודש, פסלו כמו שביארנו.

יב,כ  [טז] שש מעלות הראשונות--עשו אותן בין לקודש, בין לחולין שנעשו על טהרת הקודש.  וחמש אחרונות, שהן מן הכלי מצרף מה שבתוכו והלאה--עשו אותן בקודש בלבד, אבל לא בחולין שנעשו על טהרת הקודש, אלא הרי הן בחמש אלו כחולין.  לפיכך חולין שנעשו על טהרת הקודש--הראשון טמא בהן, והשני פסול, והשלישי טהור כחולין כמו שביארנו.
 

הלכות שאר אבות הטומאות פרק יג

יג,א  חמש מעלות, עשו אותן חכמים בבגדים; ואלו הן:  בגדי עמי הארץ, מדרס לאוכלי חוליהן בטהרה; וכן עמי הארץ עצמן, כזבין לטהרות כמו שביארנו.

יג,ב  ובגדי אוכלי חוליהן בטהרה, מדרס לאוכלי מעשר שני.  אבל אוכלי חוליהן בטהרה, והן הנקראין פרושים--אינן כזבין, אפילו לתרומה; הרי זה הפרוש, טהור אפילו אם נגע בה בגופו.

יג,ג  ובגדי אוכלי מעשר שני, מדרס לאוכלי תרומה עצמן.  ובגדי אוכלי תרומה, מדרס לקודש; אבל אוכלי תרומה עצמן, אינן כזבין לקודש.  ובגדי אוכלי הקודש, מדרס לחטאת כמו שביארנו בהלכות פרה אדומה; אבל הטהור לקודש, אינו כזב לחטאת.

יג,ד  [ב] וכן עשו חכמים מעלות בטבילה.  כיצד:  מי שטבל בלא כוונה--הרי זה טהור לחולין, ואסור במעשר שני עד שיתכוון לטבול למעשר.

יג,ה  טבל למעשר שני--הרי זה בחזקת טהרה למעשר, ואסור בתרומה; טבל לתרומה--הוחזק לתרומה, ואסור בקודש; טבל לקודש--הוחזק לקודש, ואסור לחטאת; טבל לחטאת--הוחזק לכול, שהטובל לחמור הוחזק לקל.  טבל סתם, ולא נתכוון לאחד מכל אלו--הרי זה טהור לחולין בלבד; וטמא כשהיה, אפילו למעשר.

יג,ו  וכן הנוטל ידיו, או הטבילן--צריך כוונה אפילו למעשר.  ומן המעשר ומעלה, צריך כוונה; אבל לחולין, אינו צריך כוונה.  וכל המעלות האלו, מדברי סופרים; אבל דין תורה--הואיל וטבל מכל מקום, הרי הוא טהור לכול.

יג,ז  [ג] מי שהיה טהור לתרומה, והסיע את ליבו מלאכול--נטמא בהיסח הדעת, ואסור לאכול תרומה עד שיטבול פעם שנייה; ואינו צריך הערב שמש.  היו ידיו טהורות לתרומה, והסיע את ליבו מלאכול--אף על פי שיאמר יודע אני שלא נטמאו ידיי--הרי ידיו טמאות בהיסח הדעת, שהידיים עסקנייות.

יג,ח  אם לתרומה כן, קל וחמר לקודש--שכל המסיח דעתו, צריך טבילה.  ואם לא שומר עצמו מטומאת מת, ולא ידע בוודאי שלא נטמא--הרי זה צריך הזיה שלישי ושביעי, מפני הסח הדעת; ואם ידע שלא נטמא במת, והסיח דעתו משאר הטומאות--הרי זה צריך טבילה והערב שמש, אף לתרומה.  ודבר ברור הוא, שכל הטבילות האלו מדבריהם.

יג,ט  [ד] וכן גזרו חכמים על הכלים הנמצאין בשווקים וברחובות, אפילו במדברות--שיהיו בחזקת טומאה:  שמא בזב נטמאו, או במת.  וכן הרוקין הנמצאין שם, בחזקת טומאה--שמא רוק זב וכיוצא בו הוא, הרוק הזה.

יג,י  [ה] כל הכלים הנמצאין בירושלים--טהורין, אפילו נמצאו דרך ירידה לבית הטבילה:  שלא גזרו טומאה על הכלים הנמצאין בירושלים--חוץ מן הסכינין לשחיטת הקודשים, מפני חומרת הקודשים.

יג,יא  במה דברים אמורים, בסכין הנמצאת בירושלים בשאר ימות השנה; אבל אם מצא סכין בירושלים ביום ארבעה עשר בניסן--שוחט בה הקודשים מיד, ואפילו חל ארבעה עשר להיות בשבת:  שלא גזרו על הסכינין הנמצאין ביום הזה.  וכן אם מצאה ביום טוב--שוחט בה מיד, שחזקת כל הכלים ביום טוב טהורין.

יג,יב  [ו] מצא הסכין ביום שלושה עשר--מזה עליה ומטבילה, ושוחט בה למחר:  מפני שעשו אותה ביום זה, כאילו יום שלושה עשר שביעי שלה.  [ז] מצא סכין קשורה לסכין הידועה אצלו, בין ביום טוב בין בשאר הימים--הרי היא כמוה:  אם טהורה, טהורה; ואם טמאה, טמאה.

יג,יג  [ח] כל הרוקין הנמצאין בירושלים באמצע הדרך--גזרו עליהן טומאה, כשאר הרוקין הנמצאין בכל מקום; וכל הרוקין הנמצאין בצדדין בירושלים, טהורים--שהפרושים הן שמהלכין בצדדין, כדי שלא ייטמאו במגע עמי הארץ.  ובשעת הרגל--שבאמצע הדרך טהורים, שכל ישראל טהורים ברגל; ושבצדדין טמאים, שהטמאים ברגל מועטים, והן פורשין לצדדי הדרכים.

יג,יד  [ט] כשם שהראשון עושה שני, והשני עושה שלישי--כן ספק ראשון עושה ספק שני, וספק שני עושה ספק שלישי.  [י] תרומה וקדשים שנטמאו בספק אב מאבות הטומאות שלתורה--הרי אלו נשרפין בטומאה זו, כגון שנסתפק לו אם נגע באב זה או לא נגע.

יג,טו  [יא] ויש שם ספיקות שאין שורפין עליהן; ואין אוכלין אותן אוכלין שנסתפק לו בהן, אלא תולין--לא אוכלין, ולא שורפין.  ויש שם ספיקות ששורפין עליהן התרומה, ואין צריך לומר קודשים.  [יב] אבל על ספק ספק--אין שורפין עליו תרומה לעולם, ואין צריך לומר קודשים; אלא תולין--לא אוכלין, ולא שורפין.

יג,טז  [יג] על שישה ספיקות שורפין את התרומה, וכולם גזירה מדבריהם; ואלו הן:  על בית הפרס, ועל עפר הבא מארץ העמים, ועל בגדי עם הארץ, ועל הכלים הנמצאין, ועל הרוקין הנמצאין; ועל מי רגלי אדם טמא שנתערבו במי רגלי בהמה מחצה למחצה, ואין ידוע אם בטלו מראיהן או לא בטלו.

יג,יז  כיצד:  אם נטמאת תרומה מחמת אחד משישה אלו--אף על פי שעיקר טומאתו בספק, הרי זו תישרף:  הואיל וודאי ספיקות אלו, טמא מן התורה--שהמת והזב טמאין מן התורה.  ואחד תרומה שנגעה באחת משש טמאות אלו, או שנטמאת מחמת אחת מהן והרי היא שלישי לאחת מהן--הרי זו תישרף.

יג,יח  אבל אם נסתפק לו בכל מקום אם נגע בבית הפרס ובארץ העמים, או לא נגע, אם נגע בבגדים וכלים ורקין ומי רגלים אלו, או לא נגע--הרי אלו תולין:  מפני שעיקר טומאתן מפני הספק, שמא טמאין הן או טהורין, ואם תאמר טמאין, שמא נגע שמא לא נגע; ונמצאו שני ספיקות, ואין שורפין על שני ספיקות, אלא תולין כמו שביארנו.
 

הלכות שאר אבות הטומאות פרק יד

יד,א  שנים עשר ספיקות, טהרו חכמים; ואלו הן:  (א) ספק מים שאובין למקוה; (ב) ספק טומאה צפה על פני המים; (ג) ספק משקין לטמא אחרים, אבל לטומאת עצמן טמאים בספק; (ד) ספק הידיים--בין לטומאת עצמן, בין לטמא אחרים, בין לטהרת ידים מטומאתן; (ה) ספק דברי סופרים; (ו) ספק החולין; (ז) ספק הקרבנות; (ח) ספק נגעים; (ט) ספק עובר ועומד; (י) ספק שרצים; (יא) ספק רשות הרבים; (יב) ספק שתי .

יד,ב  ספק מים שאובין למקוה כיצד:  שלושת לוגין מים שאובין שנפלו למקוה, פסלוהו; ספק נפלו ספק לא נפלו, ואפילו נפלו, ספק יש בהן כשיעור או אין בהן--ספקו טהור, והרי המקוה בכשרותו.  ואין מורין לו לטבול במקוה זו ולעשות טהרות, לכתחילה; ואם טבל ועשה, טהרותיו טהורות.

יד,ג  ספק טומאה צפה על פני המים כיצד:  שרץ שהיה צף על פני המים, בין שהיו המים בכלים בין שהיו בקרקעות, וירד למים, אפילו אין שם אלא מלוא אדם וטומאה--הרי זה טהור, עד שידע בוודאי שנגע; ולא אמרו ספק טומאה צפה טהור, אלא לשרץ בלבד.  וכל הנתלין והנגררין, הרי הן כמונחין.

יד,ד  שרץ שהיה מונח בכלי, וכלי צף על פני המים, או שהיה מונח על המת או על הנבילה, ואפילו נימוחה נבלה או בשר מת שתחתיו, או שהיה מונח על שכבת זרע, הצפין על פני המים--הרי זה כמונח על הארץ:  שספיקו ברשות היחיד, טמא כמו שיתבאר.

יד,ה  היה שרץ על גבי שרץ צף על פני המים--הרי זה כטומאה עבה שצפה על פני המים, וספקו טהור.  היה מונח על גבי מי חטאת, ומי חטאת צף על פני המים--הרי זה ספק אם הוא כמונח, או אינו כמונח; לפיכך יראה לי שספיקו טהור.

יד,ו  [ה] כדרך שטהרו חכמים ספק טומאה צפה על פני המים, בין בכלים בין בקרקעות--כך טהרו ספק טהרה הצופה על פני המים, בין בכלים בין בקרקעות.

יד,ז  כיצד:  עריבה שהיא טמא מת, וככר תרומה כרוך בסיב או בניר ונתון בתוכה, וירדו לתוכה מי גשמים ונתמלאת, ונפשט הנייר, והרי הכיכר צף על פני המים, והנייר מבדיל בינו לבין המים, וספק נגע צדו בעריבה ספק לא נגע--הרי הוא בטהרתו, מפני שהוא צף.

יד,ח  [ו] שרץ שנמצא צף על גבי בור בתוך הגת--לתרומה, ספקו טמא; ולפועלין, ספקו טהור, מפני שהיא טומאה צפה.

יד,ט  [ז] ספק משקין--לטמא אחרים, טהור; ולטומאת עצמן, טמא.  כיצד:  היה מקל בידו, ובראשו משקין טמאין, וזרקן לבין כיכרות טהורות--ספק נגעו, הרי אלו טהורות.  וכן אם נסתפק לו אם נגעו משקין טמאין בכלי זה, או לא נגעו--הרי הכלי טהור; וכן אם נסתפק לו אם נגעו משקין אלו הטמאין במשקין אחרים, או לא נגעו--הרי המשקין האחרים טהורין.

יד,י  אבל טמא שפשט ידו או רגלו לבין משקין טהורין, או שזרק כיכר טמא לבין משקין טהורין, ספק נגע במשקין, ספק לא נגע--הרי אלו טמאין בספק.  וכן כל כיוצא בזה.

יד,יא  [ח] חבית שהיא מלאה משקין, ופשט הטמא את ידו לאוירה, ספק נגע במשקין, ספק לא נגע--המשקין טמאין; והחבית טהורה, שאין ספק המשקין מטמא.

יד,יב  וכן אם נכנסו משקין שהן טמאין מספק לאוויר החבית, הרי החבית טהורה; והמשקין שבתוכה טהורין, שאינן מיטמאין אלא מן החבית.  ואם נתערבו משקין אלו הספק במשקין שבחבית--הרי כל המשקין שבחבית טמאין בספק, והחבית טהורה.  וכן אם נפלו משקין אלו לתוך התנור, הרי התנור והפת טהורין.

יד,יג  [ט] המרביץ ביתו במים טמאין או שזלפן, והיו שם טהרות, ספק נתזו עליהן, ספק לא נתזו--ספקו טהור.  [י] זולף משקין טהורין וטמאין בתוך הבית, ונמצאו אחר כך משקין על הכיכר שלתרומה--נטלה ונשאל עליה, הרי זו טהורה:  שספק המשקין לטמא, טהור.

יד,יד  הניח הכיכר עד שנגבו המים שעליה, הרי זו טמאה בספק:  שספק טומאה ברשות היחיד טמא, כמו שיתבאר; והרי אין כאן משקין, אלא כיכר שהיא ספק טמאה ספק טהורה.

יד,טו  [יא] ספק ידים, בין להיטמא, בין לטמא אחרים, בין לטהרתן--טהור.  כיצד:  היו ידיו טהורות ולפניו שני ככרים טמאין, ספק נגע ספק לא נגע, או שהיו ידיו טמאות ולפניו שני ככרים טהורים, ספק נגע ספק לא נגע, או שהיו ידיו אחת טמאה ואחת טהורה ולפניו שני ככרים טהורים, נגע באחד מהן ספק בטמאה נגע ספק בטהורה נגע, או שהיו ידיו טהורות ולפניו שני ככרים אחד טמא ואחד טהור, ונגע באחד מהן ספק בטמא נגע ספק בטהור נגע, או שהיו ידיו אחת טמאה ואחת טהורה ולפניו כיכר טמא וכיכר טהור, ונגע בשתיהן ספק טמאה בטמא וטהורה בטהור או טמאה בטהור וטהורה בטמא--הידיים כמות שהיו, והככרים כמות שהיו.

יד,טז  וכן אם היו ידיו טמאות והטבילן או נטלן, ספק שהמים שטיהרן בהן כשרין לידיים ספק שהן פסולין, ספק יש בהן כשיעור ספק שאין בהן, ספק שהיה דבר חוצץ על ידו ספק שלא היה--הרי ידיו טהורות.

יד,יז  [יב] היתה ידו אחת טמאה, ואינו יודע איזו היא--אומרין לו שלא יעשה טהרות, עד שייטול שתי ידיו; ואם נגע באחת מהן בטהרות, קודם שייטול--טהרותיו טהורות.
 

הלכות שאר אבות הטומאות פרק טו

טו,א  ספק דברי סופרים כיצד:  ספק אכל אוכלין טמאין ושתה משקין טמאין, ספק שלא אכל ושלא שתה, ספק שבא ראשו ורובו במים שאובין או שנפלו עליו מים שאובין, ספק שלא בא ולא נפלו--הרי זה טהור.

טו,ב  וכן אם אכל אוכלין טמאין או שתה משקין טמאין, או בא במים שאובין או נפלו עליו מים שאובין, וספק נגע בטהרות אלו, ספק לא נגע--הרי טהרות אלו טהורות.

טו,ג  וכן האוכל ספק אוכלין טמאין, והשותה משקין שהן טמאין בספק--הרי הוא טהור; וכן האוכל תרומה תלויה, טהור.  וכן כל כיוצא באלו מולדי הטומאות, שהן מדברי סופרים--ספקן טהור.  אבל אב שהוא מדברי סופרים, ספקו טמא; אבל אם היה האב עצמו טמא בספק, כגון בית הפרס וארץ העמים--שאין שורפין על ספק מגען כמו שביארנו.

טו,ד  [ב] ספק החולין--היא טהרת אוכלי חוליהן בטהרה, והן הנקראין פרושים--כיצד:  אוכלי חוליהן בטהרה שנולד להן ספק טומאה --הרי אלו טהורין ככל הספקות כולן, ואין להן טומאה אלא טומאה ודאית.

טו,ה  [ג] ספק הקרבנות כיצד:  מחוסר כיפורים שיש עליו ספק חמש קרבנות--כגון האישה שיש עליה ספק חמש זיבות, או ספק חמש לידות--מביא קרבן אחד, וטהר לאכול בקודשים; ואין השאר עליו חובה, כמו שביארנו בהלכות מחוסרי כפרה.

טו,ו  [ד] ספק נגעים כיצד:  עד שלא נזקק לטומאה--ספקו טהור, כמו שביארנו בפרק שישי מהלכות נגעים.

טו,ז  [ה] ספק עומד ועובר כיצד:  מצורע שהיה יושב תחת האילן ועבר הטהור, ספק האהיל עליו האילן ונטמא, ספק לא האהיל עליו, וכן אם היה הטהור יושב תחת האילן והמצורע עובר תחתיו, ספק עמד המצורע ונטמא הטהור, ספק לא עמד--ספקו טהור.

טו,ח  [ו] ספק שרצים, זה ספק הנזרקין.  כיצד:  זרק שרץ או דבר טמא לבין הכיכרות, או שזרק כיכר טהור לבין הטמאות, ספק נגע, ספק לא נגע--הרי זה טהור, הואיל ומצא הכיכר הטהור שאינו נוגע בטומאה:  שכל הטומאות, כשעת מציאתן; ואין אומרין שמא נגע בו ואחר כך נפל בצידו, אלא הרי הן כשעת מציאתן.

טו,ט  [ז] השרץ בפי החולדה, ומהלכת על גבי כיכרות שלתרומה, ספק נגע, ספק לא נגע--ספקו טהור, מפני שלא נחה הטומאה; היתה מהלכת בו, ונגע בככרות, ספק חי, ספק מת--הרי הן טהורות.

טו,י  במה דברים אמורים, בזמן שנטלתו והלכה לה.  אבל אם נמצא בפיה, הרי הכיכרות טמאות; ראוהו חי בפיה--אף על פי שמצאוהו מת בפניה, הרי אלו טהורות.

טו,יא  וכן השרץ בפי החולדה, והנבילה בפי הכלב, ועברו בין הטהורים, או שעברו הטהורים ביניהן--ספקו טהור, מפני שאין לטומאה מקום קבוע.  היו מנקרין בהן על הארץ--הרי הן כמונחין ומטמאין למפרע מספק, אם היו ברשות היחיד כמו שיתבאר.

טו,יב  [ח] ספק רשות הרבים כיצד:  טומאה שהיא מונחת ברשות הרבים, ספק נגע בה, ספק לא נגע--ספקו טהור; היתה מונחת ברשות היחיד, וספק נגע בה, ספק לא נגע--ספקו טמא.  וכל אלו הספקות שטהרו חכמים, אפילו ברשות היחיד, מפני שאין בהן דעת להישאל כמו שיתבאר.

טו,יג  [ט] ספק שתי  כיצד:  היה דבר טמא ברשות היחיד ודבר טהור ברשות הרבים, או שהיה הדבר הטמא ברשות הרבים והדבר הטהור ברשות היחיד, ונגע באחד מהן, ואין ידוע באיזה מהן נגע, או שהסיט את אחד מהן, ואין ידוע איזה הסיט, אם היה הדבר הטמא מטמא במשא, או שהיה אחד מהן מטמא באוהל, והאהיל על אחד מהן, ואין ידוע על איזה מהן האהיל--הרי זה טהור.

טו,יד  אף על פי שספק רשות הרבים טהור, כשיבוא לשאול, אומרין לו אם טובלת, אין בכך הפסד.  אם טבל, הרי זה משובח; ואם לא טבל, ועשה טהרות--הרי הן טהורות, שספק רשות הרבים טהור.

טו,טו  [י] שרץ שנמצא שרוף ומונח על גבי אוכלין, וכן טלית שנמצאת מהוהה, ומחט שנמצאת שבורה או חלודה, בין הכלים--הרי אלו טהורין, בין ברשות היחיד בין ברשות הרבים; ואין אומרין שמא אחר שנגע באוכלין נשרף, ואחר שנטמאו הכלים במגע הטלית, והמחט נשברה או החלדה, ובלתה הטלית עד שטהרה:  שכל הטומאות, כשעת מציאתן.

טו,טז  [יא] שני עדים אומרין לו נטמאת, והוא אומר טהור אני--הוא נאמן על ידי עצמו.  ואף על פי כן, אין אומרין לו עסק בטהרות; אלא אם עשה טהרות--הרי הן טהורות, ויחוש על עצמו.  עד אומר נטמא, ושניים אומרים לא נטמא--בין ברשות הרבים, בין ברשות היחיד--טהור.

טו,יז  שניים אומרים נטמא, ועד אומר לא נטמא--בין ברשות הרבים, בין ברשות היחיד--הרי זה טמא.  עד אומר נטמא, ועד אומר לא נטמא, אישה אומרת נטמא, ואישה אומרת לא נטמא--ברשות היחיד, טמא; ברשות הרבים, טהור.
 

הלכות שאר אבות הטומאות פרק טז

טז,א  מפני מה טהרו חכמים ספק רשות הרבים:  שהרי הציבור עושין הפסח בטומאה, בזמן שהטמאים מרובין.  אם טומאה ודאית נדחית מפניהן, קל וחמר לספק טומאה--שאיסור כל הספקות מדבריהם, כמו שביארנו בהלכות ביאות אסורות.

טז,ב  ומפני מה החמירו בספק רשות היחיד:  שהרי סוטה שנסתרה--אף על פי שהדבר ספק--הרי היא טמאה לבעלה, עד שתשתה.  [ב] וכשם שהסוטה ובועלה שניים, כך ספק טומאה בשניים; אבל אם היו שלושה ברשות היחיד--הרי ספק טומאתן שם טהור, כרשות הרבים.

טז,ג  במה דברים אמורים, בשהיה זה שנטמא בספק יש בו דעת להישאל ולדרוש ממנו מה שאירע לו כסוטה; אבל אם היה חירש או שוטה, או קטן שאינו יודע להשיב על הענין כששואלין אותו--הרי ספקו טהור.

טז,ד  כיצד:  חירש או שוטה או קטן שאין בו דעת להישאל שנמצאו בחצר או במבוי שיש בו טומאה, ספק נגעו ספק לא נגעו--הרי אלו טהורין; וכן כל שאין לו דעת להישאל--אף על פי שנולד לו הספק ברשות היחיד, ספקו טהור.  [ג] הסומה, והישן, והמהלך בלילה--ספקו ברשות היחיד טמא, מפני שיש לו דעת להישאל.

טז,ה  במה דברים אמורים שכל שאין בו דעת להישאל, ספקו טהור--בשהיה הדבר שקול, ואין שם חזקה; אבל אם היה הדבר ידוע שחזקתו שנטמא, הרי זה טמא.  כיצד:  תינוק טמא שנמצא בצד העיסה, והבצק בידו--הרי העיסה טמאה:  שדרך התינוק לטפח, ובכך היא חזקתו; ואין שורפין על חזקה זו.

טז,ו  [ד] היו משקין טמאין ובצק טהור, ובהמה או חיה או עופות בבית, ונמצא בבצק מקום נשיכתן--חזקה ששתו משקין, ונשכו בבצק וטמאוהו.  אם היה שם פרה, ובין המשקין והבצק כדי שתלחך את לשונה--הרי הבצק טהור; ובשאר כל הבהמה, כדי שתנגב את פיה:  פחות מזה, הבצק טמא.  ואם היה כלב--אפילו היו המשקין בצד הבצק, הרי זה טהור:  שאין דרכו שלכלב להניח המזון, ולילך לו אל המים.

טז,ז  נמצא בבצק נקירת התרנגולין--אם יש בין המשקין והבצק כדי שינגבו את פיהן בארץ, הבצק טהור; ואם לאו, טמא--שחזקתן ששתו, ונקרו בבצק במשקין שבפיהן.

טז,ח  במה דברים אמורים, בשהיו המשקין צלולין, שבבואה שלתינוק ניכרת בהן; אבל עכורין, הבצק טהור--שאילו נקרו במשקין, היה מקום המשקין ניכר בבצק.  ואם היו צלולין--אף על פי שהבצק בחזקת טומאה, אין שורפין על חזקה זו אלא תולין.

טז,ט  [ה] איזו היא חזקה ששורפין עליה ברשות היחיד:  עיסה בבית ושרצים וצפרדעים מנפולין שם, ונמצאו חתיכות מבשרן בעיסה--אם רוב  שרצים, העיסה טמאה ותישרף; ואם הרוב צפרדעים, טהורה.

טז,י  [ו] היו טמאות וטהרות בצידו או למעלה ממנו, ונתעטף בטליתו, וספק נגעו, ספק לא נגעו בעת שנתעטף--אם היו ברשות היחיד, ספקו טמא:  שספק טומאה הבאה בידי אדם, נשאלין עליה; אפילו בכלי המונח על גבי קרקע, הרי זה טמא כמו שיש בו דעת להישאל.  ואם היו ברשות הרבים, ספקו טהור; ואם אי אפשר שלא ייגע, ספקו טמא.

טז,יא  [ז] כיכר שלתרומה שהוא נתון על גבי הדף, ומדרס נתון תחתיו, ואי אפשר לו  שלא ייגע במדרס--אף על פי שהוא במקום מדרון, ובא ומצא הכיכר במקום אחר--הרי הוא בטהרתו:  שאני אומר אדם בא ונטלו, ונתנו במקום זה; ואם אמר בריא לי שלא בא אדם לכאן, טמא--שוודאי נפל, ונגע במדרס כשנפל.

טז,יב  [ח] תינוק שנמצא בצד בית הקברות, והשושנים בידו--אף על פי שאין שם שושנים אלא במקום הטומאה, ספקו טהור:  שמא אחר ליקטן, ונתנן לו.  וכן חמור העומד בבית הקברות, כליו טהורין; ואין אומרין שמא נתמעך בהן, ונגעו בקבר--מפני שאין בו דעת להישאל, וכשנמצאו לא נמצאו נוגעין, וכל הטומאות, כשעת מציאתן.

טז,יג  [ט] תינוק שהיה תופס בידו שלאביו, או שהיה רוכב על גבי כתפו שלאביו--ספקו ברשות היחיד, טמא:  מפני שאביו נשאל עליו.  [י] וארבע ספיקות אמרו חכמים בתינוק:  תינוק שאינו יכול להלך, שהניחתו אמו ובאה ומצאה אותו כמות שהוא במקומו--טהור; ואין אומרין שמא טמאה באה, ונשקתו וגפפתו.

טז,יד  התחיל התינוק לצאת ולהיכנס--בגדיו טהורין, ואינן מדרס כשאר בגדי עמי הארץ; ואף על פי שהן טהורין, ואינן מדרס כשאר בגדי עמי הארץ--אין עושין על גביהן טהרות.  הגדיל עד שיהיה בו דעת להישאל, ספקו טמא ברשות היחיד.  הגדיל עד שיהיה בו דעת לשמור את גופו, אוכלין על גב גופו טהרות; יודע לשמור את ידיו, אוכלין על גב ידיו טהרות.

טז,טו  כיצד בודקין אותו:  מטבילין אותו, ונותנין לו חולין לשם תרומה--אם היה יודע לשמור את גופו, אוכלין על גב גופו טהרות; ואם היה יודע לשמור את ידיו, אוכלין על גב ידיו טהרות.
 

הלכות שאר אבות הטומאות פרק יז

יז,א  כזית מן המת בפי העורב, ספק האהיל על האדם ועל הכלים ברשות היחיד, ספק שלא האהיל--הרי האדם טמא מספק:  והוא, שיהיה בו דעת להישאל.  והכלים טהורין, מפני שאין להן דעת להישאל.

יז,ב  וכן הממלא בכלי, ונתן בעשרה כלים, ונמצא השרץ באחד מהן--הוא טמא; וכולן טהורין, אף על פי שכולן ספק שמא השרץ בכלי שמילא בו היה תחילה, מפני שהן כלים, ואין בהן דעת להישאל.  ואם היה לכלי שמילא בו אוגנים--הואיל ואפשר שיצאו המים ויתאחר בו השרץ, כולן טמאים.

יז,ג  וכן הממלא בעשרה דליים זה אחר זה, ונתן בעשרה כלים מדלי אחד לכלי אחר, ואין ידוע הראשון מן האחרון, ונמצא השרץ בכלי אחד מהן--הרי התשעה כלים עם עשרת הדליים טהורין, שאני אומר שמא בכלי זה היה השרץ מתחילתו; ואם יש לדליים אוגנים, הרי כל הדליים עם כל הכלים טמאין.

יז,ד  והמערה מכלי לכלי, ונמצא השרץ בתחתון--העליון טהור; ואין אומרין מן העליון נפל, אלא שמא בתחתון היה, מפני שהן כלים, ואין להן דעת להישאל.  וכן כל כיוצא בזה.

יז,ה  [ב] קופה שנשתמש בה טהרות, ונמצא בה שרץ--אם יש לה שוליים, או אוגנים אף על פי שאין לה שוליים--הרי כל הטהרות שנשתמשו בה טמאות:  ואפילו היתה בדוקה ומכסה--שמא עם הגבהת ידו מן הבדיקה, נפל השרץ.

יז,ו  אפילו נשתמש בה בטהרות בזווית זו, וטלטלה לזווית אחרת, ונמצא בה השרץ--כולן טמאות:  לפי שמחזיקין טומאה ממקום למקום לתלות, אבל לא לשרוף.

יז,ז  [ג] הזולף את הבור, ומילא ממנו חבייות--אם היה משקיע כל חבית וחבית בבור וממלא אותה, ונמצא השרץ בראשונה--כולן טמאות.  נמצא באחרונה--היא טמאה, וכולן טהורות:  שאני אומר אחר שמילא את הראשונות, נפל השרץ לבור.

יז,ח  היה זולף בכלי, ונותן לתוך החבייות עד שמילא אותן, ונמצא השרץ באחת מהן--היא טמאה בלבד, וכולן טהורות:  שאני אומר בזו בלבד נפל השרץ, או היה בה עד שלא זולף לתוכה.  ולפיכך אם היה בודק כל חבית וחבית מהן, ואחר כך נותן בה היין, ומכסה אותה אחר שזולף לתוכה, ונמצא השרץ באחת מהן--כולן טמאות; וכן אם נמצא השרץ בבור, או בכלי שזולף בו--הכול טמא.

יז,ט  [ד] היה קוצה זיתים מן המעטן, ומעלה אותן לגג, ונמצא השרץ בגג--זיתים שבמעטן טהורים; נמצא במעטן, המעטן טמא; נמצא בין הכותל לזיתים, הזיתים טהורים.

יז,י  נמצא השרץ בתוך גוש שלזיתים, והגוש בגג--אם בתוך שלושה ימים, אף המעטן טמא:  שאני אומר גוש זה מן המעטן עלה, והשרץ בתוכו.  ואם נמצא אחר שלושה ימים משהעלה הזיתים לגג, הרי המעטן טהור:  שמא בגג נתקבצו ונעשו גוש, בתוך השלושה ימים.

יז,יא  [ה] הקורץ מקרצת מן העיסה, ונמצא שרץ במקרצת--המקרצת לבדה טמאה; נמצא בעיסה, העיסה לבדה טמאה; נמצא בתוך המקרצת, אף העיסה טמאה.

יז,יב  [ו] אוכל טמא שנמצאת גרעינה שלו בתוך הכיכר, או על גבי תבשיל רותח--אף על פי שאין עליה משקה רותח, הרי הן טמאים:  שאני אומר האוכל כולו נפל שם ונימוח בתוך הכיכר, או מחמת הרתיחה, ונשארה גרעינתו.

יז,יג  נמצאת הגרעינה על גבי הכיכר, או בתוך תבשיל צונן--הרי אלו טהורין, אף על פי שיש עליה משקה:  שאני אומר גרעינה זו לבדה נפלה אחר שאבד האוכל מעליה, שהרי אינה מטמאה.

יז,יד  [ז] היו בבית אוכלין טמאים ואוכלין טהורים, ונמצאת גרעינה בבית--הולכין אחר הרוב; וכן אם היו דמים טמאים ודמים טהורים בתוך הבית, ונמצא דם על האוכל--הולכין אחר הרוב.  מעשה היה בכיכר שלתרומה שנמצא עליו דם, ובא מעשה לפני חכמים וטיהרוהו:  שאפילו נאמר דם השרץ הוא--אני אומר דם שרץ חי הוא, שהוא טהור.

יז,טו  [ח] עיר שיש בה נבילות ושחוטות--בשר הנמצא בה, הולכין בו אחר הרוב; וכן אם היה הנמצא ספק שרץ, ספק צפרדע--הולכין אחר הרוב שיש באותה העיר באותו הזמן.  זה הכלל--בנמצא, הלוך אחר הרוב.

יז,טז  [ט] האישה שהייתה מגבבת גבבה בחצר, ונמצא שרץ בתוך הגבבה--הרי זו טהורה, שאין השרץ מטמא במשא.  נמצא על גבי הגבבה--הרי זו טמאה, שמא נגעה בו.  היתה כוברת בכברה, ונמצא שרץ בתוך הפירות שבכברה--הרי זו טהורה.  נמצא על גבי הכברה--הרי זו ספק טמאה, שמא נגעה בו; וכל ספק ברשות היחיד, טמא כמו שביארנו.
 

הלכות שאר אבות הטומאות פרק יח

יח,א  כל שאתה יכול לרבות ספיקות וספק ספיקות--ברשות הרבים, טהור; וברשות היחיד, טמא.  כיצד:  נכנס למבוי והטומאה בחצר, ספק נכנס לחצר ספק לא נכנס, טומאה בבית, ספק נכנס לבית ספק לא נכנס, ואפילו נכנס, ספק היתה שם בעת שנכנס ספק שלא היתה שם, ואם תאמר היתה שם, ספק יש בה כשיעור ספק שאין בה, ואם תאמר יש בה, ספק שהיא טומאה ספק שאינה טומאה, ואפילו היא טומאה, ספק נגע ספק לא נגע--ספקו טמא, שהמבוי רשות היחיד.

יח,ב  תשעה צפרדעים ושרץ אחד ברשות היחיד, ונגע באחד מהן, ואינו יודע איזה הוא--ספקו טמא; תשעה שרצים וצפרדע אחד ברשות הרבים, ונגע באחד מהן--ספקו טהור.  זה הכלל:  כל ספק ברשות הרבים--טהור, עד שיאמר נטמאתי בוודאי; וכל ספק ברשות היחיד--טמא, עד שיאמר ודאי שלא נטמאתי.

יח,ג  לפיכך עצמות המת ועצם נבלה ברשות הרבים, או גוש מארץ טהורה וגושים מבית הפרס או מארץ העמים, ונגע באחד מהן או הסיטו, ואין ידוע במה נגע מהן; כזית מן המת וכזית מן הנבילה, והאהיל על אחת מהן ואין ידוע על איזה מהן האהיל; שני שבילין אחד טמא ואחד טהור, הלך באחד מהן ואין ידוע באיזה הלך; או שנגע באדם זה בדרך, ואין ידוע אם הוא טמא ואם הוא טהור; או שהיו שני אנשים אחד טמא ואחד טהור, ונגע באחד מהן ואין ידוע באיזה מהן נגע:  בכל אלו הספקות, טהור.

יח,ד  [ג] המוצא מת מושכב לרוחבו שלדרך--אם היה שלם, והוא מן הקצה אל הקצה--הרי זה טמא לתרומה, שחזקתו שנגע; היה לו מקום לעבור, או שהיה משובר ומפורק שאפשר שעבר בין שוקיו ופרקיו--הרי זה טהור.  ואם היה קבר לכל רחב הדרך--הקבר מצרפו, והעובר שם טמא:  שאין זה כשאר ספיקות, אלא חזקתו שנגע.

יח,ה  [ד] שרץ שנמצא במבוי--מטמא למפרע, עד העת שיאמר בדקתי את המבוי הזה ביום פלוני ולא היה בו שרץ:  אפילו כבדו, ולא בדקו--הרי זה מטמא למפרע, מקודם הכיבוד.  במה דברים אמורים, שמצאו יבש; אבל אם מצאו לח--אינו מטמא למפרע אלא עד שעה שאפשר שימות בה, ויהיה עתה לח כמו שנמצא.

יח,ו  [ה] שני רוקין ברשות היחיד, אחד טהור ואחד מן הרוקין הנמצאים שגזרו עליהן טומאה כמו שביארנו, ונגע באחד מהן או הסיטו, ואין ידוע איזה מהן--תולין עליו את התרומה, מפני שהן שני ספיקות:  ספק בטהור נגע, ספק בנמצא; ואם תאמר בנמצא--ספק שהוא טמא, ספק שהוא טהור.

יח,ז  היו שני הרוקין ברשות הרבים--אם היו נגובין ומונחין שם ונגע באחד מהן, ספקו טהור.  נשא אחד מהן, תולין עליו--שהרי משנשאו, אינו מונח ברשות הרבים.  וכן אם היה אחד מהן לח, ונתלה בו הרוק הלח--תולין עליו:  שהרי אינו מונח ברשות הרבים כדי שיהיה ספקו טהור, אלא הרי הוא על בגדו.

יח,ח  כבר ביארנו שאם נגע ברוק הנמצא או נשאו או הסיטו, בכל מקום--שורפין עליו את התרומה כבית הפרס וכיוצא בה, ששורפין על ודאי מגען בכל מקום.  [ו] מי שישב ברשות הרבים, ובא אחד ודרס על בגדיו, או שרקק ונגע בו הרוק--על הרוק, שורפין את התרומה.  ועל בגדיו, הולכין אחר הרוב:  אם רוב העיר טמאים, בגדיו מדרס; ואם רוב העיר טהורים, הרי זה טהור.

יח,ט  [ז] מי שאבד לו כלי, ומצאו ברשות היחיד--הרי זה טמא מדרס, וטמא טמא מת.  אבד לו ברשות הרבים, ומצאו ברשות הרבים--אם אבד ביום, ומצאו בו ביום--טהור; אבד ביום ומצאו בלילה, או שאבד בלילה ומצאו ביום, או שאבד ביום ומצאו ביום שלאחריו--הרי זה בחזקת טמא.  זה הכלל--כל שעבר עליו הלילה או מקצתו, טמא.

יח,י  [ח] הניח כלי או שכחו ברשות הרבים--אף על פי שעבר עליו הלילה, טהור; הניח או שכח ברשות היחיד--הרי זה טמא מדרס, וטהור מטמא מת.  ומפני מה לא החמירו בשוכח ומניח כמאבד--מפני שאינו דבר מצוי תמיד, לא גזרו עליו.  [ט] המאבד ומצא בתוך הבית--הרי זה טהור, מפני שהוא בחזקת שימור.

יח,יא  [י] השוטח כלים ברשות הרבים, הרי אלו טהורים.  וברשות היחיד--טמאים, שמא נגעו בהן טמאים; ואם היה משמרן, טהורים.  נפלו והלך להביאם--טמאים, שהרי נעלמו מעיניו.  וכן מי שאבדו כליו ברשות היחיד, ומצאן אפילו בו ביום--הרי הן מדרס וטמא מת, כמו שביארנו.

יח,יב  [יא] שוטה אחת בעיר, או נכרית--כל הרוקין שבעיר בחזקת טומאה לעולם, בכל מקום.  [יב] מי שדרסה אישה על בגדיו, או שישבה עמו בספינה--אם מכירתו שהוא אוכל בתרומה, כליו טהורין; ואם לאו, ישאלנה.  [יג] מי שישן ברשות הרבים, ועמד--כליו טהורים.  [יד] נגע ברשות הרבים באחד בלילה, ואין ידוע אם חי אם מת, ובשחר עמד, ומצאו מת--הרי זה טמא:  שכל הטומאות, כשעת מציאתן.  ואם ראהו חי בערב, ובשחר מצאו מת--הרי זה ספק ברשות הרבים, וטהור.

יח,יג  [טו] המסוכן ברשות היחיד, ונתעלף ואין ידוע אם עדיין הוא חי, והוציאוהו לרשות הרבים, וחזרו והכניסוהו לרשות היחיד--כשהוא ברשות היחיד, ספקו טמא; וכשהוא ברשות הרבים, ספקו טהור.

יח,יד  מעשה באחד שהיה מסוכן, והוליכוהו מעיר לעיר במיטה, והיו כיתות מתחלפות תחתיו, ובאחרונה נמצא מת; ולא טמאו חכמים אלא כת אחרונה בלבד.

יח,טו  [טז] טמא שהיה עומד ומדבר על הבור, ונתזה צינורה מפיו, ספק הגיעה לבור, ספק לא הגיעה--אם היה בור שלשמן, ספקו טמא ברשות היחיד; ואם היה בור שליין, ספקו טהור בכל מקום--מפני ששפת הבור קולטת.
 

הלכות שאר אבות הטומאות פרק יט

יט,א  שני שבילין אחד טמא ואחד טהור, הלך באחד מהן ואין ידוע באיזה הלך, ועשה טהרות, ונאכלו, והזה שלישי ושביעי וטבל וטהר, והלך בשני ועשה טהרות--הרי אלו טהורות; ואם קיימות הראשונות--אלו ואלו תלויות, שבוודאי שאחד מן הטהרות טמא.  ואם לא טהר בינתיים, הראשונות תלויות;  יישרפו--שהרי הן טמאות בוודאי, שזה טמא הוא מפני שהלך בשני שבילין.

יט,ב  וכן הצפרדע והשרץ ברשות הרבים, ואין צורתן ניכרת ואין ידוע איזה הוא השרץ, ונגע באחד מהן ועשה טהרות ונאכלו, וטבל ונגע בשני ועשה טהרות--הרי אלו טהורות; ואם קיימות הראשונות, אלו ואלו תלויות.  ואם לא טבל בינתיים--הראשונות תלויות,  יישרפו.

יט,ג  [ב] שני שבילין אחד טמא ואחד טהור, הלך באחד מהן ועשה טהרות, ובא חבירו, והלך בשני ועשה טהרות--אם באו ונשאלו זה אחר זה--מורין לכל אחד מהן בפני עצמו, שהוא טהור; באו שניהן כאחת, או שבא האחד ושאל עליו ועל חבירו ואמר שניים היינו ובשני השבילין הלכנו ושתי טהרות עשינו--הרי שניהן טמאין, וטהרות שעשו נשרפות.

יט,ד  וכן אם נטמאו בטומאה קלה.  כיצד:  שני ככרים אחד טמא ואחד טהור, אכל את אחד מהן ועשה טהרות, ובא חבירו, ואכל את השני ועשה טהרות--אם נשאלו זה אחר זה, שניהן טהורין:  מפני שהן ספק דברי סופרים, שהוא מכלל הספקות שטהרו חכמים כמו שביארנו.

יט,ה  נשאלו שניהן כאחת, או ששאל עליו ועל חבירו--שניהן טמאין מספק, וטהרותיהם נשרפות:  שוודאי אחת מן הטהרות טמאה.  ואפילו כיכר אחת טמאה שנתערבה במאה כיכרות טהורות--הרי כולן טמאין, .

יט,ו  [ג] כיכר טמא שנתערב בתשעה כיכרות טהורין, ובאו חמישה בני אדם ואכלו חמישה כיכרות מהן, ובאו חמישה בני אדם אחרונים ואכלו החמישה הנשארות--הרי הראשונים טמאין, שאין להן אנשים אחרים שיתלו בהן; והחמשה אנשים האחרונים טהורין, מפני שהן תולין בראשונים.

יט,ז  [ד] שני שבילין אחד טמא ואחד טהור, והלכו בהן שני אנשים איש אחד טהור ואיש אחד טמא, אפילו היה האחד תלוי--הרי זה הטהור תולה בתלוי; ואומרין זה הטהור, הלך בשביל הטהור והרי הוא בטהרתו, וזה התלוי, הלך בשביל הטמא--ואף על פי שנשאלו שניהן כאחד.
 

הלכות שאר אבות הטומאות פרק כ

כ,א  כל מקום שהוא רשות הרבים לעניין שבת, כך הוא רשות הרבים לעניין טומאה.  [ב] וארבע אמות הסמוכות לרשות הרבים, הרי הן כרשות הרבים לטומאה; וכן הכרמלית, כגון הים והאצטונית--הרי הן כרשות הרבים לטומאה.

כ,ב  [ג] יש שם מקומות--אף על פי שהן רשות היחיד לשבת, הרי הן כרשות הרבים לעניין טומאה; ואלו הן:  השבילין המפולשין לשיחין ולבורות ולגתות, והבקעה המוקפת גדר בימי החמה; ובסילקי מלכים--שהוא בניין רחב הרבה לעמוד בו אנשי המרכבה, ויש לו פתחים הרבה פתוחין לרשות הרבים; והפורן--והוא הבניין הגדול שיש לו שני פתחים זה כנגד זה, וחצר שהרבים נכנסין בפתח זה ויוצאין בפתח אחר.

כ,ג  וכן מבואות היורדין לים או לנהר, אף על פי  מכאן ומכאן ורבים מטפסין ועולין בהן, והבימוסות, והמרחצאות--הרי הן כרשות הרבים לטומאה.  וכן כל העזרה, כרשות הרבים לטומאה.

כ,ד  גגות העיר שדרך העיר עוברת עליהן, רשות הרבים לטומאה.  [ה] הגינה--בזמן שהיא משתמרת, רשות היחיד; ובזמן שאינה משתמרת, רשות הרבים לטומאה.  וכן בסילקי גדולה--בזמן שפותחין אותה, רשות הרבים לטומאה; ובזמן שנועלין אותה, רשות היחיד לכול.

כ,ה  [ו] הבקעה המוקפת גדר--בימות הגשמים, רשות היחיד לשבת ולטומאה; ואם לא היתה מוקפת, הרי היא רשות היחיד לטומאה בלבד.  ובקעה שעברו עליה ימות הגשמים--הרי היא רשות היחיד לטומאה, אפילו בימות החמה.  ואלו הן ימות החמה, משתעקר התבואה מתוכה; ואלו הן ימות הגשמים, משתרד רביעה שנייה.

כ,ו  בין העיגולין שלענבים , רשות הרבים לטומאה.  [ז] כרם--שלפני הבוצרים, רשות היחיד; ושלאחר הבוצרים, רשות הרבים לטומאה.  אימתי, בזמן שהרבים נכנסין ברוח זו ויוצאין ברוח שכנגדה.

כ,ז  שאר כל המקומות חוץ מאלו שביארנו דינם--שהן רשות היחיד לשבת, כך הן רשות היחיד לעניין טומאה.  [ח] ויש מקומות שאינן רשות היחיד לשבת, ואף על פי כן הרי הן רשות היחיד לעניין טומאה--מפני שאין העם משתמשין בהן; ואלו הן--האילנות וחורי רשות הרבים, אף על פי שאין בהן ארבעה על ארבעה.

כ,ח  כיצד:  אילן שהוא עומד ברשות הרבים, וטומאה בתוכו--עלה לראשו, ספק נגע ספק לא נגע--ספקו טמא; הכניס ידו לחור שיש בו טומאה, ספק נגע ספק לא נגע--ספקו טמא.

כ,ט  חנות שהיא טמאה, ופתוחה לרשות הרבים, ספק נכנס ספק לא נכנס--ספקו טהור:  שכל החנות כמו שרץ המונח ברשות הרבים, שספק מגעו טהור.  היו שתי חנייות אחת טמאה ואחת טהורה--נכנס לאחת מהן, ספק לטמאה נכנס ספק לטהורה נכנס--ספקו טמא:  שזה ספק רשות היחיד, שהחנות רשות היחיד.

כ,י  וכן בקעה בימות הגשמים שיש בה שדות הרבה, ובה שדה אחת טמאה, ואמר נכנסתי לבקעה זו, ואיני יודע אם נכנסתי לאותה שדה או לא נכנסתי--ספקו טמא:  שספק טומאה ברשות היחיד, אפילו ספק ביאה--טמא.

כ,יא  [י] מקום שהיה רשות היחיד, ונעשה רשות הרבים, וחזר ונעשה רשות היחיד--כשהוא רשות היחיד, ספקו טמא; וכשהוא רשות הרבים, ספקו טהור.

כ,יב  [יא] דברים שהן ברשות הרבים, הרי הן כרשות הרבים.  כיצד:  קופה ברשות הרבים גבוהה עשרה טפחים, והטומאה בתוכה, ספק נגע ספק לא נגע--ספקו טהור; הכניס ידו לתוכה, ספק נגע ספק לא נגע--ספקו טמא.

כ,יג  היתה כפישה נתונה על כתפו, וככר תרומה כרוך בסיב או בניר ונתון לתוכה, ספק נגע בה אחר, ספק לא נגע--ספקו טמא.

כ,יד  [יב] חמור ברשות הרבים גבוה עשרה טפחים, וטומאה נתונה על גביו, ספק נגע ספק לא נגע--ספקו טהור; פשט ידו על גביו, ספק נגע ספק לא נגע--ספקו טמא.  וכן סלע המונח ברשות הרבים גבוה עשרה טפחים, וטומאה נתונה עליו, ספק נגע ספק לא נגע--ספקו טהור; עלה בראש הסלע, ספק נגע ספק לא נגע--ספקו טמא.

כ,טו  [יג] היה זה רוכב על חמורו וזה רוכב על חמורו, ומהלכין בדרך, ספק נגעו זה בזה, ספק לא נגעו; תינוק טמא מורכב על כתפו שלאביו, ותינוק טהור מורכב על כתפו שלאביו, והלכו זה בצד זה, ספק נגע ספק לא נגע; חבילה על כתפו, והרוק מודבק בכותל, ספק נגע ספק לא נגע; כלים שטוחין ברשות הרבים למעלה מעשרה, והטמא עובר, ספק הסיט ספק לא הסיט:  הכול טהור.
 

 

הלכות טומאת אוכלין

מצות עשה אחת, והיא דין טומאת משקין ואוכלין והכשרן.  וביאור מצוה זו בפרקים אלו.
 

הלכות טומאת אוכלין פרק א

א,א  כל אוכל המיוחד למאכל אדם, כגון לחם ובשר וענבים וזיתים וכיוצא בהן--מקבל טומאה; וכל שאינו מיוחד למאכל אדם--הרי זה טהור ואינו מקבל טומאה, אלא אם כן חישב עליו ויחדו למאכל אדם.  וזה וזה אינו מקבל טומאה, עד שיבלל תחילה באחד משבעה משקין; וזה הוא הנקרא הכשר, שנאמר "וכי יותן-מים על-זרע" (ויקרא יא,לח).

א,ב  ואלו הן השבעה משקין שמכשירין את האוכלין לטומאה--המים, והטל, והשמן, והיין, והחלב, והדם, והדבש.  ואינן מכשירין עד  על האוכלין, ברצון הבעלים; ולא יהיו סרוחין, שהמשקה הסרוח אינו מכשיר.  וכיוון שהוכשר האוכל--אף על פי שיבש והרי הוא נגוב, הרי זה מקבל טומאה.

א,ג  אוכל שהיה בלול במי פירות כגון מי תותים ורמונים--אף על פי שהוא בלול, ונגע בו הזב או בשר המת--הרי הוא טהור, מפני שלא הוכשר באחד משבעת המשקין.

א,ד  אין שם משקה שמקבל טומאה, אלא שבעת המשקין שמנינו בלבד; אבל שאר מי פירות--כדרך שאין מכשירין, כך אין מקבלין טומאה כלל.  [ה] זיתים וענבים שלא הביאו שליש--משקין היוצאין מהן אינן מכשירין, ולא מקבלין טומאה; אלא הרי הן כשאר מי פירות, שהן טהורין לעולם.

א,ה  [ו] אלו דברים שאינן מקבלין טומאה, ואף על פי שבני אדם אוכלין אותן, לפי שאינן נאכלין להנאת גופן, אלא מפני שנותנין טעם במאכלות או מפני הריח או המראה; ואלו הן--הקושט והחמס וראשי בשמים והתייה והחלתית והפלפלין וחלות חריע, וכן כל כיוצא בהן.

א,ו  [ז] השבת--סתמו לאכילת גופו, כשאר ירקות שדה; ואם חישב עליו לקדירה, אינו מיטמא טומאת אוכלין.  והשבת--משנתנה טעם בקדירה--הרי היא כזבל, ואינה מיטמאה טומאת אוכלין.  [ח] התמרים והגרוגרות שנתנן לקדירה כתבלין--עדיין הן מיטמאין טומאת אוכלין, עד שייפסדו מלאכול אדם.

א,ז  [ט] הכרשינין--אם ייחדן למאכל אדם, מיטמאין טומאת אוכלין.  [י] הקור, הרי הוא כעץ לכל דבר; ואם שלקו וטגנו, מיטמא טומאת אוכלין.  [יא] החרצנין והזוגין--אף על פי שכנסן לאוכלין, אין מיטמאין.

א,ח  [יב] זיתים וענבים--הקשים שנפרצין ויוצאין מתחת הקורה בשעת הדריכה, אינן מקבלין טומאה.  ועד כמה, עד ארבעת קבין לכל כור; היה הנפרץ יתר מזה, מקבלין טומאה.  ואם כנסן לאוכלין--אף על פי שהן פחות מארבעת קבין, מקבלין טומאה.

א,ט  [יג] הכפניות והפגין והבוסר והקצח--הרי הן כאוכלין, ומקבלין טומאה.  [יד] לולבי זרדים, והחרובין, , ועלי הלוף השוטה--אינן מקבלין טומאה, עד שימתקו.  [טו] החרדל והתורמוסין ושאר כל הנכבשין--מיטמאין טומאת אוכלין, בין משהמתיקו בין עד שלא המתיקו.

א,י  [טז] זיתים שכבשן בעלין שלהן--אין העלין מקבלין טומאה, שלא כבשן לאכלן אלא למראה.  [יז] כישות , והנץ שלה--אינו מקבל טומאה, מפני שאינו אוכל.

א,יא  [יח] דבש בכורתו, מיטמא טומאת אוכלין שלא במחשבה; רדה הדבש--משירסק החלות, מיטמא משום משקה.  דבש הזב מכוורתו, מיטמא טומאת משקין; חישב עליו לאוכלין, מיטמא טומאת אוכלין.

א,יב  [יט] השמן שקרש--אינו אוכל, ולא משקה; חישב עליו כשהוא קרוש, בין לאוכלין בין למשקין--בטלה דעתו.  וכן הדם שקרש--אינו אוכל, ולא משקה.  חישב עליו לאוכלין, מיטמא טומאת אוכלין; חישב עליו למשקין, בטלה דעתו.

א,יג  [כ] חלב שקרש--אינו לא אוכל, ולא משקה.  חישב עליו לאוכלין, מיטמא טומאת אוכלין; למשקין, בטלה דעתו.  [כא] דבש תמרים--לא אוכל, ולא משקה.  חישב עליו לאוכלין, מיטמא טומאת אוכלין; למשקין, בטלה דעתו.  ושאר כל מימי פירות כולן--לא אוכל, ולא משקה; חישב עליהן, בין לאוכלין בין למשקין--בטלה דעתו.

א,יד  [כב] השלג--אינו אוכל, ולא משקה.  חישב עליו לאוכלין, בטלה דעתו; חישב עליו למשקה, מיטמא טומאת משקין.  נטמא מקצתו, לא נטמא כולו; העבירו על גבי כלי חרס הטמא, נטמא כולו.

א,טו  [כג] החלב שבכחל שחישב עליו--בטלה דעתו, והרי הוא טהור; חישב על החלב שבקיבה, הרי זה מיטמא טומאת אוכלין.

א,טז  [כד] ענבים שדרכן--משיהלך בהן הדורך שתי וערב, מיטמאין טומאת משקין; נשתיירו בהן גרגרין שלמים, אותן גרגרין מיטמאין טומאת אוכלין.  וכן הזיתים--משיטענו, מיטמאין טומאת משקין; נשארו בהן גרגרין שלמים, מיטמאין טומאת אוכלין.

א,יז  [כה] העורלה, וכלאי הכרם, ושור הנסקל שנשחט, ועגלה ערופה בין שנשחטה בין שנערפה, וציפורי מצורע, ופטר חמור, ובשר בחלב, ובשר פרה אדומה, והפיגול, והנותר--אף על פי שכל אלו אסורין בהניה, כולן מיטמאות טומאת אוכלין.
 

הלכות טומאת אוכלין פרק ב

ב,א  כל האוכלין הגדלין מן הקרקע--אינן מקבלין טומאה, עד שיעקרו; אבל כל זמן שהן מחוברין, אפילו בשורש קטן שיכולין לחיות ממנו--אינן מקבלין טומאה.  [ב] ייחור שלתאנה שנפשח ומערה בקליפה שאינו יכול לחיות ממנה, כל האוכלין שבו מיטמאין; ויש בדבר ספק אם יהיה שאר האילן כמו יד לזה היחור שנשבר, או לא.

ב,ב  [ג] ירקות שיבשו באיביהן, כגון כרוב ודלעת שיבשו באיביהן--אינן מיטמאין טומאת אוכלין; ליקטן לייבשן--הרי הן אוכלין כשהיו, עד שייבשו וייעשו כעץ.  [ד] אילן שנפשח, ובו פירות--הרי הן כתלושין; וכן אם יבש האילן, ובו פירות--הרי הן כתלושין.  [ה] תאנים שיבשו באיביהן, מיטמאות טומאת אוכלין במקומן.

ב,ג  [ו] כל האוכלין שהן מבעלי חיים--אינן מקבלין טומאה, עד שימותו.  שחט בהמה חיה ועוף--אף על פי שעדיין הן מפרכסין, מקבלין טומאה; ודגים  מקבלין טומאה, משימותו.  נולד בהן טרפה, ונטמאו כשהן מתנדנדין--הרי יש בדבר ספק אם הן חשובין כמתים, הואיל ונטרפו, או אינן מקבלין טומאה, עד שידמו כאבן ולא יתנדנדו.

ב,ד  האבר או הבשר המדולדלין בבהמה או חיה שאינן יכולין לחיות--אם הוכשרו--מקבלין טומאה במקומן, מפני שהן חשובין כאוכל שפירש.  נשחטה הבהמה, הוכשרו בשחיטה:  שהבהמה כולה כמו יד לאבר זה, ויד שהוכשר הוכשר האוכל כולו כמו שיתבאר.  ויש בדבר זה ספק אם תהיה הבהמה בחייה כמו יד, לאבר או בשר המדולדלין בה.

ב,ה  [ז] השוחט בהמה חיה ועוף, הוכשר כל הבשר בדם שיצא בשחיטה; לפיכך אם לא יצא מהן דם בשחיטה, הרי כל בשרן צריך הכשר כמו כל האוכלין שלא הוכשרו.

ב,ו  [ח] אוכלין שהוכשרו כשהן מחוברין לקרקע, או שהוכשרו במים שבקרקע--אינו הכשר:  עד שיוכשרו אחר שנעקרו, במים התלושין מן הקרקע או בשאר משקין--שנאמר "בכל-כלי" (ויקרא יא,לד), אינו מכשיר עד  מן הקרקע כעין המים שבכלים.  שואב המים בכלי, ונתנן בקרקע--אינן מכשירין.

ב,ז  [ט] קישות שנטעה בעציץ, והגדילה--אף על פי שיצאת חוץ לעציץ, אינה מקבלת טומאה.  ועציץ שהוא נקוב כדי שורש קטן--הרי הוא כארץ, והנטוע בו אינו מקבל טומאה; וכן אם היו בו מים, אינן מכשירין.

ב,ח  [י] עציץ שאינו נקוב, הרי הנטוע בו מקבל טומאה; ואם היו מים בתוכו, מכשירין.  [יא] כלי גללים וכלי אדמה שהשרשים יכולין לבקע בהן ולצאת, אינן מכשירין את הזרעים; ואף על פי שאינן נקובין, הרי הן כנקובין.

ב,ט  [יב] עציץ שמילאהו עפר עד שפתו--אינו חשוב כלי, אלא הרי הוא כטבלה שאין לה שפה, שאינו כלי קיבול.  [יג] משקין טמאין שנפלו על האוכלין--נטמאו, אף על פי שנפלו שלא ברצון הבעלים, שהרי הטומאה וההכשר, באין כאחת:  והוא, שלא יהיו בקרקע.

ב,י  [יד] כל אוכל שנפסד ונסרח, והרי אינו ראוי למאכל אדם--אינו מקבל טומאה.  וכן משקה שנסרח ונפסד, ואינו ראוי לשתיית האדם--אינו מקבל טומאה, כדרך שאינו מכשיר:  שנאמר "אשר ישתה" (ויקרא יא,לד).

ב,יא  [טו] העור ששלקו, והשליה שחישב עליה לאכילה--מיטמאין טומאת אוכלין בפני עצמן.  [טז] עור חמור ששלקו--הרי זה ספק אם מיטמא טומאת אוכלין, מפני ששלקו, או אינו מיטמא, מפני שהוא מאוס הרבה.

ב,יב  [יז] חיטים שבגללי הבקר ושעורים שבגללי הבהמה שליקטן, אינן מקבלין טומאה; ואם חישב עליהן לאכילה, מיטמאות טומאת אוכלין.

ב,יג  [יח] כל אוכל שנטמא, ואחר שנטמא נפסד ונסרח--אם נפסל מלאכול הכלב, או שיבש כחרס--הרי זה טהור; נפסל מלאכול אדם, ועדיין הוא ראוי לכלב--הרי זה טמא כשהיה.  וכל האוכלין שנטמאו, אין להן טהרה במקוה.

ב,יד  [יט] זרעים טמאים שזרען--הרי הצומח מהן טהור, ואפילו בדבר שאין זרעו כולה:  והוא, שהשרישו; אבל קודם השרשה--הרי הן בטומאתן, אפילו בדבר שזרעו כולה.

ב,טו  [כ] אוכלין שהן מחוברין לכלים, בטלו מתורת אוכל; ואם נטמא הכלי, הרי הן מיטמאין כטומאת הכלי--הואיל והן משמשין תשמיש עץ, הרי הן כעץ.

ב,טז  [כא] כל משקה שנטמא, ואחר שנטמא נפסד ונסרח--הרי זה בטומאתו לעולם:  שאין המשקה יוצא ידי הכלב לעולם.  ואין למשקה שנטמא טהרה, חוץ מן המים בלבד:  שאם הטביל מים במקוה--כיון שצף מי המקוה עליהן, טהרו; ומטבילין חמין בצונן, וצונן בחמין, ורעים ביפים, ויפים ברעים.

ב,יז  [כב] מקל שהיא מלאה משקין, והטביל מקצתה במקוה--לא טהרו המים שעל מקצתה:  עד שיטביל את כולה.

ב,יח  [כג] שלג שנטמא, והשיק מקצתו למי מקוה--הואיל וטהר מקצתו, טהר כולו.

ב,יט  [כד] התמד הטמא, בין שנטמא אחר שתמדו בין שתמדו במים טמאים--עד שלא החמיץ--משיקו במקוה ויטהר, שהרי הוא כמים; משהחמיץ--הרי הוא כיין, ואין לו טהרה במקוה.

ב,כ  [כה] קדירה שהייתה מלאה משקין כגון דבש ויין וכיוצא בהן, ונתונה בתוך המקוה, ופשט הראשון לטומאה את ידו ונגע בה--הרי זה מטמא את המשקין, אף על פי שהן במקוה; ונטמאת הקדירה מחמת המשקין, אף על פי שהיא בתוך המקוה, שהרי המשקין שבה חוצצין.

ב,כא  היתה מלאה מים--הקדירה טהורה, שאין הראשון מטמא כלי חרס לעולם; ואין המים שבתוכה טמאים, מפני שהן מעורבים במי מקוה.  פשט אב הטומאה את ידו ונגע בה--נטמאת הקדירה, שאין המקוה מטהר כלי חרס.

ב,כב  [כו] מי שפיכות, הרי הן בחזקת טומאה.  ירדו עליהן מי גשמים--אם רבו עליהן, הרי הן טהורים; מחצה למחצה, הכול טמא בין בכלים בין בקרקעות.  אימתי, בזמן שקדמו מי שפיכות; אבל אם קדמו מי גשמים, וירדו להן כל שהוא ממי שפיכות--הכול טמא:  שמשקין טמאין שירדו לטהורים, מטמאין בכל שהוא.

ב,כג  [כז] הטורף את גגו והמכבס את כסותו, והרי הן מנטפין, וירדו גשמים עליהן, ורבו הנטיפות--הרי רבו מי גשמים עליהן, והנוטפין מהן טהורין.

ב,כד  [כח] הסך שמן טהור, ונטמא זה האדם, וטבל, והרי השמן על בשרו--אם היה כדי סיכת אבר קטן, הרי הוא טהור כשהיה מקודם.  סך שמן טמא, וטבל--לא טהר השמן שעליו:  אלא אם נשאר ממנו משקה טופח, הרי השמן בטומאתו; ואם לא נשאר ממנו כדי להטפיח, בטל במיעוטו.
 

הלכות טומאת אוכלין פרק ג

ג,א  כבר ביארנו שאין האוכלין מיטמאין, עד שיוכשרו; ושכל אוכל שאינו מיוחד למאכל אדם, אינו מקבל טומאה עד שיחדו לאדם.  [ב] אוכל שהוא מיוחד לאדם במקום זה, ואינו מיוחד לאדם במקום אחר--במקום שהוא מיוחד בו, אינו צריך מחשבה לייחדו לאדם; ובמקום שאינו מיוחד בו, צריך מחשבה לייחדו לאדם ואחר כך יקבל טומאה.  וכל אוכל שסופו לטמא אדם וכלים, אינו צריך הכשר.

ג,ב  [ג] יש אוכלין שצריכין הכשר ואינן צריכין מחשבה, ויש שצריכין מחשבה ואינן צריכין הכשר, ויש שצריכין מחשבה והכשיר, ויש שאינן צריכין לא מחשבה ולא הכשר.

ג,ג  כיצד:  כל האוכלין המיוחדין לאדם בכל מקום--צריכין הכשר, ואין צריכין מחשבה.  דגים טהורים וחגבים טהורים בכל מקום, ודגים טמאים וחגבים טמאים בכפרים--הרי הן מיוחדין לאדם, וצריכין הכשר ואין צריכין מחשבה; וכן חלב בהמה טהורה שמתה--צריך הכשר ואינו צריך מחשבה, בכל מקום.

ג,ד  ואלו צריכין מחשבה, והכשיר:  בשר הפורש מן החי--בין מן האדם, בין מן הבהמה, בין מן העוף; ונבלת העוף הטמא; וחלב בהמה טהורה שחוטה בכפרים--אף על פי שהוכשר בשחיטה, צריך הכשר שני אחר המחשבה; ושאר כל ירקות השדה כגון שמרקעים, והבצלים הקשים ביותר, והפטריות, וכן חגבים ודגים קטנים--צריכין מחשבה בכפרים.

ג,ה  עולשין שזרען לבהמה, ונמלך עליהן לאדם--אינן מקבלין טומאה, עד שיחשב עליהן אחר שיתלשו:  שמחשבת חיבור אינה מחשבה.  ועולשין שליקטן לבהמתו והדיחן, ונמלך עליהן לאדם--צריכות הכשר שני אחר המחשבה; וכן כל כיוצא בהן.

ג,ו  האלל--אם חישב עליו לאכילה, מקבל טומאת אוכלין; ואם לא חישב עליו, הרי הוא כעץ ואינו מקבל טומאה.  וכן העצמות המחוברין בבשר, והגידים, והמקומות הרכים מן הקרניים ומן הטלפיים, והכנפים והנוצה, והמקומות הרכים מן הציפורניים ומן החרטום המובלעין בבשר--צריכין מחשבה והכשיר.

ג,ז  ואלו שאין צריכין לא מחשבה, ולא הכשר:  נבלת בהמה טהורה בכל מקום, ונבלת העוף הטהור, וחלב בהמה טמאה בכרכים--אין אחד מאלו צריך מחשבה, לפי שהן מיוחדין למאכל אדם; ואינן צריכין הכשר, מפני שסופן לטמא אדם וכלים בכזית, וכל המטמא טומאה חמורה, אינו צריך הכשר.

ג,ח  ואלו צריכין מחשבה, ואין צריכין הכשר--נבלת העוף הטהור בכפרים, ונבלת בהמה טמאה בכל מקום:  והוא, שחישב על פחות מכזית; אבל כזית, אב טומאה הוא.

ג,ט  [ד] ישראל ששחט בהמה טמאה לנוכרי, ושחט בה שניים--הרי זו מיטמאה טומאת אוכלין כל זמן שהיא מפרכסת; ואינה צריכה מחשבה--שהרי ישראל שחטה לאכילת הגוי, ואין לך מחשבה גדולה מזו; ואינה צריכה הכשר, לפי שסופה לטמא טומאה חמורה.

ג,י  שחט בה אחד, או שנחרה--אינה מיטמאה טומאת אוכלין.  וכן גוי ששחט בהמה טהורה לישראל, ושחט בה שניים או רוב שניים--מיטמאה טומאת אוכלין כל זמן שהיא מפרכסת, ואינה צריכה הכשר; שחט בה אחד, או נחרה--אינה מיטמאה טומאת אוכלין, והרי היא כשאר הנבילות.

ג,יא  [ה] החותך בשר מאבר מן החי שלבהמה, ואחר כך חישב עליו--צריך הכשר.  חישב עליו, ואחר כך חתכו--אינו צריך הכשר:  מפני שמטמא טומאה חמורה כנבילה, וכל המטמא טומאה חמורה אינו צריך הכשר.

ג,יב  [ו] פחות מכזית מנבלת בהמה טמאה שחישב עליו, והשלים עליו כביצה מאוכלין אחרים--אין הכול צריך הכשר:  הואיל ופחות מכזית שבכלל הביצה, אם השלימו לכזית, מטמא טומאה חמורה.

ג,יג  וכן כזית מנבלת בהמה טמאה שחישב עליה, וחיפה אותה בבצק עד שהשלים לכביצה--הואיל ואינו מטמא במגע מפני הבצק, הרי זה צריך מחשבה.  ואין הבצק הזה צריך הכשר, הואיל וכל השיעור הזה מטמא במשא מפני כזית נבלה שבתוכו:  אף על פי שאינו מטמא במגע, הרי סופו לטמא טומאה חמורה; לפיכך אין צריך הכשר.

ג,יד  [ז] פחות מכזית מבשר המת, שהשלים עליו כביצה משאר אוכלין--הכול צריך מחשבה, שהרי בטל הכול אצל כל אדם; ואין הכול צריך הכשר, מפני בשר המת שבכללו.  [ח] כזית מן המת, שחיפהו בבצק--הכול מטמא טומאה חמורה.

ג,טו  [ט] החותך בשר מאדם חי להאכילו לכלב--אם חישב עליו למאכל אדם, הרי זה צריך מחשבה ואינו צריך הכשר.

ג,טז  [י] גוזל שנפל לגת, ומת--אף על פי שהגת במדינה--הרי נמאס בגת, ולפיכך צריך מחשבה.  חישב עליו כשהעלוהו להאכילו לנוכרי--הרי זה מיטמא, שהרי חישב עליו למאכל אדם; חישב עליו להאכילו לכלב, אינו מיטמא טומאת אוכלין.

ג,יז  היה זה שחישב עליו להאכילו לאדם חירש שוטה וקטן, הרי זה טהור; העלהו כדי להאכילו לאדם, הרי זה טמא--שיש להן מעשה, ואין להן מחשבה.
 

הלכות טומאת אוכלין פרק ד

ד,א  כמה שיעור אוכלין לטומאה--לטומאת עצמן, כל שהן:  אפילו שומשום או חרדל, מיטמא--שנאמר "מכל-האוכל אשר יאכל" (ויקרא יא,לד), כל שהוא.  ואין אוכל טמא מטמא אוכל אחר או משקין או ידים--עד שיהיה בו כביצה, בלא קליפתה.  וכן האוכל אוכלין טמאים--אינו נפסל עד שיאכל כביצה ומחצה, וזה הוא חצי פרס.

ד,ב  המשקין מיטמאין כל שהן, ומטמאין בכל שהן:  אפילו טיפת משקין טמאין כחרדל שנגעה באוכלין, או בכלים, או במשקין אחרים--נטמאו.  ואף על פי כן, אין השותה משקין טמאין נפסל, עד שישתה רביעית כמו שביארנו.

ד,ג  כל המשקין מצטרפין לפסול את הגויה, לרביעית.  וכל האוכלין מצטרפין לכביצה, לטמא טומאת אוכלין, ולכחצי פרס, לפסול את הגויה:  אפילו חיטה עם קמח עם בצק, עם תאנה ובשר וכיוצא באלו--הכול מצטרף.

ד,ד  העור המחובר בבשר, והמרק והתבלין והאלל, אף על פי שמקצתו חישב עליו ומקצתו לא חישב עליו, מקצתו פלטתו חיה ומקצתו פלטתו סכין, והעצמות המחוברין בבשר, והגידים והמקומות הרכים מן הקרניים והטלפיים, והכנפים והנוצה, והמקומות הרכים מן הציפורניים ומן החרטום המובלעין בבשר--כל אחד מאלו מיטמאין ומטמאין ומצטרפין לכביצה, או לכחצי פרס.

ד,ה  כביצה אוכלין טמאים שהניחן בחמה, ונתמעטו--אינן מטמאין; וכן כזית מן המת או מן הנבילה וכעדשה מן השרץ שהניחן בחמה, ונתמעטו--טהורין.  [ו] כזית חלב ודם ונותר ופיגול שהניחן בחמה, ונתמעטו--אין חייבין עליהן כרת.  הניחן בגשמים, ונתפחו--חזרו לכמות שהיו:  בין לטומאה חמורה, בין לטומאה קלה, בין לאיסור.

ד,ו  [ז] עלי בצלים ובני בצלים שהן חלולין--אם יש בהם ריר, משתערין כמות שהן; ואם היו חלולין וריקנין, ממעך את חללן.  [ח] פת סופגנין, משתערת כמות שהיא; ואם יש בה חלל, ממעך את חללה.

ד,ז  [ט] בשר העגל שנתפח, ובשר זקנה שנתמעט--משתערין כמות שהן.  [י] האגוז והתמרה והשקד , משתערין כמות שהן.

ד,ח  [יא] כל שטומאתו ושיעורו שווין, מצטרפין זה עם זה; היו טומאתן שווין אבל לא שיעורן, או שיעורן אבל לא טומאתן--אין מצטרפין, ואפילו לטמא כקל שבשניהן.

ד,ט  כיצד טומאתו ולא שיעורו, כגון בשר המת ורקב שלו; שיעורו ולא טומאתו, כגון בשר המת ובשר הנבילה.  ואין צריך לומר שאם לא היו שווין לא בשיעור ולא בטומאה, כגון בשר הנבילה ובשר השרץ--שאין מצטרפין.

ד,י  [יב] אוכלין טמאים--שיעורן שווה, שכל אוכל טמא אינו מטמא אלא בכביצה; וטומאתן שווה, שכל אוכל טמא אינו מטמא אלא במגע, ואינו מטמא אדם, ולא כלים.  לפיכך מצטרפין לטמא כקל שבשניהן.

ד,יא  כיצד:  כחצי ביצה אוכל ראשון וכחצי ביצה אוכל שני, שבללן זה בזה--הרי זה שני; ואם נגע בתרומה, פסלה.  כחצי ביצה אוכל שני וכחצי ביצה אוכל שלישי, שבללן--הרי זה שלישי.  וכן כל כיוצא בזה.  אפילו חצי ביצה אוכל ראשון וחצי ביצה אוכל רביעי שלקדש, שבללן זה בזה--הרי הכול רביעי.

ד,יב  [יג] כביצה אוכל ראשון וכביצה אוכל שני, שבללן זה בזה--הכול ראשון; חלקן, כל אחד מהן שני.  נפל זה לעצמו וזה לעצמו על כיכר שלתרומה, פסלוהו; נפלו שניהן כאחת, עשוהו שני.

ד,יג  [יד] כביצה אוכל שני וכביצה אוכל שלישי, שבללן זה בזה--הרי הכול שני; חלקן, כל אחד מהן שלישי.  נפל זה לעצמו וזה לעצמו על כיכר שלתרומה, לא פסלוהו; נפלו שניהן כאחת--פסלוהו, מפני שעשוהו שלישי.

ד,יד  [טו] כביצה אוכל ראשון וכביצה אוכל שלישי, שבללן זה בזה--ראשון; חלקן, זה שני וזה שני--שהשלישי שנגע בראשון, נעשה שני.  [טז] כשתי ביצים אוכל ראשון, וכשתי ביצים אוכל שני שבללן--הכול ראשון.  חלקן לשניים, כל אחד מהן ראשון; חלקן שלושה חלקים או ארבעה, כל אחד מהן שני.

ד,טו  וכן כשתי ביצים אוכל שני, וכשתי ביצים אוכל שלישי שבללן--הכול שני.  חלקן לשניים, כל אחד מהן שני; לשלושה ולארבעה, הרי כל אחד מהן שלישי.
 

הלכות טומאת אוכלין פרק ה

ה,א  ידות האוכלין, הן העצים הרכין הסמוכין לאוכל שהאוכל נתלה בהן מן האילן, כמו עוקצי תאנים והאגסים וקצת האשכול; וכן הגרעינים, וכיוצא בהן מדברים שהאוכל צריך להן.  ושומרי האוכלין, הן הקליפה שעל האוכל שהיא שומרת אותו; וכן כל כיוצא בזה.

ה,ב  כל שהוא יד, ואינו שומר--מיטמא ומטמא, ולא מצטרף; וכל שהוא שומר--אף על פי שאינו יד, מטמא ומיטמא ומצטרף; וכל שאינו לא שומר ולא יד--אינו מיטמא ולא מטמא, ואין צריך לומר שאינו מצטרף.

ה,ג  כיצד מיטמא ומטמא, ואינו מצטרף:  שאם נגעה טומאה ביד, נטמא האוכל התלוי בו; ואם נגעה טומאה באוכל, נטמאת היד.  ואין היד מצטרפת עם האוכל, להשלימו לכביצה או לחצי פרס; אבל אם היה שומר, הרי זה מצטרף לכביצה ולחצי פרס.

ה,ד  [ג] כשם שיד לטומאה, כך יש יד להכשיר--שאם הוכשר היד, הוכשר כל האוכל התלוי בו; ויש יד לפחות מכזית, ויש שומר לפחות מכפול.  ושומר שחלקו, אינו מצטרף עם האוכל.

ה,ה  [ד] ומניין לשומרי אוכלין שהן מיטמאין עם האוכלין כשהן מחוברין בהן, שנאמר "על-כל-זרע זירוע אשר יזרע" (ויקרא יא,לז):  כדרך שבני אדם מוציאין לזריעה, חיטים בשעוריהן, ושעורים בקליפיהן, ועדשים בקליפיהן; והוא הדין לשאר השומרין.

ה,ו  [ה] ומניין לידות האוכלין שהן מיטמאות ומטמאות כשהן מחוברין עם האוכל, שנאמר "טמא הוא, לכם" (ויקרא יא,לח)--לכל שבצרכיכם.  [ו] הבוצר לגת, אין לו ידות--שהרי אין לו צורך ביד, מפני שמוצץ את המשקה.  [ז] הקוצר לסיכוך, אין לו ידות--שהרי אינו צריך ליד.

ה,ז  [ח] כל ידות האוכלין שבססן בגורן, טהורין.  [ט] פסיגה  שריקנה, טהורה; ואם נשתייר בה גרגר אחד--הרי זו יד לאותו גרגר, ומקבלת טומאה.  וכן שרביט תמרה שריקנו, טהור; שייר בו תמרה אחת, טמא.  וכן שרביט קטנייות שריקנו, טהור; שייר בו גרגר אחד, מקבל טומאה.

ה,ח  [י] לעולם אין שומר, על גבי שומר; אלא שומר אחד בלבד הסמוך לאוכל, הוא הנחשב עמו.  [יא] שלוש קליפות בבצל:  פנימית--בין שלמה בין קדורה, מצטרפת; אמצעית--שלמה מצטרפת, קדורה אין מצטרפת; החיצונה--בין כך ובין כך, טהורה.

ה,ט  [יב] כל הקליפין מיטמאות ומטמאות ומצטרפות, מפני שהן שומר.  קליפי פולין וקליפי תורמוסין--זרקן, אינן מיטמאות; כנסן לאוכלין, מיטמאין:  ואם נשאר בהן אוכל--בין כך ובין כך, מיטמאין.  קליפי מלפפון--אף על פי שאין בהן מתוך המלפפון, מיטמאות טומאת אוכלין.

ה,י  השעורים--בזמן שהן יבשין, קליפתן מצטרפת עימהן; ובזמן שהן לחין, אין מצטרפת.  אבל החיטה--בין לחה בין יבשה, קליפתה מצטרפת.

ה,יא  [יג] כל הגרעינין--מיטמאות ומטמאות ולא מצטרפות, חוץ  הרטב; אבל שלתמרה יבשה, אין מצטרף.  [יד] החותל שעל הגרעינה , אין מצטרף; ושעל גרענת היבשה, מצטרף--מפני שהוא דבוק באוכל, נחשב כאוכל.

ה,יב  [טו] גרעינה  שיצאת מקצתה--כל שכנגד האוכל מצטרף, והיוצא אינו מצטרף.  וכן עצם שיש עליו בשר, כל שכנגד הבשר מצטרף.  היה עליו הבשר מצד אחד, אין מצטרף ממנו אלא העצם שתחת הבשר עד חלל העצם; ואם לא היה לעצם חלל, רואין אותו כאילו הוא כעובי האזוב, ושאר העצם אין מצטרף, שהעצמות לבשר כמו שומר הן חשובין.  [טז] קליה שהיה עליה בשר, אפילו כפול--גורר את כולה לטומאה.

ה,יג  [יז] גרעיני זיתים וגרעיני תמרה--אף על פי ששלקן לאוכלין, אין מיטמאין.  [יח] גרעיני חרובין--אף על פי שכנסן לאוכלין, אין מיטמאין; שלקן לאוכלין, מיטמאין.

ה,יד  [יט] אלו מיטמאין ומטמאין ומצטרפין--שורשי השום והבצלים והקפלוטות בזמן שהן לחין, והפטמה שלהן בין לחה בין יבשה, והעמוד שהוא מכוון כנגד האוכל, ושרשי החזרין והנפוס; ושרשי צנון גדול מצטרף, והסיב שלו אינו מצטרף; ושרשי המתנה והפיגם, ושרשי ירקות שדה וירקות גינה שעיקרן לשתלים, והשדרה שלשבולת והלבוש שלה, ועוקצי תאנים וגרוגרות, והכליסין והחרובין.

ה,טו  [כ] ואלו מיטמאין ומטמאין ולא מצטרפין--שורשי השום והבצלים והקפלוטות בזמן שהן יבשין, והעמוד שאינו מכוון כנגד האוכל, ומלעין שלשבלים והן השערות השחורות שבראש השיבולת שהן דומין כמו מסר, ועוקצי האגסין והקרוסטמלין והפרישין , ועוקץ דלעת טפח הסמוך לאוכל, ועוקץ קונדס טפח.

ה,טז  וכן יד הפרכיל טפח מכאן וטפח מכאן, והפרכיל הוא השריג שהאשכולות תלויין בו, ויד האשכול כל שהוא, וזנב האשכול שריקנו, ויד המכבד שלתמרה ארבעה טפחים, והמכבד הוא העץ האדום שהשרביטין תלויין בו והתמרין דבוקות בשרביטין, וקנה שלשבולת שלושה טפחים; ויד כל הנקצרין שלושה טפחים, ושאין דרכן להיקצר ידיהן ושרשיהן כל שהן:  כל אלו מיטמאין ומטמאין ולא מצטרפין, מפני שהן ידות אוכלין.

ה,יז  [כא] ואלו לא מיטמאין ולא מטמאין ולא מצטרפין--שאר כל העוקצים, ושרשי קולסי הכרוב, וחלפות תרדין וחלפות הלפת, והן העיקרין שנשארו בקרקע כשלקטו הכרוב והלפת וחזרו והחליפו, וכל השורשין שדרכן להיגזז שנעקרו עם האוכל.

ה,יח  הפיטמה שלרמון מצטרפת, והנץ שלו אינו מצטרף.  [כב] הרימון והאבטיח שנימוק מקצתו, אין הנשאר חיבור לאותו שנימוק; ואין הנשאר מן הקליפה מצטרף, שהרי אין שמירתו מועלת כלום.  וכן אם היה שלם מכאן ומכאן, ונימוק מן האמצע--אין הצדדין חיבור זה לזה, ואין קליפתו מצטרפת.  עלי ירקות ירוקין, מצטרפין; ולבנים אין מצטרפין, שהרי אינן כלום.
 

הלכות טומאת אוכלין פרק ו

ו,א  האגוזים והשקדים שנסדקה קליפתן--עדיין הוא חיבור לאוכל, עד שירצץ את הקליפה.  [ב] ביצה מגולגלת--משיקוב בה מקום לגומעה ממנו, אין שאר קליפתה חיבור.  ושלוקה, קליפתה חיבור עד שירצץ את הקליפה; ואם נתבלה בקליפתה--אף על פי שרצצה, כולה חיבור.

ו,ב  [ג] עצם שיש בו מוח, חיבור עד שירצץ.  צמר שבראשי הכבשים ושיער שבזקן התיישים--אף על פי שחרכן באור--הרי הן חיבור, עד שיתחיל לתלוש.

ו,ג  [ד] כנפי חגבים וקשקשי דגים--אף על פי שהעביר סכין עליהן, חיבור עד שיתחיל לקלף.

ו,ד  הרימון שפרדו, חיבור עד שיקיש עליו בקנה.  [ה] השרביטין שלתמרים, אינן חיבור זה לזה.  [ו] מלפפון שחתכו ונתנו על השולחן, חיבור עד שיתחיל לפרק; התחיל לפרק--חתיכה וכל העולה עימה חיבור, והשאר אינו חיבור.  פיקה התחתונה--חיבור לעצמה, ואינה חיבור לחתיכות.

ו,ה  היו שניים או שלושה מלפפונות, וחתך כל אחד מהן והניחן על השולחן, והתחיל באחד מהן--זה שהתחיל בו חיבור, והשאר אינו חיבור; אפילו אמר חציו אני אוכל שחרית וחציו ערבית--זה החצי שהתחיל בו חיבור, והשאר אינו חיבור.

ו,ו  [ז] המחתך ירקות וכיוצא בהן לבשל--אף על פי שלא מירק והבדיל, אינו חיבור:  אלא אם נטמא זה--לא נטמא זה, אף על פי שהוא מעורה בו.  חתך לכבוש או לשלוק או להניח על השולחן--הרי זה חיבור, ואפילו התחיל לפרק מה שחתך.

ו,ז  [ח] כל אוכל שעדיין לא פרקו, חיבור; ואם נטמא מקצתו, נטמא כולו.

ו,ח  [ט] אוכל שנפרס ומערה במקצת, ונגע טמא באחד מהן--אם אחז בזה שנגע בו והשני עולה עמו, הרי זה חיבור; ואם כשאוחז בזה הטמא ומגביהו, יישמט האחר --אינו חיבור, אלא הרי זה האחר כנוגע בראשון שנטמא.

ו,ט  [י] כל האוכלין שהיו עלין או קלחין מחוברין בהן--את שדרכו להאחז בעלה אוחזין אותו בעלה, בקלח אוחזין אותו בקלח:  אם נתלה עמו--הרי זה חיבור בטבול יום, ואין צריך לומר בשאר טמאות.  וכן אם היה לו יד, אוחזין אותו ביד שלו; היה לו יד ועלה, אוחזין אותו באיזה מהן שירצה.  לא היה לו יד ולא עלה--בזה אמרו אם אוחז בטמא והשני עולה עמו, חיבור; ואם לאו, אינו חיבור.

ו,י  [יא] האגוזים שקבצן בעוקציהן כשהן רכין, ואמנון כולן כמו חבל, וכן הבצלים שחיברן כדרך הזאת--הרי אלו חיבור.  התחיל לפרק באגוזים ולפקל בבצלים, אין השאר חיבור:  אפילו היו לפניו מאה כור--אין כולן חיבור, שהרי הוכיח שדעתו לפרק הכול.

ו,יא  [יב] קליעה שלשום שנפלו משקין על אחד מהן--הוא טמא, וחברו טהור:  שאין חיבורי אדם חיבור לכל דבר.  וכן אתרוג שנפרס, ותחבו בכוש או בקיסם--אינו חיבור.  [יג] עיסה שלשה במי פירות--הרי זו אינה חיבור, שאין לך דבר שמחבר את האוכלין אלא שבעה משקין בלבד.

ו,יב  [יד] הממעך אוכלין זה בזה וקבצן, כגון הדבילה והתמרים והצימוקין שקבצן ועשאן גוף אחד--אינן חיבור; לפיכך עיגול שלדבילה שנפלו משקין טמאין על מקצתו--הרי זה נוטל ממנו מקום המשקה בלבד, והשאר טהור.

ו,יג  [טו] התמרים והגרוגרות ששלקן ונעשו אם, הרי אלו חיבור.  [טז] הזיתים  ונעשו גוש אחד--הרי זה חיבור, מפני שמתחלה לא נתנן למעטן אלא על מנת שיינקו זה מזה; לפיכך שרץ שנמצא על אם שלזיתים, והן זיתים שנעשו כולן גוף אחד--אפילו נגע בכשעורה--הכול טמא, שהכול גוף אחד.

ו,יד  היתה לו אם שלזיתים ועתיד להפכה--כיון שתקע בה את היתד, אף על פי שיש בה גושים הרבה, אינן חיבור; ואם  נעשו אם, אינן חיבור.

ו,טו  [יז] אוכל פרוד שהוא כולו מכונס ודבק זה בזה--אף על פי שאינו חיבור להיטמא, ואינו כגוף אחד כמו שביארנו--הרי הוא מצטרף לכביצה, לטמא אוכלים אחרים; ואם לא כנסו, אלא הרי הוא מפורד כמעשה קדירה --אינו מצטרף:  עד שיקבצם, ויעשה אותן גוש אחד.

ו,טז  היו גושים הרבה זה בצד זה, ונגע אב הטומאה באחד מהן--הרי הוא ראשון, והגוש שבצידו שני, והגוש שבצד השני שלישי, ושבצד השלישי רביעי.

ו,יז  כיכר שלתרומה שהייתה ראשון לטומאה, והשייך לה אחרות--כולן ראשון; פירשה--היא ראשון, וכולן שנייות.  היתה שנייה, והשייך לה אחרות--כולן שנייות; פירשה--היא שנייה, וכולן .  היתה שלישית, והשייך לה אחרות--היא שלישית, וכולן טהורות:  בין שפירשו, בין שלא פירשו.

ו,יח  כיכרות שלתרומה נושכות זו בזו--נטמאת אחת מהן בשרץ--כולן ראשון, ואף על פי שפירשו אחר מכאן; נטמאת אחת מהן במשקין טמאין--כולן שנייות, ואף על פי שפירשו אחר מכאן; נטמאת אחת מהן בידיים--כולן , ואף על פי שפירשו:  מפני שהיו גוף אחד בשעת טומאתן.
 

הלכות טומאת אוכלין פרק ז

ז,א  הניצוק אינו חיבור, לא לטומאה ולא לטהרה.  כיצד:  היה מערה משקין טהורין לתוך כלי טמא, ואפילו על גבי השרץ--הרי העמוד הניצוק טהור; ואם קלט מן המשקין הנגרין מן האוויר, הרי זה שקלט טהור.  ואין צריך לומר שהמשקין שמערה מהן טהורין.

ז,ב  במה דברים אמורים, בשערה מצונן לצונן, או מיחם לחם, או מיחם לצונן.  אבל המערה משקין טהורין צונן לתוך משקין טמאין חמין--הרי הניצוק חיבור ונטמא, ונטמאו המשקין הצונן כולן שהוא מערה מהן; ונטמא הכלי שמערה ממנו מחמת המשקין שבתוכו, שהרי נטמאו.

ז,ג  ומפני מה אמרו המערה מצונן לחמין חיבור:  לפי שענן החמין עולה כתימרות עשן, ומתערב בנצוק ובמים שבכלי העליון, ומטמא הכול--שהענן העולה מן החמין, משקין הוא חשוב.

ז,ד  [ג] לפיכך האישה שהיו ידיה טהורות, והגיסה בקדירה טמאה, והזיעו ידיה מהבל הקדירה--נטמאו ידיה, כאילו נגעה במשקה שבקדירה; וכן אם היו ידיה טמאות, והגיסה בקדירה, והזיעו ידיה--נטמא כל מה שבקדירה, כאילו נגעה במשקה שבקדירה.

ז,ה  [ד] דבש הזיפים ודבש הצפחת--הניצוק שלהן חיבור, ואפילו היה מערה מצונן לצונן, מפני שיש להן ריר, והרי הן נמשכין כדבק.  לפיכך כל האוכלין--אין הניצוק שלהן חיבור, ואפילו היו עבים הרבה, כגון הגריסין והחלב המותך וכיוצא בהן, לפי שאין להן ריר; וכן שאר כל המשקין--אין הניצוק שלהן חיבור, אלא אם כן עירה מצונן לחם כמו שביארנו.

ז,ו  [ה] הניצוק אינו חיבור לטהרה.  כיצד:  שאם עירה מים טמאים מכלי אבן וכיוצא בהן לתוך המקוה--אין אומרין משהגיע קצת הניצוק למקוה, טהרו המים; אלא הרי הן בטומאתן עד שישיק המקוה לכולן מצד אחד, כמו שביארנו.

ז,ז  וכן הקטפרס שיש עליו משקה טופח--אינו מחברן לשאר המשקין שבמדרון, לא לטומאה ולא לטהרה; אבל המשקין שבאשבורן, כולן חיבור לטומאה ולטהרה.

ז,ח  [ו] עריבה שהיא קטפרס ועליה משקה טופח, ושלוש חתיכות אוכלין טמאים בכביצה מונחין עליה זו למטה מזו--אינן מצטרפות; היו שתיים, הרי אלו מצטרפות.  ואם היה תחתיהן משקה עומד, אפילו כעין החרדל--הרי זה מצרף את כולן.

ז,ט  [ז] כבר ביארנו שטבול יום אינו מטמא חולין כלל, אבל פוסל אוכלי תרומה ומשקה תרומה, ועושה הכול שלישי; וכן אם נגע באוכלי קודש או משקה קודש, פסלן ועשה אותן רביעי.

ז,י  [ח] יש דברים שאינן חיבור בטבול יום, אף על פי שהן חיבור בכל הטומאות, אלא אם נגע בהן טבול יום, לא פסל אלא זה שנגע בו; ואלו היה הנוגע במקום טבול יום אדם אחר, היה פוסל הכול.

ז,יא  אפילו היה הנוגע אדם שאכל אוכלין טמאין או שתה משקין טמאין, שהיא טומאה קלה--הרי זה פסל הכול, שלא פסולו טבול יום; ואין צריך לומר שאם היה הנוגע אב טומאה או ראשון, שהוא מטמא הכול.  ומפני מה הקלו בטבול יום, מפני שכבר טהר ואינו מחוסר אלא הערב שמש.

ז,יב  ועוד הקלו בטבול יום, שיש אוכלין שהן מיוחדין לאדם ומיטמאין בכל הטומאות, והן טהורות בטבול יום; ואלו הן--השעורה והכוסמת, בזמן שאינן קלופין.  אבל בזמן שהן קלופין, והחטה אף על פי שאינה קלופה, והקצח, והשומשום--נפסלין בטבול יום, ואין צריך לומר שהן מיטמאין בכל הטומאות.

ז,יג  [ט] כל ידות האוכלין שהן חיבור באב הטומאה, הרי הן חיבור בטבול יום; וכן כל אוכל שנפרס ומערה במקצת שהוא חיבור באב הטומאה, כך הוא חיבור בטבול יום.  וכל שאינו חיבור בטבול יום, הרי הוא חיבור בידיים; וגם זה חמר בטומאת ידים מטבול יום.
 

הלכות טומאת אוכלין פרק ח

ח,א  חלות או ככרים שכנסן והיו נושכות זו בזו ודעתו להפרישן, או שאפה חלה על גבי חלה בתנור ועדיין לא קרמו פניה, ונגע טבול יום באחת מהן--לא פסל אלא החלה שנגע בה; וכן המים שהרתיחו ונעשו כקובה, והגריסין שהרתיחו רתיחה ראשונה, ויין חדש ואורז שהרתיחו, ונגע טבול יום ברתיחה--אינו חיבור, ולא פסל אלא הרתיחה בלבד.  ובשאר כל הטומאות, בין קלות בין חמורות--הכול חיבור.

ח,ב  אבל חלות שהיו נושכות זו בזו ואין דעתו להפריש, או שאפה חלה על גבי חלה ונשכו וקרמו בתנור, ורתיחת המים שאינה מחולחלת כקובה, ורתיחת גריסין שנייה, ורתיחת יין ישן, ורתיחת השמן בין חדש בין ישן, ורתיחת עדשים--הרי אלו חיבור בטבול יום, ואין צריך לומר בכל הטומאות.

ח,ג  [ב] בצק שיצא בעת אפייה, ונמצא באמצע הכיכר כמו מסמר יוצא, וכן קצת הבצק שנמשך ונחרך בעת אפייה, והוא הנקרא חרחור--אם היו פחותין מכאצבע, ונגע טבול יום בהן--פסל כל הכיכר; וכן אם נגע בגרגר מלח קטן שבככר, פסל כל הכיכר.  ואין צריך לומר בכל הטומאות.

ח,ד  אבל צרור שבככר או תורמוס וגרגר מלח גדול, וחרחור יתר מכאצבע, שנגע בהן אפילו אב הטומאה--הכיכר טהור; ואין צריך לומר בטבול יום.

ח,ה  [ג] רקיק שנחרר חצייה וחצייה קיים, הרי זה אינו חיבור;  האמצע והצדדין קיימין--אינן חיבור זה לזה אפילו באב הטומאה, ואין צריך לומר בטבול יום.

ח,ו  בשר קודש שקרם עליו המרק, ונגע טבול יום בקופה--החתיכות מותרות; נגע בחתיכה, החתיכה וכל העולין עימה חיבור.  וכן בתבשיל קטנייות שקרם על גבי פרוסות.  שמן שהוא צף על גבי יין, ונגע טבול יום בשמן--לא פסל אלא השמן.

ח,ז  [ד] ירק שלתרומה וביצה טרופה ונתונה על גביו, ונגע טבול יום בביצה--לא פסל אלא קלח שכנגדו; ואם היתה כמין כובע, אינה חיבור.  [ה] חוט שלביצה שקרם על דופנה , ונגע בו טבול יום--מן השפה ולפנים, חיבור; נגע מן השפה ולחוץ, אינו חיבור.  וכן  שקרמו על שפת הקדירה.

ח,ח  [ו] חבית שניקבה בין משוליה בין מצדיה, וסתם טבול יום הנקב בידו--נפסלה כולה.  [ז] המערה מכלי לכלי, ונגע טבול יום בקילוח--משערין זה שנגע בו באחד ומאה:  שתרומה טמאה שנתערבה באחד ומאה בטלה במיעוטה, כמו שביארנו בהלכות תרומות.

ח,ט  [ח] טבול יום שהיה תורם את הבור, ונפלה ממנו חבית שלתרומה ושקעה בבור שליין ונגע ביין שבבור--מן השפה ולחוץ, אינו חיבור; מן השפה ולפנים, חיבור.  ואם היה הבור פיטס--אפילו היה כלי גדול שמחזיק מאה כור, כולו חיבור; ואם נגע במקצת היין, פסל התרומה שבחבית שבקרקע הכלי.

ח,י  [ט] הסולת שלמנחות והלבונה והקטורת והגחלים שנגע טבול יום במקצתן, פסל את כולן.  במה דברים אמורים, בגחלים שחותה במחתה ביום הכיפורים, שהמחתה שחותה בה נכנס להיכל; אבל גחלים שחותה בכל יום, כשהוא מערה ממחתה שלכסף --אם נתפזרו מן הגחלים--אין בהן קדושה, אלא מכבדן לאמה.

ח,יא  [י] מקפה שלחולין או רקיק שלחולין, ושמן שלתרומה צף על גביהן, ונגע טבול יום בשמן--לא פסל אלא השמן בלבד; ואם חיבץ--כל מקום שהלך השמן, פסל.  [יא] ירק שלחולין שבישלו בשמן שלתרומה, ונגע בו טבול יום--לא פסל אלא מקום מגעו.

ח,יב  המקפה שלתרומה, והשום והשמן שלחולין, שנגע טבול יום במקצתן--פסל את כולן.  [יג] המקפה שלחולין, והשום והשמן שלתרומה, שנגע טבול יום במקצתן--לא פסל אלא מקום מגעו; אם היה השום מרובה, הולכין אחר הרוב.

ח,יג  אימתי, בזמן שהן גוש בקערה.  אבל אם היה מפוזר במדוכה, ונגע במקצתו--לא פסל אלא מקום מגעו, מפני שהוא רוצה בפיזורו.  ושאר כל הנדוכין שדרכן לדוכן במשקין, כגון השום בשמן--אם דכן שלא במשקין, וקבצן--אף על פי שהן גוש בקערה ונגע בהן, לא פסל אלא מקום מגעו:  שהרי הן כעיגול שלדבילה--שאם נטמא מקצתו, לא נטמא כולו.

ח,יד  עיסה שקרא שם חלתה בצפונה או בדרומה, וכן קישות שקרא שם תרומתה בצפונה או בדרומה--הרי זה חיבור; ואם נגע טבול יום במקצת העיסה, נפסלה.  ניטלה חלתה מתוכה, וחזרה לתוכה--אינה חיבור.

ח,טו  עיסה שנדמעה או שנתחמצה בשאור שלתרומה, אינה נפסלת בטבול יום.  [טז] עיסה שהוכשרה במשקין, ונילושה במי פירות, ונגע בה טבול יום--לא פסל אלא מקום מגעו.

ח,טז  [יז] מעשר ראשון שהוכשר, ונגע בו טבול יום או ידים מסואבות--מפרישין ממנו תרומת מעשר בטהרה:  מפני שמעשר ראשון כחולין, וטבול יום וידיים מסואבות אינן פוסלין את החולין, שהשלישי בחולין טהור, כמו שביארנו.

ח,יז  וכן האישה שהיא טבולת יום, לשה את העיסה וקוצה לה חלה, ומפרשתה ומנחתה בכלי, ונותנת הכלי עם שאר העיסה כאחת, ומקפת על הכול כדי לתרום מן המוקף, ואחר כך קוראה לה שם ואומרת הרי זו חלה; ומשתקרא לה שם--לא תיגע בה, שלא תפסל אותה.  וכך היא עושה, אם לשה בעריבה שהיא טבולת יום.

ח,יח  לגין שהוא טבול יום שמילאהו מחבית מעשר שלא ניטלה תרומתו, ואמר הרי זו תרומת מעשר על מה שבחבית אחר שתחשך--הרי זו תרומה טהורה:  לפי שאינה נעשית תרומת מעשר עד שתחשך, כפי תנאו, ואחר שתחשך, יעריב שמשו  ויטהר.  נשברה החבית קודם שתחשך, הלגין בטבלו; נשבר הלגין, החבית בטבלה.

ח,יט  טבול יום מטומאת מת ומבעילת נידה, עושה בבית הבד.  וכן שאר הטמאים שטבלו, עושין בטהרות:  חוץ מן הזב והזבה בשביעי שלהן--שאף על פי שטבלו, לא יעשו בבית הבד ולא יתעסקו בטהרות, שמא יראו ונמצאו טמאים למפרע, שהרי סותרין הכול כמו שנתבאר.
 

הלכות טומאת אוכלין פרק ט

ט,א  השמן או הדבש שנטמאו, ואחר כך קרשו, ואחר כך נימוחו--הרי הן ראשון לטומאה לעולם:  מפני שהן כמשקין, ואף על פי שקפאו אחר שנטמאו.

ט,ב  הרטב והגריסין והחלב שקרשו--הרי הן כאוכלין, וצריכין מחשבה; ואם נגע בהן אוכל ראשון או משקין, נעשו שניים.  היה בהן משקה טופח--הרי הן כמשקין, והן תחילה לטומאה.

ט,ג  נטמאו כשהן משקין, וקפאו אחרי כן וקרשו--הרי אלו שניים, כמו אוכל שנטמא במשקין טמאין.  נטמאו כשהן קופאין, ונימוחו ונעשו משקה--אם היו כביצה מכוון, הרי המשקה טהור.  היו יותר מכביצה, המשקה טמא:   טיפה ראשונה, נטמאת בכביצה אוכל טמא שנימוחה ממנו; ואותה הטיפה, תטמא כל המשקין שנימוחו אחריה.

ט,ד  וכן טמא מת שסחט זיתים וענבים שהוכשרו--אם היו כביצה מכוון, הרי המשקין היוצאין מהן טהורין, ובלבד שלא ייגע במקום המשקה:  שהמשקה כמופקד באוכל, וכאלו הוא גוף אחד.

ט,ה  היו אותן זיתים וענבים יתר מכביצה, הרי המשקין היוצאין מהן טמאין:  שכיון שיצאת טיפה ראשונה, נטמאת בכביצה; וטמאה כל המשקין.  ואם היה הסוחט זב וזבה וכיוצא בהן--אפילו סחט גרגר יחידי שלא הוכשר ולא נגע במשקה, המשקה טמא:  שכיון שיצאת טיפה הראשונה, נטמאת במשא הזב--שהזב שנשא אוכלין או משקין, טמאן כמו שביארנו.  וכן זב שחלב את העז, החלב טמא--שכיון שיצאת טיפה הראשונה, נטמאת במשא הזב.

ט,ו  [ג] קדירה שהייתה מלאה כבשין שלחולין ויצא עלה חוץ לקדירה, ונגע אב הטומאה או ראשון בעלה שחוץ לקדירה במקום הניגוב--אף על פי שיש בו בעלה כביצה, הוא טמא  טהור.  חזר לקדירה--טימא את המשקין שבה, ונטמאת הקדירה וכל הכבשין.

ט,ז  נגע בעלה שחוץ לקדירה, והיה בו משקה--אם יש בעלה כביצה, הכול טמא:  שהעלה מטמא משקה שעליו; והמשקה מטמא כל משקין שבקדירה, ומטמא הקדירה.

ט,ח  היתה הקדירה מלאה כבשים שלתרומה, וניער אותה טבול יום, וראה משקין על ידו--ספק מן הקדירה נתזו, ספק שהקלח נגע בידו--הירק פסול, והקדירה טהורה.

ט,ט  [ד] טמא שהיה אוכל ענבים מוכשרים, ונפל ממנו גרגר יחידי לגת--אם היה שלם ולא נשמט ממנו עוקצו, הגת טהורה; ואם ניטל עוקצו והיו הענבים מוכנים בעביט וכיוצא בו לדורכן, שהרי רוצה במשקה היוצא מהן--נטמאת הגת בטיפת משקה שבראש הגרגר במקום העוקץ.

ט,י  נפלו ממנו ענבים, ודרכן במקום מופנה--אם היו כביצה מכוון, הרי המשקין היוצאין מהן טהורין כמו שביארנו; היו יתר מכביצה, היוצא מהן טמא, שכיון שיצאת טיפה הראשונה נטמאת בכביצה, ומטמאה את כל המשקה היוצא אחריה.

ט,יא  [ה] גוש שלזיתים טמאין שהיה מקבץ ומחובר, והשליכו לתוך התנור והוסק--אם היה כביצה מכוון, התנור טהור:  שאין האוכלין מטמאין כלים, והמשקה היוצא מהן טהור כמו שביארנו.  היה הגוש יתר מכביצה, נטמא התנור, שכשיצאת טיפה אחת, נטמאת בכביצה וטמאה את התנור.  לפיכך אם היו זיתים הטמאין פרודין ואינן גוש, ואפילו הן סאה--התנור טהור.

ט,יב  [ו] עצים שנבלעו בהם משקין טמאין, והסיקן--התנור טהור, שהרי בטלו בעצים.  ואפילו הוציא העצים  עליהן גשמים ונפלו לרצונו, והסיקן--התנור טהור, ואין המים שעליהן מיטמאין מן המשקין הבלועין בהם.  ולא יסיקם אלא בידיים טהורות:  גזירה--שלא יסיקם הטמא, ונמצאו המשקין שעליהן מטמאין את התנור.

ט,יג  [ז] שרץ שנמצא בריחיים שלזיתים, אין טמא אלא מקום מגעו.  אם היה משקה מהלך, הכול טמא:  שכיון שנטמא מקצת המשקה--נטמא כולו, והשמן מטמא את כל הזיתים.

ט,יד  נמצא על גבי העלין למעלה מן הזיתים, ישאלו הבדדין:  אם אמרו לא נגענו, נאמנין.  נמצא על אם שלזיתים, נטמא כל הגוש כמו שביארנו.

ט,טו  נמצא על גבי זיתים פרודים, והוא נוגע בכביצה--הכול טמא:  שהאוכל שהוא כביצה מטמא המשקה המעורב בו, והמשקה מטמא שאר הזיתים.

ט,טז  היו פרודים על גבי פרודים, והמשקה מלמטה--אף על פי שנגע בכביצה, אין טמא אלא מקום מגעו.  [ח] עם הארץ שהושיט ידו לגת, ונגע באשכולות--אשכול וכל סביבותיו טמאין; וכל הגת כולה טהורה, מפני שמפסיקין האשכולות שסביבות זה האשכול בינו ובין שאר הגת.

ט,יז  [ט] הגפת והזוגין שנעשו בטהרה, והלכו עליהן טמאין, ואחר כך יצאו מהן משקין--הרי אלו טהורין, שמתחלה נעשו בטהרה.  ואם נעשו מתחילה בטומאה,  מהן משקין--הרי אלו טמאין.

ט,יח  [י] הבדדין שהיו נכנסין ויוצאין, ומשקין טמאין בתוך בית הבד--אם יש בין משקין לזיתים כדי שינגבו את רגליהן בארץ, הרי הזיתים טהורין:  שהנוגע במשקין טמאין שלא בידיו--טהור, ואפילו לקודש.

ט,יט  כיכרות הקודש שהיו בהן גומות, והיו בתוך הגומות משקין שלקדש, ונגע השרץ באחת מהן, ונגעה ראשונה בשנייה, ושנייה בשלישית, אפילו מאה--כולן ראשון לטומאה, מפני המשקה שבגומות וחיבת הקודש:  הרי כולן כמשקין שאין מונין בהן.

ט,כ  אבל אם היו כיכרות תרומה--הרי הכיכר השלישית בלבד פסולה, ומשלישית והלאה טהור.  ואם היה משקה טופח על כל הכיכרות, אף בתרומה הכול טמאות; וכולן שנייות, חוץ מן הראשונה שנגע בה השרץ, שהיא ראשון.

ט,כא  [יא] בעבוע הנעשה בעובי החבית, והרי הוא כמו כלי אחר בצידה--אם ניקב האבעבוע לאוויר החבית, וניקב נקב אחר לחוץ זה כנגד זה, או שהיה הנקב הפנימי מלמטן והחיצון מלמעלן, והיתה החבית  מלאים משקין--אם נגע אב הטומאה במשקה שבאבעבוע, נטמאו כל המשקין שבחבית.

ט,כב  היתה החבית מוקפת צמיד פתיל, ונתונה באוהל המת--נטמאת מפני הנקב שבאבעבוע זה, שהרי הוא מפולש לאוירה.  וכן אם היה הנקב שבאבעבוע שבפנים מלמעלן והחיצון מלמטן, הרי זו אינה ניצולת בצמיד פתיל; אבל אם נגע אב הטומאה באבעבוע--לא נטמאו משקין שבחבית, והרי הן כמובדלין מהן.
 

הלכות טומאת אוכלין פרק י

י,א  כבר ביארנו שהשבעה משקין בלבד, הן שמטמאין או מכשירין; והשאר קרויין מי פירות, ואינן מיטמאין ולא מכשירין.  ושבעה משקין שמנינו, תולדותיהן כיוצא בהן.

י,ב  תולדות המים--הם היוצא מן העין, ומן האוזן, ומן החוטם, ומן הפה, ומי רגלי בני אדם בין גדולים בין קטנים--כל אלו היוצאין מן האדם משקין הן, בין שיצאו לדעתו שלאדם בין שיצאו שלא לדעתו.  אבל מי רגלי בהמה, והמלח שנמחת--הרי הן כמי פירות, לא מיטמאין ולא מכשירין.

י,ג  הדם המנוי מן המשקין--הוא הדם השותת בשעת שחיטה, מן הבהמה והחיה והעופות הטהורין; אבל דם הקילוח, אינו מכשיר, שעדיין חיים הן, והרי הוא דומה לדם מכה או לדם הקיז.

י,ד  השוחט וניתז דם על האוכלין, ונתקנח הדם בין סימן לסימן--הרי זה ספק; לפיכך תולין עליו, לא אוכלין ולא שורפין.

י,ה  תולדות לדם, דם הקיז שלאדם שהוציאו לשתייה; אבל אם הוציאו לרפואה, טהור ואינו מכשיר.  וכן דם שחיטה בבהמה ובחיה ובעופות הטמאין, והדם היוצא עם הליחה, ועם הרעי, ודם השחין ואבעבועות, ותמצית הבשר--כל אלו אינן מיטמאין ולא מכשירין, אלא הרי הן כשאר מי פירות.  ודם השרץ, כבשרו--מטמא ואינו מכשיר, ואין לנו כיוצא בו.

י,ו  [ד] מי החלב, הרי הן כחלב.  וחלב האדם שאינו צריך לו--אינו משקה, לא מיטמא ולא מכשיר; לפיכך חלב הזכר אינו משקה.  וכן חלב בהמה וחיה שיצא שלא לרצון, כגון שזב מהדד או שחלבו כמתעסק.  אבל חלב האישה, בין שיצא לרצון בין שיצא שלא לרצון--הרי סתמו משקה ומיטמא או מכשיר, מפני שהוא ראוי לתינוק.

י,ז  [ה] המשקין שיוצאין מן הטמאין, שאותן המשקין אבות טמאות--מטמאין בלא הכשר, שהטומאה וההכשר באין כאחת; ואלו הן:  זובו שלזב, ושכבת זרעו, ומימי רגליו, ורביעית דם מן המת, ודם הנידה.

י,ח  וכן דם מגפתו שלזב וחבריו, וחלב שלאשה, ודמעת עינם עם שאר תולדות המים היוצאין מהן--מטמאין כמשקין טמאין, שהן מטמאין בלא כוונה:  שמשקין טמאין מטמאין לרצון, ושלא לרצון.  לפיכך נידה או זבה שנטף חלב מדדיה לאוויר התנור--נטמא התנור, וכל מה שבתוכו.

י,ט  [ו] כבר ביארנו שהמשקין היוצאין מטבול יום, אינן טמאין.  לפיכך אם נפלו אפילו על כיכר שלתרומה, אינו מכשר עד  לרצון, כשאר המשקין הטהורין, שאין מכשירין אלא לרצון.

י,י  [ז] הזיעה, והליחה הסרוחה, והראי, ומשקין היוצאין מבן שמונה חודשים, והשותה מי טבריה וכיוצא בהן אף על פי שיוצאין נקיים--כל אלו אינן חשובין משקה, ולא מיטמאין ולא מכשירין.  [ח] השותה שאר משקין, ויצאו--הרי הן משקין כשהיו, שאין שאר המשקין טהורין בגוף.

י,יא  כיצד:  שתה מים טמאין והקיאן--הרי אלו טמאין, מפני שלא טהרו ביציאתן.  שתה מים טמאין וטבל, ואחר כך הקיאן, או שנסרחו, ואחר כך הקיאן, או שיצאו מלמטה, אף על פי שלא טבל--הרי הן טהורין.  שתה שאר משקין טמאין, או שאכל אוכלין טמאין--אף על פי שטבל, ואחר כך הקיאן--טמאין, לפי שאינן טהורין בגוף; נסרחו, או שיצאו מלמטה--הרי הן טהורין.

י,יב  [ט] כבר ביארנו שהזיעה אינה משקה; אפילו שתה משקין טמאין והזיע, זיעתו טהורה.  אבל הבא במים שאובין, והזיע--זיעתו טמאה; ואם נסתפג מן המים השאובין, ואחר כך הזיע--זיעתו טהורה.

י,יג  [י] זיעת בתים, שיחין, ומערות, ובורות--אינה משקה; ואפילו היו טמאין, הרי זיעתן טהורה.  אבל זיעת המרחץ כמים--ואם היתה המרחץ טמאה, זיעתה טמאה; ואם היתה טהורה, והכניס בה פירות--הוכשרו.  הכניס לה כלים--הרי המים שעליהן כתלושין ברצון, ומכשירין.

י,יד  [יא] הבריכה שבבית, והבית מזיע מחמתה--אם היתה הבריכה טמאה, זיעת כל הבית שמחמתה טמאה.  [יב] שתי בריכות בבית, אחת טמאה ואחת טהורה--המזיע קרוב לטמאה, טמא; קרוב לטהורה, טהור; מחצה למחצה, טמא.

י,טו  [יג] המוחל כשמן.  משקין המנטפין מן סלי זיתים וענבים, אינן משקין, ולא מיטמאין ולא מכשירין, עד שיכניס אותן בכלי.  [יד] השוקל ענבים בכף מאזניים--היין שבכף אינו משקה, עד שיערה אותו לתוך הכלי:  הרי זה דומה לסלי זיתים וענבים שמנטפין.  [טו] הדורס ענבים שלתרומה בחבית--אף על פי שהיין צף על גבי ידיו, הרי הכול טהור.

י,טז  משקה בית המטבחיים שבעזרה, והוא דם הקודשים והמים שמשתמשין בהן שם--טהורין לעולם, ואינן מיטמאין ולא מכשירין; ודבר זה, הלכה מפי הקבלה.  לפיכך כל דמי הזבחים אינו מקבל טומאה, ואינו מכשיר.

י,יז  והואיל ודם הקודשים אינו מכשיר קודשים שנשחטו בעזרה, לא הוכשרו בדם שחיטה, ואין לבשר הקודשים הכשר, אלא במשקין  על הבשר חוץ ממשקה בית המטבחיים.

י,יח  [יז] פרת קודשים שהעבירה בנהר, ושחטה ועדיין משקה טופח עליה--הרי זו מכשרת; לפיכך אם נמצאת מחט טמאה בבשרה, הרי הבשר טמא.  וכן אם היתה הפרה חסומה מחוץ לירושלים--אף על פי שאין המחט ידועה--הרי הבשר טמא, מפני שנגע בכלים הנמצאין חוץ לירושלים.

י,יט  נמצאת המחט בפרש, הבשר טהור.  ובין כך ובין כך הידיים טהורות, שאין טומאת ידים במקדש כמו שביארנו.

י,כ  במה דברים אמורים, להיות הבשר טמא בדין תורה.  אבל להיטמא מדבריהם, אין הקודש צריך הכשר, אלא חיבת הקודש מכשרת הבשר; ואם נגעה בו טומאה, בין קלה בין חמורה--נפסל, אף על פי שלא הוכשר במשקה כמו שביארנו.
 

הלכות טומאת אוכלין פרק יא

יא,א  הבוצר ענבים למכור בשוק, או לייבשן--לא הוכשרו לטומאה, עד  עליהן משקין לרצונו כשאר האוכלין.  אבל הבוצר לדרוך--הוכשר לטומאה, ואף על פי שלא נפלו משקין על הבציר כלל, ואם נגעה בו טומאה, נטמא; ודבר זה, גזירה מדברי סופרים.

יא,ב  ומפני מה גזרו על הבוצר לגת שהוא מכשר--שפעמים שאדם נכנס לכרמו לידע אם הגיע להיבצר, וסוחט אשכול שלענבים לבדוק בו, ומזלפו על גבי הענבים הבצורות, שהרי הכול לדריכה עומד.

יא,ג  ועוד מפני שאינו מקפיד עליו, הרי הוא מתמעך, וייצאו מימיו, והוא מקפיד עליהן שלא יזובו בקרקע; ונמצא מכשר בהן.  לפיכך גזרו שהבוצר לגת הוכשר.

יא,ד  [ב] הבוצר ענבים, שאם לא מצא להם שוק, מחזירן לגת--לא הוכשרו, עד שיבואו לרשות הגת.  וכן הזיתים שבאו לרשות הבד, הוכשרו כמו שיתבאר.

יא,ה  [ג] הבוצר ענבים, ונתנם בעביט, או ששטחן על גבי העלין--הוכשרו במשקין היוצאין מהן:  שהרי דעתו על המשקין, ולפיכך שטח על העלין או נתן לתוך העביט שהוא כמו בור.  לפיכך אם נטל מהן טמא, או מי שידיו טמאות--טמאן.

יא,ו  בצר ונתן לסלים, או במשטיח --לא הוכשרו, שהרי אינו מקפיד על המשקה היוצא מהן.  לפיכך נוטל הטמא מהן ואוכל, ואף על פי שהן מבוקעות ומנטפות לגת--הרי הגת טהורה:  שהרי לא הוכשרו, והרי נבצרו לאכילה.

יא,ז  וכן הנוטל מן הסלים ומן המשטיח , ואכל, והותיר כסאה וכסאתים, וזרקן לגת--ואף על פי שהיין מנתז על הענבים--לא הוכשרו.

יא,ח  [ד] ענבים שהיו בסלים או במשטיח , ולקח מהן לדורכן--הוכשרו; לפיכך צריך ליקח בידיים טהורות, כדי שלא  מהן הטמא ויטמאן.

יא,ט  [ה] כרם שהיה עומד בבית הפרס--הבוצר אותו לגת אינו מכשר, כל זמן שהוא בבית הפרס:  הואיל וטומאת בית הפרס מדבריהם, והבוצר לגת הוכשר מדבריהם, הקלו בגזירה זו, ולא גזרו עליה שיהיה מכשר עד שייצא מבית הפרס.  לפיכך הרוצה לבצור בבית הפרס לגת בטהרה--מטהר את הבוצרים ואת הכלים, ומזה עליהם שלישי ושביעי ומעריב שמשן, כדי להכיר שאין מקילין בטומאת בית הפרס, אלא מפני שהוא ספק.

יא,י  ואחר כך נכנסין ובוצרין, ומוציאין חוץ לבית הפרס, ואחרים טהורים מקבלין מהן, ומוליכין לגת; ואם נגעו אלו באלו, טמאין ומטמאין את הענבים:  שהאנשים שבבית הפרס טמאין, ומטמאין לאותן שבחוץ, ועושין אותן ראשון, והן מטמאין הענבים--שהרי הוכשרו משיצאו חוץ לבית הפרס.

יא,יא  [ו] המוסק את זיתיו לכובשן, או למכרן בשוק--לא הוכשרו, עד  עליהן משקין ברצון כשאר האוכלין.  וכן המוסק זיתיו לדרוך בבית הבד--לא הוכשרו, עד שתיגמר מלאכתן.  ומפני מה יוכשרו הזיתים שנגמרה מלאכתן:  שחזקתן שהוכשרו במוחל שלהן, שהרי רוצה בקיומו, כדי שיהיו נוחין לדרוך; אבל קודם שתיגמר מלאכתן, אין המוחל היוצא מהן מכשיר, מפני שאינו רוצה בקיומו.

יא,יב  לפיכך זיתים שלא נגמרה מלאכתן, שנפלו עליהן משקין טמאין--אין טמא אלא מקום מגען, ככל האוכלין שלא הוכשרו.

יא,יג  נפלו עליהן משקין טמאין אחר שנגמרה מלאכתן--נטמאו כולן, שהמשקין הטמאין מטמאים את המוחל שבהן, והמוחל מטמא את כולן, שהמוחל שיצא מהן אחר גמר מלאכתן חשוב משקה ומיטמא ומכשיר.

יא,יד  [ז] חבית שלזיתים מגולגלים--צריך לנקב החבית, כדי שייצא המוחל; ואם לא ניקב, הרי אלו מוכשרין.  נקבה, וסתמוה שמרים, והרי הן בלולים במוחל--אינם מוכשרין, מפני שאינן ברצונו:  שהרי ניקב אותה.

יא,טו  [ח] זיתים שמסקן לדריכה,  גמר מלאכתן:  משתגמר מסיקתן, ויהיו מונחים ומוכנים לדריכה; ואף על פי שלא נפלו עליהן משקין, ולא יצאו מהן משקין, הואיל ונגמרה מלאכתן, הוכשרו.  אבל קודם שתיגמר מלאכתן--אף על פי שנתמעכו, והזיעו, ונתחברו במשקיהן--אינן מוכשרין.

יא,טז  גמר מלמסוק זיתיו, אבל עתיד ליקח זיתים אחרים ולהוסיף עליהן--אפילו אינו עתיד להוסיף אלא קב או קביים, לא הוכשרו:  אם הערים, הרי אלו מוכשרין.

יא,יז  גמר מליקח, אבל עתיד ללוות ולהוסיף, ואירעו אבל או אונס או נתעסק במשתה, ולא הוסיף--עדיין לא נגמרה מלאכתן, ואינן מקבלין טומאה; ואפילו זבים או זבות מהלכין עליהן, טהורין.

יא,יח  [ט] העוטן זיתיו בשני בתים--כיון שגמר אחת מהן, הוכשרו לקבל טומאה.  [י] המוסק זיתיו בגליל העליון, ועתיד להורידם לגליל התחתון--אין מקבלין טומאה, עד שיורידם לגליל התחתון:  והוא, שחישב עליהן קודם שימסוק; אבל אם חישב עליהן אחר שימסוק, אין המחשבה מועלת, אלא הוכשרו.  גמר את זיתיו, ועתיד למכרן--לא הוכשרו; עתיד לחפותן בעלין, הוכשרו ומקבלין טומאה.

יא,יט  [יא] הלוקח מעטן זיתים מן הגוי--אם יש מסיק על פני האדמה, יעשו בטומאה:  שזה בחזקת שגמר.  ונאמן עם הארץ לומר, מעטן זה לא גמרתיו.

יא,כ  [יב] הרוצה ליטול מזיתים שלא נגמרה מלאכתן, ולדרוך--הרי זה נוטל מהן בטומאה, ומוליך לבית הבד בטומאה, ומכסה השאר בטומאה, ואינו חושש:  שהרי לא הוכשרו, כדי שיקבלו טומאה.

יא,כא  [יג] המניח את זיתיו בכותש, כדי שימתינו ויהיו נוחין להכתש--הרי אלו מוכשרין.  הניחן שימתינו, ושימלחם אחר שימתינו--אינן מוכשרין, שהרי דעתו עליהן לכבשין.

יא,כב  [יד] הפוצע זיתים שלתרומה בידיים טמאות--פסלן, שפציעתן היא גמר מלאכתן.  פצען  במלח, לא הוכשרו; וכן אם פצען לידע אם יש בהן שמן והגיעו להמוסק, לא הוכשרו.

יא,כג  [טו] המניח זיתים בגג לגרגרן וליבשן--אפילו הן רום אמה, אינן מוכשרין.  נתנן בבית שילקו, אף על פי שהוא עתיד להעלותן לגג, או שנתנן בגג שילקו, אף על פי שהוא עתיד שיפתחם ויפרוס אותן--הרי אלו מוכשרין.  נתנן בבית עד שישמר את גגו, או עד שיוליכם למקום אחר--אינן מוכשרין, שעדיין לא נגמרה מלאכתן.

יא,כד  [טז] העוטן זיתיו ברשות עם הארץ, ונעל וחתם--אינו חושש שמא יש לו מפתח אחר וחותם אחר; אף על פי שמצא חותם מקולקל ומפתח פתוח, הרי אלו טהורין.  וחותם שאמרו, אפילו צרור או קיסם.  היו שם חורין וסדקין, אינו חושש שמא מכניס קנה ומסיטן.  היו שם חלונות שלארבעה טפחים, נדונות כפתחים.

יא,כה  [יז] הדורך בטומאה, ורצה לטהר כלי בית הבד והעקל מן המשקין הטמאין שנבלעו בהן--כיצד יעשה:  כלים שלעץ , מדיחן;  וכיוצא בהן, מנגבן.  ושלגמי, מיישנן כל שנים עשר חודש; או חולטן בחמין, או במי זיתים, או מניחן תחת צינור שמימיו מקלחין, או לתוך מעיין שמימיו רודפין, שתים עשרה שעות.  ואחר כך מטביל הכלים שצריכין טבילה, ומשתמש בהן בטהרה.
 

הלכות טומאת אוכלין פרק יב

יב,א  כל דברי הכשר אוכלין, דברי קבלה הן:  מפי השמועה למדו שזה שנאמר בתורה "וכי יותן-מים על-זרע" (ויקרא יא,לח), אחד המים ואחד שאר שבעה משקין.  והוא שיינתן עליהן ברצון בעלים, ואחר שנעקרו מן הקרקע, שדבר ידוע הוא שאין לך זרע שלא בא עליו מים כשהוא מחובר, ולא נאמר "וכי יותן-מים" אלא לאחר שנעקרו האוכלין ונתלשו המשקין.

יב,ב  כל משקה שנפל על האוכל בתחילה ברצון הבעלים, אף על פי שאין סופו ברצון, או שהיה סופו ברצון, אף על פי שאין תחילתו ברצון--הוכשר; נפל שלא ברצונו, אינו מכשיר.

יב,ג  אפילו בלל הוא פירותיו מפני הסכנה או מפני הצורך, והוא אין רצונו שיהיו בלולין--הרי אלו לא הוכשרו.  כיצד:  הטומן פירותיו במים מפני הגנבים, או הנותן פירותיו לשיבולת הנהר להביאן עמו--אינן מוכשרין.

יב,ד  [ג] משקין שנתלשו מן הקרקע שלא ברצון, אינן מכשירין.  לפיכך אדם או כלים או פירות שנבללו במשקין שנתלשו שלא ברצון--אף על פי שנגעו אוכלין באותן משקין ברצון, לא הוכשרו:  שהרי אותן המים שלא לרצון נתלשו, וכאלו הן עדיין בקרקע, שאינן מכשירין.

יב,ה  היו המים שעל האדם ועל הכלים ועל הפירות תלושין ברצון, ונגעו בהן אוכלין ברצון--הוכשרו.

יב,ו  כיצד:  הכופה קערה על הכותל בשביל שתידוח, המים שבה מכשירין; ואם הניח בהן פירות, הוכשרו, מפני שהן תלושין בכלי לדעת.  כפיה בשביל שלא ילקה הכותל, המים שבה אינן כתלושין, ולפיכך אם נתן בה האוכלין, לא הוכשרו.

יב,ז  נתכוון שיודח הכותל--אם היה כותל בית, הרי אלו מכשירין:  שהתלוש שחיברו לעניין הכשר, הרי הוא כתלוש; ונמצאו מים שעל כותל בית זה כמים שבכלים.  ואם היה כותל מערה שאינו בניין אלא עצמה שלקרקע, המים שעליו אינן כתלושין מן הקרקע.

יב,ח  [ד] השוחה לשתות, הרי המים העולים בפיו ובשפמו תלושין ברצונו:  שהדבר ידוע הוא, שהשותה יעלה המים בפיו ובשפמו; והואיל ושתה ברצונו, הרי אלו נתלשו ברצון.  אבל המים העולים בחוטמו ובראשו ובזקנו, אינן תלושין ברצון.

יב,ט  [ה] הממלא את החבית--המים העולים אחריה, ובחבל שהוא מכונן על צווארה, ובחבל שהוא לצורכה--הרי הן תלושין ברצון; והמים שבחבל היתר על צורכה, אינן תלושין ברצונו.  נתנה תחת הצינור, כל המים שעל גבה ובחבל אינן תלושין ברצון; לפיכך אין מכשירין.

יב,י  [ו] מי שירדו עליו גשמים, אפילו היה אב הטומאה--המים שעליו--אף על פי שירדו מצד העליון לתחתון, טהורין:  והוא, שינתק אותן מעליו בכל כוחו.  אבל אם היו שותתין ויורדין, בשעת פרישתם מיטמאין.  ובזמן שהן טהורין, אינן מכשירין, שהרי אינן תלושין עליו לרצונו; ואם ניער, הרי אלו לרצון.  עמד תחת הצינור להקר או לידוח, הרי זה לרצון; ואם היה טמא, המים שעליו טמאין.

יב,יא  [ז] חבית שהייתה מלאה פירות, וירד הדלף לתוכה--הרי זה יערה המים מעליהן, ואינן מוכשרין, אף על פי שרצונו שימתינו בתוכה, עד שיערה המים מעליהן.

יב,יב  [ח] עריבה שירד הדלף לתוכה, המים הניתזין והצפין מעליה אינן תלושין ברצון; נטלה לשפכה, המים שבתוכה אינן ברצון.  הניחה שיירד הדלף לתוכה, הניתזין והצפין שבתוכה אינן תלושין ברצון; ואם נטלה לשפכה, הרי אלו מכשירין, שכיון שלא שפכה במקומה, הרי תלשן ברצונו.

יב,יג  [ט] המטביל את כליו, והמכבס את כסותו במערה--המים העולין בידיו ברצון, וברגליו אינן כתלושין ברצון.  [י] פירות שנפלו לתוך המים, ופשט ידיו ונטלן--לא הוכשרו; ואם חישב שידוחו ידיו, הוכשרו במים שבידיו, שהמים שבידיו ושעל הפירות, הרי הן תלושין ברצון.

יב,יד  [יא] הנותן פירותיו לתוך המים ברצונו--אם היו מים שבקרקעות, אינן מוכשרין כל זמן שהן במים; הוציאן, הוכשרו במים שעליהן או שעל ידיו, שהרי נתלשו ברצון.

יב,טו  כיצד:  צנון או לפת שהוא בתוך המערה--נידה מדיחתו שם, והוא טהור; העלתהו כל שהוא מן המים, נטמא במגעה.

יב,טז  [יב] קופה שהיא מלאה תורמוסין, ונתונה לתוך המקוה--מושיט ידו הטמא, ונוטל תורמוסין מתוכה והן טהורין, מפני שלא הוכשרו, שהרי מתוכה נטל ואין רצונו במים שעליהן.  העלה מן המים--הנוגעין בקופה טמאין, שהרי הוכשרו במים שבקופה שנתלשו ברצונו; ושאר כל התורמוסין שבתוך הקופה, טהורין.
 

הלכות טומאת אוכלין פרק יג

יג,א  הממלא בקלון--מים הנשארים בקלון, הרי הן תלושין ברצון עד שלושה ימים; אבל אחר שלושה ימים, אינן תלושין ברצון, אלא אם נשאר שם משקה, אינו מכשיר.

יג,ב  עצים שנפלו עליהן משקין ברצון, וירדו עליהן גשמים שלא לרצון--אם רבו, הרי כולן שלא לרצון; הוציאן שיירדו עליהן גשמים--אף על פי שרבו, הרי כולן לרצון.

יג,ג  היו רגליו או רגלי בהמתו מלאות טיט, ועבר בנהר ונרחצו--אם שמח, הרי המים העולין עליהן תלושין ברצון; ואם לא שמח, אינן ברצון.

יג,ד  [ג] המוריד את הגלגלים ואת כלי הבקר בשעת הקדים למים, כדי שיסתמו הסדקין שבעץ--הרי המים העולין בהן תלושין ברצון.

יג,ה  [ד] המוריד את הבהמה לשתות, המים העולין בפיה תלושין ברצון; וברגליה אינן כתלושין ברצון, אלא אם כן חישב שידוחו רגליה.  ובשעת היחף והדיש, אף שברגליה תלושין ברצון.

יג,ו  הורידה חירש שוטה וקטן--אף על פי שחישב שידוחו רגליה, המים העולין ברגליה אינן תלושין ברצון:  שיש להן מעשה, ואין להן מחשבה.

יג,ז  [ה] הטובל במים, הרי כל המים שעל בשרו תלושין ברצון; אבל העובר במים, כל המים שעל בשרו אינן תלושין ברצון.

יג,ח  [ו] מי שטבל בנהר, והיה לפניו נהר אחר ועבר בו--ביטלו השניים את הראשונים, והרי המים שעליו אינן תלושין ברצון.  וכן אם דחיו חבירו לשברו או לשבר בהמתו, בטלו המים הראשונים; אבל אם דחיו דרך שחוק--לא בטלו, אלא הרי המים שעליו תלושין לרצון.

יג,ט  טבל בנהר ועלה, וירדו עליו גשמים--אם רבו הגשמים--הרי בטלו המים הראשונים, והרי כל המים שעליו אינן תלושין ברצון.

יג,י  [ז] השט על פני המים--המים הניתזין אינן תלושין ברצון, והמים העולין עליו תלושין ברצון; ואם נתכוון להתיז על חבירו, אף הניתזין תלושין ברצון.  [ח] העושה ציפור במים--המים הניתזין ואת שבה, אינן תלושין ברצון.

יג,יא  [ט] המודד את הבור לידע עומקו--מים העולין בידו ובדבר שמדד בו, תלושין ברצון; ואם מדד רחבו--מים העולין בידו או בדבר שמדד בו, אינן תלושין ברצון.

יג,יב  פשט ידו או רגלו לבור לידע אם יש בו מים--הרי המים העולין בידו או ברגלו, אינן תלושין ברצון; פשטן לידע כמה מים יש בו, העולין בהן תלושין ברצון.  זרק את האבן לבור לידע אם יש בו מים--הניתזין אינן ברצון, והמים שעל האבן אינן כתלושין.

יג,יג  [י] החובט על השלח חוץ למים--הניתזין ממנו תלושין ברצון, שהרי רצונו שייצאו.  חבט עליו והוא בתוך המים, אינן תלושין ברצון.  [יא] המים העולין בספינה ובעקל ובמשוטות, אינן תלושין ברצון.  המים העולין במצודות וברשתות ובמכמורות, אינן תלושין ברצון; ואם ניער, הרי אלו תלושין ברצון.  וכן המים שעל הקסיה , ועל השיפה שללבנים--אינן ברצון; ואם ניער, הרי אלו ברצון.

יג,יד  [יב] המוליך את הספינה לים הגדול לצרפה, המוציא מסמר לגשמים לצרפו, המניח את האור בגשמים לעשותו פחם--הרי המים שעליהן תלושין ברצון; אבל המוציא את המסמר ואת האור לגשמים לכבותו, אין המים שעליהן תלושין ברצון.

יג,טו  [יג] שלשל את המשלת לבור להעלות בה כלי או קיתון, שלשל את הכלכלה לבור כדי שתשב עליה התרנגולת--אין המים שעליהן תלושין ברצון.

יג,טז  [יד] הממחק את הכרישה להסיר המים שעליה, והסוחט את שיערו בכסותו--המים היוצאין תלושין ברצון; והנשארין בהן אינן תלושין ברצון, מפני שרצונו שייצאו מכולן.  וכרישה עצמה הוכשרה, שבשעת פרישתן מכשירין; ואם ניתק מים מעליה בכל כוחו, לא הוכשרה.

יג,יז  [טו] המרעיד את האילן להשיר ממנו אוכלין או להשיר טומאה, המים הניתזין ממנו אינן תלושין ברצון.  הרעידו להשיר ממנו משקין--היוצאין ממנו, הרי הן תלושין; והנשארין בו--אף על פי שנשרו ממקום למקום--אינן תלושין ברצון, מפני שהוא מתכוון שייצאו מכולו.  וכן אם נתזו על המחוברין, אינן תלושין ברצון.

יג,יח  [טז] המרעיד את האילן ונפל על חבירו, או סוכה ונפלה על חברתה, ותחתיהן זרעים וירקות מחוברות לקרקע, ונפלו המים על הפירות המחוברין לקרקע שתחתיהן--אותן המים שבזרעים ושבירקות אינן תלושין ברצון.

יג,יט  [יז] שמרים שלתרומה שנתן עליהן מים, כבר ביארנו בתרומות שהראשון והשני אסור לזרים; ושלהקדש בדק הבית, אף השלישי אסור;  מזבח, לעולם אסור;  שני הוודאי, ראשון בלבד אסור.

יג,כ  כשם שאמרו לעניין איסורן, כך אמרו לעניין הכשרן--כגון שנתמדו מאליהן, והיתה בהמה שותה ראשון ראשון:  שאם היה אדם הוא שמסיר המים הראשונים--אף על פי שמאליהן נפלו--כיון שהחשיבן והקפיד עליהן, מכשירין.
 

הלכות טומאת אוכלין פרק יד

יד,א  פירות שירד הדלף לתוכן, ועירבן כדי שיתנגבו--לא הוכשרו.  [ב] המעלה פירותיו לגג מפני הכנימה, וירד הטל עליהן--לא הוכשרו; ואם נתכוון שיירד הטל עליהן, הוכשרו.  לפיכך אם העלום חירש שוטה וקטן--אף על פי שחשבו שיירד עליהן הטל, לא הוכשרו:  שיש להן מעשה, דין תורה; ואין להן מחשבה, ואפילו מדברי סופרים.

יד,ב  הפכו בהן הקטנים על הגג, הרי אלו מוכשרין, שאם היתה מחשבתו שלקטן ניכרת מתוך מעשיו, הרי מחשבתו מועלת מדבריהן.

יד,ג  המעלה את האגדות ואת הקציעות ואת השום לגג בשביל שימתינו, וירד עליהן הטל--לא הוכשרו; ואין אומרין הואיל  יודעין שהטל יורד, הרי זה ברצונו--שהרי לא העלם, אלא כדי שימתינו.

יד,ד  המוליך חיטיו לטחון, וירדו עליהן גשמים--אם שמח, הוכשרו.  היו זיתיו נתונין בגג, וירדו עליהן גשמים--אם שמח, הוכשרו.  החמרים שהיו עוברים בנהר, ונפלו שקיהן במים והעלום--אם שמחו, הוכשרו הפירות; והמים שעל השקין--הרי הן תלושין ברצון, שהרי שמחו.

יד,ה  שק שהוא מלא זרעונים, ונתנו על גב הנהר או על פי הבור או על מעלת המערה, ושאבו--הוכשרו.  [ו] חבית שהיא מלאה פירות שנתנה בתוך המשקין, או מלאה משקין שנתנה בתוך הפירות, ושאבו--הוכשרו.  באלו משקין אמרו, במים ביין ובחומץ; אבל שאר משקין, אינן נשאבין מן החרס כדי שיכשירו הפירות שבצידן.

יד,ו  [ז] הרודה פת חמה, ונתנה על פי החבית שליין--אם היתה פת חיטים, לא הוכשרה; ואם היתה שלשעורים--הוכשרה, מפני שהשעורים שואבות.  וכן אם היה היין טמא, והיתה פת חיטים--טהורה; ואם היתה שעורים--נטמאת, מפני ששאבה משקין טמאין.

יד,ז  [ח] המרביץ את ביתו, ונתן בו חיטים וטננו--אם מחמת המים, הוכשרו; ואם טננו מחמת הסלע, לא הוכשרו.  המכבס את כסותו בעריבה, ונתן בה חיטים וטננו--אם מחמת המים, הרי הוכשרו; ואם מחמת העריבה, לא הוכשרו.

יד,ח  [ט] הטומן פירותיו בחול כדי שירטבו, הוכשרו.  הטומן בטיט הנגוב--אם יש בו משקה טופח, הוכשרו; ואם לאו, לא הוכשרו.  [י] המרביץ את גורנו, אינו חושש שמא הוכשרו חיטיו, אם טננו בו, ואף על פי שהוא שמח.

יד,ט  [יא] המלקט עשבים כשהטל יורד עליהן לחפות בהן החיטים, לא הוכשרו; ואם נתכוון לכך, הוכשרו החיטים.

יד,י  [יב] המרביץ את ביתו במים טמאים, ונתן בו שיבולים וטננו--אם יש עליהן משקה טופח, הרי אלו טמאין; ואם לאו, טהורין.

יד,יא  [יג] הנוער אגודה שלירק שהיו עליה משקין, וירדו מצד העליון לצד התחתון--לא הוכשרו.  [יד] המעלה שקין מלאין פירות מן הנהר, ונתנן זה על גב זה--הוכשר התחתון במים שירדו לו מן העליון, שהרי ברצונו הניח זה על גב זה.

יד,יב  [טו] הנופח בעדשים לבדקן אם יפות הן, והזיעו--הוכשרו בהבל פיו, מפני שהוא מתולדות המים; וכן האוכל שומשמין באצבעו, הוכשרו במשקה פיו שעל אצבעו.

יד,יג  [טז] נשך באוכל, ונפל האוכל--הרי המשקה שעל האוכל שלא לרצון.  היה אוכל זיתים פצועים, ותמרים רטובות, וכל שהוא רוצה למוץ את , ונפל מפיו--הרי המשקה שעליו ברצון; היה אוכל זיתים נגובין, ותמרים יבשות, וכל שאינו רוצה למוץ את , ונפל מפיו--הרי המשקה שעליו שלא ברצון.

יד,יד  [יז] עולשין שליקטן לבהמה, והדיחן, ואחר כך חישב עליהן לאדם--כבר ביארנו שהן צריכין הכשר שני; ואם היה עליהן טופח כשחשב עליהן לאדם, הרי אלו מוכשרין.
 

הלכות טומאת אוכלין פרק טו

טו,א  מים שבכלים--מיטמא, בין לרצון בין שלא לרצון, ומטמא אוכלים וכלים, בין שנפל עליהן ברצון בין שנפל שלא ברצון.  אבל מים שבקרקעות, כגון מי בורות שיחין ומערות ומי גבאים שאין בהן ארבעים סאה--אין מיטמאין אלא ברצון, ואין מטמאין אלא ברצון.

טו,ב  כיצד:  מים שבקרקע שאין בהן ארבעים סאה, בין שהיו שאובין בין שאינן שאובין, שנפל לתוכן המת, או שהלך בהן הטמא--הרי אלו טהורין.  אבל אם שתה מהן אדם טמא, או שמילא מהן בכלי טמא, או שנפלו לתוכן משקין טמאין ברצון--הרי אלו טמאין, ואף על פי שהן בקרקע.

טו,ג  שתה מהן הטהור אחר שנטמאו בקרקע, או שמילא מהן בכלי טהור--נטמא השותה, ונטמא הכלי:  שהרי ברצון שתה או מילא.  נפל לתוכן כיכר שלתרומה--הרי הוא טהור כשהיה, שאין מיטמאין אלא לרצון; לפיכך אם הדיח ידו, והוציא הכיכר--נטמא הכיכר במים שבידיו, שהרי הן ברצון.

טו,ד  [ב] מי גבאים וכיוצא בהן ממים שבקרקעות, כגון מי בורות שיחין ומערות, ומי תמצית שפסקו, ומקוות שאין בהן ארבעים סאה, שנטמאו, וירדו להם גשמים ורבו מי גשמים עליהן--אף על פי שלא שטפו, הרי הן טהורין.

טו,ה  לפיכך כל המים שבקרקעות, כגון מי גבאים וכיוצא בהן--בשעת הגשמים, הכול בחזקת טהרה.  [ג] פסקו הגשמים--הקרובים לעיר או לדרך, טמאין:  שהן בחזקת ששתה מהן טמא, ושמלאו מהן בכלים טמאין.  והרחוקים טהורין, עד שיהלכו רוב האדם; הלכו--הכול בחזקת טומאה, שההולכין בשירות שותין וממלאין מהן.

טו,ו  במה דברים אמורים, בגבא שאפשר לשתות ממנו; אבל בגבא שאי אפשר לשתות ממנו אלא בדוחק גדול--הרי זה בחזקת טהרה, עד שיימצא מקום פרסות רגלי האדם או פרסות רגלי בהמה גסה ניכרת בו.  מצא פרסות רגלי בהמה דקה--הרי זה טהור, שאפשר שירדה ושתות.

טו,ז  [ד] חזקת טיט  שבפתחי חנייות ברשות הרבים בשעת הגשמים, שהן טהורין; פסקו הגשמים, הרי הן כמי שפיכות.  ושבשווקין, הולכין בהן אחר הרוב.

טו,ח  גבא שנפל לתוכו יין או חלב או דבש, הולכין אחר הרוב.  נפל לתוכו שמן--אף על פי , הרי זה מיטמא ומטמא שלא ברצון:  לפי שאפשר לו לצאת ידי ציחצוחי [ה] שמן.  ושאר המשקין, חוץ מן המים--הרי הן בקרקע כמות שהן בכלים:  דין אחד הוא.

טו,ט  [ו] מי תמצית שלא פסקו--אף על פי שאין בהן ארבעים סאה, הואיל והן בקרקע, והרי המים נמשכין ובאין להן--אינן מקבלין טומאה; ואף על פי ששתה מהן הטמא, ומילא מהן בכלי טמא, או נתן לתוכן מים טמאים--הרי הן טהורין לכל דבר.

טו,י  [ז] מי שהיה אוכל תרומה בידיים טמאות, כגון דבילה שלא הוכשרה, והכניס ידו לתוך פיו ליטול צרור--אם היפך, נטמאת הדבילה ברירו:  שהרי נטמא בידו, מפני שעקרו.  ואם לא היפך, טהורה:  שהמשקה שבפיו קודם שיהפכנו או ימצוץ אותו להוציאו, דומה למים שלא נתלשו, אלא עדיין הן בקרקע שאין מיטמאין ולא מטמאין אלא ברצון, כמו שביארנו; וזה אין רצונו אלא ליטול הצרור.

טו,יא  היה פונדיון לתוך פיו, ופשט ידו לנוטלו והדבילה לתוך פיו--אם הניחו לצמאו, הרי זה הרוק כעקור, ונטמאת הדבילה מחמת משקה פיו, שנטמא מחמת ידו.

טו,יב  [ח] האישה שהייתה אוכלת אוכלין שלתרומה שאינן מוכשרין, והיתה גורפת את התנור הטמא, והכה הקוץ ויצא ממנה דם, ומצצה אצבעה מפני הדם, או שנכוות, ונתנה אצבעה לתוך פיה--נטמאת התרומה שבפיה, שהרי רצונה להוציא המשקה מפיה ולעקרו במציצת אצבעה.
 

הלכות טומאת אוכלין פרק טז

טז,א  כל האגדות שבשווקים, וכל הקמחים וכל הסלתות שבשווקים--בחזקת מוכשרין:  האגדות, מפני שדרכן לזלף המים עליהן תמיד; והקמח והסולת, לותתין אותו ואחר כך טוחנין אותו.

טז,ב  וכן חיטים שחולקין אותן בריחיים אחת לשתיים ואחת לשלוש כדי לעשות מהן מעשה קדירה, כגון הריפות וכיוצא בהן--הרי הן בחזקת מוכשרין בכל מקום, בין  בין שלבתים:  מפני שלותתין אותן כדי להסיר קליפתן.

טז,ג  [ב] כל אלו שהן בחזקת מוכשרין--הרי הן בחזקת טומאה, מפני שהכול ממשמשין בהן והן מוכשרין.  ועל כולן, נאמן עם הארץ לומר לא הוכשרו; ואין צריך לומר שאר אוכלין שאין להן חזקה, שעם הארץ נאמן עליהן לומר לא הוכשרו.

טז,ד  [ג] כל הדגים בחזקת מוכשרין, ואין עם הארץ נאמן עליהן לומר לא הוכשרו; לפיכך הדגים לעולם בחזקת טומאה.

טז,ה  הדגים--בין שצדן בחרם, בין שצדן , בין שצדן במצודה--אם לא ניער את המצודה עליהן, לא הוכשרו; ואם ניער, הוכשרו.  ואין עם הארץ נאמן לומר לא נערתי את המצודה עליהן, והרי הן בחזקת טומאה עד שיתכוון לצודן בטהרה.

טז,ו  [ד] כל הציר בחזקת מכשר.  ציר טהור שנפל לתוכו מים כל שהן--הרי הכול משקה, ומכשיר ומיטמא טומאת משקין; לפיכך חזקתו טמא.  נפל לתוכו יין ודבש וחלב, הולכין אחר הרוב.  וכן מי פירות שנתערבו בשאר המשקין, הולכין אחר הרוב; נתערבו במים כל שהן--הרי הכול משקה, ומיטמא טומאת משקין ומכשיר.  וציר חגבים טמאים--אינו מכשיר, אבל מיטמא טומאת משקין.

טז,ז  [ה] הלוקח ציר מעם הארץ--משיקו במים, וטהור:  שאם היה רוב הציר מים, הרי המים מטהרין במקוה; ואם היה רובו מליחה שלדגים, אינה מקבלת טומאה, והמים שבה, בטלו במיעוטן.  במה דברים אמורים, לטבול בהן פת; אבל לקדירה, מצא מין את מינו ונעור, ונמצאו רוב המים טמאים, שהמיעוט שהיה בציר לא טהר במקוה.

טז,ח  [ו] הפירות בכל מקום בחזקת טהרה, אפילו היה המוכר גוי, עד שידע שהוכשרו, או שהיו מדברים שחזקתן מוכשרין.  [ז] האוג, בכל מקום בחזקת טומאה.  וכן כל הקישואין והדלועין התלויות בגמי על פתחי חנייות, בחזקת מוכשרין וטמאין.

טז,ט  [ח] כל הכתוב בתורה ובדברי קבלה מהלכות הטומאות והטהרות--אינו אלא לעניין מקדש וקדשיו ותרומות ומעשר שני בלבד, שהרי הזהיר את הטמאין מלהיכנס למקדש או לאכול קודש או תרומה ומעשר בטומאה.  אבל החולין--אין בהן איסור כלל, אלא מותר לאכול חולין טמאין ולשתות משקין טמאין:  הרי נאמר בתורה "והבשר אשר-ייגע בכל-טמא, לא יאכל--באש, יישרף" (ויקרא ז,יט)--מכלל שהחולין מותרין, שאינו מדבר אלא בבשר קודשים.

טז,י  אם כן מפני מה נאמר הראשון שבחולין טמא והשני פסול:  לא שיהיה אסור באכילה, אלא למנות ממנו לתרומה ולקודש, שאם נגע שני שלחולין בתרומה פסלה ועשה אותה שלישי.  וכן אם נגע באוכלין שלקדש--טמאן, ועשה אותן שלישי כמו שביארנו; וכן האוכל אוכל שני שלחולין--אם נגע בתרומה, פסלה.

טז,יא  [ט] כשם שמותר לאכול חולין טמאין ולשתותן, כך מותר לגרום טומאה לחולין שבארץ ישראל; ויש לו לטמא את החולין המתוקנין, לכתחילה.  וכן מותר לאדם ליגע בכל הטומאות ולהיטמא בהן:  שהרי הזהיר הכתוב את בני אהרון ואת הנזיר מהטמא במת, מכלל שכל העם מותרין; ושאף כוהנים ונזירים מותרין להיטמא בשאר טמאות, חוץ מטומאת מת.

טז,יב  [י] כל ישראל מוזהרין להיות טהורים בכל רגל, מפני שהן נכונים להיכנס למקדש ולאכול קודשים.  וזה שנאמר בתורה "ובנבלתם לא תגעו" (ויקרא יא,ח; דברים יד,ח), ברגל בלבד; ואם נטמא, אינו לוקה.  אבל בשאר ימות השנה, אינו מוזהר.

טז,יג  [יא] "הטמא, והטהור, יחדיו" (דברים יב,כב; דברים טו,כב)--מפי השמועה למדו שהטמא והטהור, אוכלין בקערה אחת.  אבל לא יאכל הבעל עם אשתו בקערה אחת, כשהיא נידה; ולא ישתה עימה, ולא תמזוג לו את הכוס, כמו שביארנו.  ולא יאכל הזב עם הזבה, מפני הרגל עבירה, שמא יבוא לבעול.

טז,יד  [יב] אף על פי שמותר לאכול אוכלין טמאים ולשתות משקין טמאים, חסידים הראשונים היו אוכלין חוליהן בטהרה ונזהרין מן הטומאות כולן כל ימיהן; והן הנקראין פרושים.  ודבר זה קדושה יתירה היא, ודרך חסידות שיהיה אדם נבדל ופורש משאר העם, ולא ייגע בהן ולא יאכל וישתה עימהן:  שהפרישות מביאה לידי טהרת הגוף ממעשים הרעים, וטהרת הגוף מביאה לידי קדושת הנפש מן הדעות הרעות, וקדושת הנפש גורמת להדמות בשכינה, שנאמר "והתקדשתם והייתם קדושים, כי קדוש אני" (ויקרא יא,מד).
 

 

הלכות כלים

עניין אלו ההלכות לידע כלים שמקבלין טומאה מכל אלו הטומאות, וכלים שאינן מיטמאין, וכיצד מיטמאין הכלים ומטמאין.  וביאור ענין זה בפרקים אלו.
 

הלכות כלים פרק א

א,א  שבעה מיני כלים, הן שמקבלין טומאה מן התורה; ואלו הן:  הבגדים, והשקין, וכלי עור, וכלי עצם, וכלי מתכות, וכלי עץ, וכלי חרס.  הרי הוא אומר "מכל-כלי-עץ או בגד או-עור או שק" (ויקרא יא,לב), ובכלי מתכות נאמר "אך את-הזהב, ואת-הכסף" (במדבר לא,כב), ובכלי חרס נאמר "וכל-כלי-חרש--אשר-ייפול מהם, אל-תוכו" (ויקרא יא,לג).

א,ב  מפי השמועה למדו שזה שנאמר בתורה "וכל-מעשה עיזים" (במדבר לא,כ), לרבות כלים העשויין מן הקרניים ומן הטלפיים ומן העצמות שלעזים; והוא הדין לשאר מיני בהמה וחיה.  אבל כלים העשויין מעצמות העוף, אינן מקבלין טומאה:  חוץ מכלים העשויין מכנף העזניה בלבד, וביצת הנעמית המצפה--הואיל והן דומין לעצם, מקבלין טומאה ככלי עצם; וקרוב בעיניי, שטומאתן מדברי סופרים.

א,ג  כלים העשויין מעצמות חיה שבים ומעורה, וכל שבים--טהור, ואין מקבל טומאה מן הטומאות, ולא טומאת מדרס; אף האורג בגד מצמר הגדל בים, אינו מקבל טומאה:  שנאמר "או בגד או-עור" (ויקרא יא,לב)--מפי השמועה למדו מה בגד מן הגדל בארץ, אף עור מן הגדל בארץ.

א,ד  חיבר מן הגדל בים עם הגדל בארץ, אפילו חוט או משיחה--אם חיברו חיבור שמשים את שניהן כאילו הן אחד לטומאה, שאם נטמא זה ייטמא זה--הרי הכול מקבל טומאה.

א,ה  [ד] יראה לי שהכלים העשויין מעור העוף--אינן מקבלין טומאה, כמו עצמותיו.  ואם תאמר והלוא הוא כשר לכתוב עליו תפילין, כעור בהמה וחיה--הנה עור הדג אינו מקבל טומאה, ולולי זוהמתו שאינה פוסקת היה כשר לתפילין.  הנה למדת שאף דבר שאינו מקבל טומאה כשר לתפילין, אם אין לו זוהמה.

א,ו  [ה] כלי זכוכית אינן מקבלין טומאה, מדברי תורה; וחכמים גזרו עליהן, שיהיו מקבלין טומאה.  הואיל ותחילת ברייתן מן החול ככלי חרס, הרי הן ככלי חרס; ומפני שתוכן נראה כברן, לא גזרו עליהן  מאוירן, אלא עד שתגע הטומאה בהן בין מתוכן בין מגבן, ככלי מתכות.  ולא גזרו טומאה על פשוטיהן, אלא על מקבליהן.  ואין להן טהרה במקוה.  ואין שורפין עליהן תרומה וקדשים, שלא גזרו עליהן אלא לתלות.

א,ז  [ו] כלי גללים וכלי אדמה וכלי אבנים--טהורין לעולם, ואין מקבלין טומאה מן הטומאות ולא טומאת מדרס, לא מדברי תורה ולא מדברי סופרים, בין פשוטיהן בין מקבליהן.

א,ח  [ז] פיל שבלע הוצין, והקיאן דרך בית הרעי--העושה מהן כלים, הרי הן ספק אם הן ככלי גללים או ככלי עץ כשהיו; אבל קפיפה שנטמאת, ובלע אותה פיל, והקיאה דרך בית הרעי--הרי היא בטומאתה.

א,ט  [ח] פשוטי כלי חרס, כגון מנורה וכיסא ושולחן שלחרס וכיוצא בהן--אין מקבלין טומאה מן הטומאות ולא טומאת מדרס, לא מדברי תורה ולא מדברי סופרים:  שנאמר "אשר-ייפול מהם, אל-תוכו . . . יטמא" (ויקרא יא,לג)--כל שיש לו תוך בכלי חרס, מקבל טומאה; ושאין לו תוך, טהור.

א,י  [ט] כלי מתכות--אחד פשוטיהן כגון הסכינין והמספרים, או מקבליהן כגון היורות והקומקמוסין--הכול מקבלין טומאה:  שנאמר "כל-דבר אשר-יבא באש" (במדבר לא,כג), בין מקבל בין פשוט.  אפילו תיבה או מגדל וכיוצא בהן שלמתכת שהן מקבלין ארבעים סאה בלח או יתר--מקבלין טומאה, שנאמר "כל-דבר".

א,יא  [י] כלי עץ וכלי עור וכלי עצם--מקבליהן כגון העריבה והחמת וכיוצא בהן, מקבלין טומאה מדברי תורה; אבל פשוטיהן כגון הלוחות והכסא והעור שאוכלין עליו וכיוצא בהן, אין מקבלין טומאה אלא מדברי סופרים:  שנאמר "מכל-כלי-עץ או בגד . . ." (ויקרא יא,לב)--מפי השמועה למדו מה שק שיש לו בית קיבול, אף כל שיש לו בית קיבול; וכלי עצם ככלי עץ לכל דבר.

א,יב  במה דברים אמורים שטומאת פשוטיהן מדברי סופרים, בשאר טמאות חוץ מטומאת מדרס; אבל במדרס הזב וחבריו, מיטמאין מן התורה--שנאמר "כל-המשכב, אשר ישכב עליו . . ." (ויקרא טו,ד; ויקרא טו,כד), כל העשוי למשכב או למרכב כמו שביארנו.  וכן כלי זכוכית העשוי למשכב, מיטמא מדרס מדבריהם.

א,יג  [יא] כל שהוא אריג--בין מצמר ופשתים, בין מן הקנבס או המשי או משאר דברים הגדלים ביבשה--הוא הנקרא בגד לעניין טומאה.  והלבדים כבגדים לכל דבר.

א,יד  [יב] השק--הוא חוטי שיער הגדולים כשלשלת, או הארוגים כבגדים.  אחד העשוי מן העיזים, או מצמר גמלים, או מזנב הסוס והפרה וכיוצא בהן, ואחד האריג מהן כמו המרצופין, או הגדול כמו חבוק שלחמור וכיוצא בו.  אבל החבלים והמשיחות השזורין, בין מן השיער בין מצמר ופשתים--אינן מקבלין טומאה בפני עצמן.

א,טו  [יג] כל הכלים העשויין מן הגומא ומן הערבה ומן הקנים ומן כפות התמרים ומן העלין והשריגין ומקלפי האילנות ומן החלף, כגון הקפיפות והטרסקלין והמחצלאות והמפצות--הכול בכלל כלי עץ, שהכול גדל מן הארץ כעץ.

א,טז  אחד כלי חרס, ואחד כלי נתר לכל דבר--כל כלי העשוי מעפר מן העפרות, ואחר כך שורפין אותו בכבשן--הרי זה כלי חרס.  והתנור והכירים והכופח וכיוצא בהן משאר הבנינות, שאופין בהן או שמבשלין עליהן--הכול מקבלין טומאה דין תורה, וטומאתן וטומאת כלי חרס שווה.
 

הלכות כלים פרק ב

ב,א  העושה כלי קיבול מכל מקום--הרי זה מקבל טומאה בכל שהוא, מן התורה; ואין לכלי קיבול שיעור:  והוא שיעשה דבר שלקיומה, שאפשר שיעמוד.

ב,ב  כיצד:  העושה כיס מן העור המצה שלא נתעבד כלל, או מן הנייר, אף על פי שהניר אינו מקבל טומאה, או מקליפת הרימון והאגוז והאלון, אפילו חקקום התינוקות למד בהן את העפר, או שהתקינום לכף מאזניים--הרי אלו מקבלין טומאה:  שתינוק חירש שוטה וקטן--יש להן מעשה, אף על פי שאין להן מחשבה.

ב,ג  אבל העושה כלים מן הלפת והאתרוג והדלעת היבשים שחקקום למד בהן, וכל כיוצא בהן--הרי הן טהורין, לפי שאי אפשר שיעמדו אלא זמן מועט.

ב,ד  [ב] קנה מאזניים והמוחק שיש בהן בית קיבול מתכת, והאסל שיש בו בית קיבול מעות, וקנה שלעני שיש בו בית קיבול מים, ומקל שיש בו בית קיבול מזוזה או מקום מרגלית, ומשחזת שלעץ שיש בה בית קיבול שמן, ולוח פנקס שיש בו בית קיבול שעווה--כל אלו וכיוצא בהן, אף על פי שפשוטי כלי עץ הן--הואיל ויש בהן בית קיבול כל שהוא, מקבלין טומאה דין תורה.

ב,ה  ואין טמא מן התורה אלא בית הקיבול לבדו שיש בהן, והמשמש את בית הקיבול משאר הכלי שבית הקיבול צריך לו.  אבל היתר על הצורך משאר הכלי הפשוט, טהור מן התורה; וטמא מדבריהם, כמו שביארנו.

ב,ו  [ג] בית קיבול העשוי למלאותו, אינו בית קיבול.  כיצד:  בקעת שלעץ שחוקקין בה בית קיבול, ותוקעין בו הסדן שלברזל--אם שלנפחים היא, אינה מקבלת טומאה:  שאף על פי שיש בה בית קיבול, לא נעשה אלא למלאותו.  וכן כל כיוצא בזה.

ב,ז  ואם היתה שלצורפים, הרי זו מקבלת טומאה:  מפני שהן מגביהין את הברזל בכל עת, ומקבצין את שפיית הזהב והכסף, המתקבצת שם תחת הסדן, והרי נעשה לקבלה.  וכן כל כיוצא בו.

ב,ח  [ד] הכף החקוק שתחת רגלי המיטות והמגדלות וכיוצא בהן--אף על פי שהוא מקבל--טהור ואין בו משום כלי קיבול, לפי שאינו עשוי לקבלה אלא לסמוך בו בלבד.

ב,ט  שפופרת הקש--מקבלת טומאה ככל כלי עץ שמקבלין, אפילו אינה יכולה לקבל אלא טיפה אחת.  ושפופרת הקנה שחתכה לקבלה, אינה מקבלת טומאה עד שיוציא את כל הפרי הלבן שבתוכה; ואם לא נחתכה לקבלה, הרי היא מפשוטי כלי עץ.  אבל שפופרת  וכיוצא בהן--אינן כלים, אלא כאוכלין הן חשובין.

ב,י  [ה] שפופרת שחתכה, ונתן בה את המזוזה, ואחר כך נתנה בכותל--אפילו נתנה שלא כדרך קבלתה, מקבלת טומאה.  קבעה בכותל--אם קבעה כדרך קבלתה, טמאה; שלא כדרך קבלתה, טהורה.

ב,יא  נתן את השפופרת בכותל, ואחר כך נתן בה את המזוזה--אם היתה כדרך קבלתה, הרי זו מקבלת טומאה; ושלא כדרך קבלתה, טהורה.  קבעה בכותל--אפילו כדרך קבלתה, טהורה.

ב,יב  [ו] כלי שאורגין אותו מן הנסרים או מן השעם, כדי שיניחו עליו את הבגדים והמוגמר מלמטה כדי שיתבסמו--אם היה עשוי ככורת שאין לה קרקע, טהור; ואם היה בו בית קבלת כסות, הרי זה מקבל טומאה.  [ז] סנדל שלבהמה--שלמתכת, טמא; , טהור, שאין זה חשוב מכלי הקבלה.

ב,יג  [ח] הצורר מרגלית בעור, והוציאה, ונשאר מקומה עמק--הרי זה מקבל טומאה עד שיפשוט:  שכל כלי קיבול מקבלין בכל שהוא, והרי מקומה כמו כיס קטן.  אבל צרור המעות אינו מקבל טומאה, שאין עליו צורת כלי.
 

הלכות כלים פרק ג

ג,א  כל כלי עץ העשוי לנחת--אפילו אינו מקבל אלא דבר מועט--אינו מקבל טומאה, לא מדברי תורה ולא מדברי סופרים.  וכל כלי עץ שהוא עשוי להטלטל מלא וריקן כשק--אפילו היה מחזיק מאה סאה, ואף על פי שיש לו שוליים--הואיל ואינו עשוי לנחת, הרי זה מקבל טומאה דין תורה כשאר כלי קיבול.

ג,ב  וכל כלי עץ שהוא סתם--אם היו לו שוליים לישב בהן על הקרקע כדי שלא יהא נוח להתגלגל, והיה מחזיק ארבעים סאה בלח שהן כוריים ביבש--אינו מקבל טומאה כלל, לא מדברי תורה ולא מדברי סופרים:  מפני שחזקתו שהוא עשוי לנחת.

ג,ג  ודברים אלו, דברי קבלה הן; ומפי השמועה למדו מה שק שהוא מיטלטל מלא וריקן, אף כלי עץ לא ייטמא אלא אם כן היה מיטלטל מלא וריקן--להוציא כלי עץ העשוי לנחת.

ג,ד  [ב] הכלים שחזקתן שהן עשויין לנחת, כגון שידה תיבה ומגדל וכוורת הקש וכוורת הקנים ובור ספינה גדולה וכיוצא באלו--אם היו מחזיקין ארבעים סאה, אין מקבלין טומאה.

ג,ה  ואלו הן הכלים שלעץ שהן עשויין להטלטל במלואן:  דרדור שמניחין אותו על העגלה,  המלכים, ועריבת העבדן, ובור ספינה קטנה והיא הספינה הקטנה שאינה יכולה להלך באמצע הים הגדול, והארון.  כל אחד מחמשת הכלים שלעץ אלו--אף על פי שהן מקבלין יותר מארבעים סאה--הרי אלו מקבלין טומאה, שלא נעשו מתחילתן אלא להטלטל מלאין.

ג,ו  ושאר כלי עץ--אם היו מקבלין ארבעים סאה, ויש להן שוליים--חזקתן שאינן עשויין להטלטל במלואן, ולפיכך אין מקבלין טומאה.  וכן כלי עצם וכלי העור המקבלין ארבעים סאה בלח--אין מקבלין טומאה, אלא אם נעשו מתחילתן להטלטל כשהן מלאין.

ג,ז  [ג] השדה והתיבה והמגדל שלזכוכית הבאים במידה, טהורין.  ושאר כלי זכוכית--אף על פי שמקבלין ארבעים סאה, הרי הן מקבלין טומאה; וזה חמר בכלי זכוכית, מכלי עץ.

ג,ח  [ד] כל כלי שיש בשיבורו אמה על אמה ברום שלוש, הרי הוא מחזיק ארבעים סאה בלח; וכשמודדין את הכלי, מודדין אותו מבחוץ.  אם היה בו אמה על אמה ברום שלוש--אף על פי שאין תוכו אלא פחות מזה--הרי הוא טהור, שאין עובי הדפנות ממעט.  אבל עובי הרגליים, ועובי הזר אם היה לו זר--אין נמדדין עמו.

ג,ט  [ה] היה בתוך הכלי תיבה קטנה, כגון מוכני שבתוך השדה--בזמן שהיא נשמטת--אינה נמדדת עימה, ואינה חיבור לה, ואינה מצלת עימה באוהל המת.  ואם אינה נשמטת--נמדדת עימה, והרי הן ככלי אחד.  [ו] היה לכלי כסוי קמור--בזמן שהוא קבוע, נמדד עמו; ואם אינו קבוע, אינו נמדד עמו.  היו בו מגורות מבפנים, נמדדות עמו; ואם היו בו המגורות מבחוץ, אינן נמדדות עמו.

ג,י  [ז] כלי עץ שאינו מקבל ארבעים סאה כדרכו, אלא אם כן הטהו על צדו, או אם סמכו בדבר אחר--הואיל ומקבל ארבעים סאה מכל מקום, טהור.  [ח] השדה והתיבה והמגדל שניטלה אחת מרגליהן--אף על פי שלא ניקבו, אלא הרי הן מקבלין--הרי אלו טהורין, ועדיין שוליים יש להם וחזקתן שהן לנחת כשהיו.
 

הלכות כלים פרק ד

ד,א  שלוש מידות בכלי עץ שאינן עשויין לקבלה:  כל כלי עץ שהוא עשוי לתשמיש אדם בלבד, כגון הסולם--טהור, ואינו מקבל טומאה כלל, ולא רבו אותו חכמים לטומאה.

ד,ב  וכל כלי עץ העשוי לתשמיש הכלים והאדם, כגון השולחן והטבלה והמטה וכיוצא בהן--מקבלין טומאה.  ומניין שהן לתשמיש אדם ותשמיש משמשיו--שהרי מניח הקערות על השולחן, והכוסות על הטבלה, והמצעות על המיטה.

ד,ג  וכל כלי עץ העשוי לתשמיש הכלים בלבד, שהרי הוא משמש משמשי אדם--אם לא היה משמש את הכלים אלא בשעת מלאכה בלבד--הרי זה טהור מכלום:  כגון מנורה שלעץ שהיא משמשת את הנר בשעת הדלקה, וכן שמניחין תחת הכלים בשעת מלאכה, והדפוסין כולן.

ד,ד  ואם היה משמש את הכלים בשעת מלאכה, ושלא בשעת מלאכה--הרי זה מקבל טומאה:  כגון כסוי הקפצה וכיוצא בו, וכגון תיק הסייף והסכין והרומח והמספרים והתער, ותיק מכחול ובית הכוחל, ותיק המכתב, ותיק טבלה  ובית החצים ובית הפגוזות, ותיק חלילין.  כל אלו וכיוצא בהן--אף על פי שאינן אלא משמשי כלים, מקבלין טומאה:  שהרי הכלי צריך להן בשעת מלאכה, ושלא בשעת מלאכה.

ד,ה  אבל כסוי , וכסוי תיבה, וכסוי טני, והמכבש שלחרש, והכסא שתחת התיבה והקמרון שלה, והקולב שבונין עליו תיק הספר, ובית הנגר, ובית המנעול, ובית המזוזה, ותיק נבלים, ותיק כינורות, והקולב  מצנפת, ודפוס שלתפילין, וסוס שלעץ  שמשחקין בו, ורביעית המקוננות,  העני, וסמוכות המיטה, ונקליטי המיטה, וחמור שתחת המיטה--כל אלו וכיוצא בהן טהורין, מפני שהן משמשי הכלים בשעת מלאכה בלבד.

ד,ו  [ב] מלבן המיטה--אם היה מלובש בפיקות, ויש לו רגלים שמתחבר בהן עם המיטה--הרי זה מיטמא עם המיטה:  שהרי נותנין אותו בפני המיטה, והרי הוא כאחד מאבריה.  נתנו על שתי לשונות, והרי הוא גבוה על המיטה--אף על פי שהוא מסורג בחבלים--הואיל ואין לו רגלים, טהור:  מפני שהוא ממשמשי הכלים בשעת מלאכה בלבד,  בני לוי שתולין בהן הכינורות שלהן וכלי השיר, שהן טהורין.

ד,ז  [ג] מכבש  שהוא מותח עליו את העור--טהור, מפני שמניח עליו את האבן במקום החקוק שיש בו ומשמש עליה:  ונמצא עשוי לשמש את הכלים בשעת מלאכה; ואינו מיטמא משום כלי קיבול, שהרי החקק שבו עשוי להתמלאות באבן.

ד,ח  [ד] חיפויי המיטה טהורין.  וכן כל החיפויין--בין שהיו שלעץ או שלעצם או שלעור או שלמתכת, טהורין:  שנאמר "אשר-ייעשה מלאכה בהם" (ויקרא יא,לב), פרט לחפויי הכלים.

ד,ט  וכן כלי עץ או עצם שיש בהן בית קיבול שצפה אותן במתכת--טהורין, ואינן מקבלין טומאה:  מאחר שצפה, בטלן; והציפוי עצמו טהור כמו שביארנו.

ד,י  [ה] העושה כלי מקצתו מן העץ, ומקצתו מן המתכת--אם היה עץ משמש את המתכת, מקבל טומאה; ואם היתה המתכת משמשת את העץ, הכול טהור.

ד,יא  כיצד:  מפתח שלעץ, והשנים שלו שלמתכת, אפילו שן אחת--הרי זה מקבל טומאה; היה המפתח שלמתכת, והשנים שלו שלעץ--הכול טהור.

ד,יב  [ו] טבעת שלמתכת, וחותמה שלאלמוג--טמאה; היתה שלאלמוג, וחותמה שלמתכת--הרי זו אינה מקבלת טומאה.  [ז] והשן שלמתכת, או החותם--מקבל טומאה בפני עצמו, אם לא היה מחובר לעץ.

ד,יג  וכן  והמזרה  והמסרק שלראש שניטלה אחת משניהן, ועשיה שלמתכת--הרי אלו מקבלין טומאה.

ד,יד  [ח] מקל שעשה בראשו מסמר כמין רימון כדי שיהיה אוחז בו, אינו מקבל טומאה; עשהו כדי שלא תהיה הארץ אוכלת את העץ, מקבל טומאה.

ד,טו  [ט] וכן מקל שטבע בו מסמרים כדי להכות בו--מקבל טומאה, שנמצא העץ משמש את המתכת; עשין לנואי--אינו מקבל טומאה, שהרי המתכת משמשת את העץ.  [י] וכן  שלמתכת שקבען במקל או בדלת לנואי, טהורות.  וכן כל כיוצא בהן משאר הכלים.
 

הלכות כלים פרק ה

ה,א  כל הכלים--אין מקבלין טומאה, עד שתיגמר מלאכתן.  וכלי עץ,  הן מקבלין טומאה:  המיטה והעריסה, משישופם בעור הדג; גמר שלא לשוף, מקבלין טומאה.

ה,ב  הסלים שלעץ--משיחסום שפתותיהן, ויכרות עוקצי השריגים והעצים הקטנים היוצאין על גב הסלים.  היו הסלים שלתמרה--אף על פי שלא כרת ההוצין מבפנים--מקבלין טומאה, שכן מקיימין אותן.

ה,ג  הכלכלה--משיחסום פיה, ויכרות היוצאין, ויגמור את התלויות.  בית הכוסות ובית הלגינין--אף על פי שלא כרת מבפנים--מקבלין טומאה, שכן מקיימין אותן.

ה,ד  הקטנים --משיחסום שפתותיהן, ויכרות ההוצין היוצאין.  הקנונים הגדולים והסוגין הגדולים, משיעשה שני דורים לרוחב שלהן.  ים נפה וכברה, וכף שלמאזנים--משיעשה דור אחד לרוחב שלהן.  הקופה, משיעשה שתי צפירות לרוחב שלה.  והערק, משיעשה בו צפירה אחת.  אף על פי שלא גמר גביהן, מקבלין טומאה--שהרי נראה למה שנעשו, והרי צורת הכלי עליהן; למה זה דומה, לבגד שנארג מקצתו.

ה,ה  המחצלת--משיכרות ההוצין, וזה הוא גמר מלאכתה.  וכל כלי הנסרים--אינן מקבלין טומאה, עד שיתחסמו שפתותיהן.

ה,ו  גולמי כלי עץ--מקבלין טומאה, משנעשה הכלי עץ בצורתו:  אף על פי שהוא עומד לתארו בשרד או להשוותו במחוגה או ליפותו במעצד וכיוצא במעשים אלו, ועדיין הוא גולם, הואיל ואינו מחוסר חקיקה והרי השלים חפירתו, הרי זה מקבל טומאה.  וכל גולמי כלי עץ מקבלין טומאה, חוץ , שאין הכלי ממנו חשוב כלי, עד שיתיפה.  וקרוב בעיניי שכלי עצם ככלי שלאשכרוע, ואין גולמיהן מקבלין טומאה.

ה,ז  כל עץ שאין עליו צורת כלי--אף על פי שמשתמשין בו, אינו מקבל טומאה.  ארוכות שלנחתומין שסודרין עליהן החלות כשהן בצק--מיטמאות, שהרי צורת הכלי עליהן.  ושלבעלי בתים, אינן מקבלין טומאה; ואם צבע אותן  או בכרכום וכיוצא בהן--מיטמאות, שהרי נעשת להן צורת כלי.

ה,ח  סרוד שלנחתומין שנותנין בו המים שמקטפין בו, טמא.  ושלבעלי בתים, טהור; ואם גפפו מארבע רוחותיו, מיטמא.  נפרץ מרוח אחת, טהור.  והלוח שעורכין עליו, מיטמא.

ה,ט  כלי שלעץ שהסלתים מרקדין עליו את הסולת, מיטמא; ושלבעלי בתים, טהור.  רחת הגרוסות, מיטמאה; , טהורה.  , מיטמאה; , טהורה.  זה הכלל--העשוי לקבלה, מקבל טומאה; והעשוי לכנס בו, טהור.

ה,י  [ב] כל התלויין טהורין--חוץ  נפה , ותלוי כברה , ותלוי מגל יד, ותלוי מקל הבלשין, מפני שהן מסייעין בשעת מלאכה.  זה הכלל--העשוי לסייע בשעת מלאכה, מיטמא; והעשוי לתלות בו הכלי בלבד, טהור.

ה,יא  [ג] נבלי המשוררים, מיטמאין; ונבלי בני לוי שמזמרין בהן במקדש, טהורין.   והנקטמון והאירוס, מיטמאין.  [ד] מצודת החולדה, מיטמאה; --טהורה, לפי שאין בה בית קיבול ואין עליה צורת כלי.  [ה] הוצין שאורגין מהן כמו קפיפה שמניחין בה התאנים וכיוצא בהן, מיטמאה;  מהן כתבנית מגורה גדולה שאוצרין בה החיטים--טהורה, שאין תורת כלי עליה.

ה,יב  [ו] עלין שמסרגין אותן כמו סיג סביב לפירות, טהור; ואם עשו סיג , מיטמא.  [ז] חותל  שמניחין בו הרטב וכיוצא בו--אם הוא נותן לתוכו, ונוטל מתוכו--מיטמא; ואם אינו יכול ליטול מה שבתוכו עד שיקרענו או עד שיתירנו, או שחישב לאכול מה שבתוכו ולזרקו--טהור.

ה,יג  וכן הקרן שהוא משתמש בה ומשליכה, אינה מקבלת טומאה; ואם חישב עליה, מקבלת טומאה.  [ח] השופר, אינו מקבל טומאה; חתכו להיות קרן תשמיש, מקבל טומאה.

ה,יד  [ט] קערה שקבעה בשידה תיבה ומגדל--אם היא כדרך קבלתה, הרי זו מקבלת טומאה; ואם קבעה בדופן, שהרי אינה מקבלת עד שמטין השדה על צידה--הרי זו מכלל השדה, וטהורה.

ה,טו  [י] האקון והרטוב והכלוב שלעץ, טהורין.  [יא] המדף  ומצודת סכרין--מיטמאין, שהרי צורת כלי עליהן.

ה,טז  [יב] הספסלין ,  תינוקות--אף על פי שהן נקובין, ומכניסין בהן את הרגליים--הרי אלו טהורין; קבע בהן רגלים במסמר, מקבלין טומאה.  זה הכלל--כל שניטל ואין רגליו ניטלות עמו, טהור.  וכל שניטל ורגליו ניטלות עמו--אם היו כולן שלעץ או עצם, מקבל טומאה; היתה אחת מרגליו שלאבן, אינו מקבל טומאה.
 

הלכות כלים פרק ו

ו,א  כל כלי שנטמא, ונשבר אחר שנטמא, ונפסדה צורתו ותשמישו--טהר בשבירתו; וכן כלים שנשברו כשהן טהורין, שבריהן אין מקבלין טומאה.

ו,ב  כמה שיעור השבר שישבר כלי עץ או כלי עצם, ויהיה טהור--כל כלי בעלי בתים, שיעורן ברמונים.  כיצד:  משינקב הכלי במוציא רימון, טהור; והרמון שאמרו בינוני, לא גדול ולא קטן--לפי דעתו שלרואה.  ויהיו בכלי שלושה רימונים אחוזים זה בזה.

ו,ג  ניקב הכלי במוציא זית וסתמו, וחזר וניקב במוציא זית וסתמו, עד שהשלימו למוציא רימון--אף על פי שהוא סתום--טהור, שהרי נעשו לו פנים חדשים.

ו,ד  [ג] כלים שעשין מתחילה נקובין במוציא רימון כגון הסל, והפחלץ , ואפיפירות--הרי אלו מקבלין טומאה, עד שייקרע רובן.

ו,ה  [ד] אפיפירות שעשה להן קנים מלמעלן ומלמטן לחזק, טהורה.  עשה לה גפיים כל שהן--אף על פי שהיא כולה נקובה במוציא רימון, הרי זו מקבלת טומאה.

ו,ו  [ה] כל הכלים שאינן יכולין לקבל רימונים, כגון הרובע, וחצי הרובע,  הקטנים--שיעורן במוציא זית.  נגממו שפתותיהן--אם נשאר בהן כדי לקבל כל שהוא, טמאין.

ו,ז  [ו] הסלים שלפת, שיעורן בככרות שלפת.  [ז] קופת הגננים--משתוציא אגודות שלירק, טהורה.  ושלבעלי בתים, במוציא תבן.  , בגבבה.

ו,ח  בית קערות שאינו מקבל קערות--הואיל ומקבל התמחויין, הרי זה מקבל טומאה.  וכן בית הראי שאינו מקבל משקין--הואיל ומקבל את הראי, הרי זה מקבל טומאה.

ו,ט  כל כלי עץ שנחלק לשניים--טהור, ואף על פי שהן מקבלין על דפנותיהן כלפסין:  חוץ מכלים שלעץ שחציין או מקצתן כלי בפני עצמו מתחילת עשייתן--כגון השולחן הכפול שמתחלה הוא נעשה שני חלקים והרי הוא נכפל ונפשט, וכגון התמחוי המזנון שהוא כולו קערות קערות והרי בכל חלק מחלקיו קערות שלמות, וכגון כיסא הכפול, וכל כיוצא באלו.

ו,י  וכן בית הלגינין, ובית הכוסות שלעץ, שנפחת אחד מהן--זה שנפחת טהור, ואינו חיבור לשאר הבתים.  נפחת השני--הרי זה טהור, ואינו חיבור לו.  נפחתו שלושתן, כולו טהור.  וכן כל כיוצא בכלים אלו.

ו,יא  [י] משפלת שאמצעיתה גבוהה וזוייותיה יורדות, ונפחתה מצד אחד--טמאה, מפני שהיא מקבלת בצד השני; נפחתה מצד השני, טהורה.

ו,יב  השולחן והדולפקי שנפחתו--מקבלין טומאה, עד שייחלקו ויבדיל כל חלק מחברו.  ניטלה אחת מרגליהן, טהורין; וכן אם ניטלה השנייה.  ניטלה הרגל השלישית--אם חישב עליהן שיאכל על שולחן זה או דולפקי זו כמו אוכל בטבלה, הרי אלו מקבלין טומאה; ואם לא חישב עליהן, טהורין.

ו,יג  [יא] כלי נסרים שנשרו שפתותיהן, טהורין.  ואם נשאר מחסום שפתותיהן כל שהוא, הרי אלו מקבלין טומאה.  [יב] טבלה שמלאה עצים, ותקעה--טהורה; חיפה בנסרים, מקבלת טומאה.  [יג] ספסל שנתפרק, טהור; סרוגו במשיחות או בחבלים, מקבל טומאה.  [יד] הסלים  שהתירן, טהורין; חזר וקשרן, מקבלין טומאה.  נמצאו מיטמאין ומטהרין, אפילו עשרה פעמים ביום.

ו,יד  [טו] השולחן או הדולפקי שחיפן בשייש, ושייר בהן מקום הנחת הכוסות--מקבלין טומאה.  ואם חיפה הכול, טהורין:  בין בציפוי עומד, בין בציפוי שאינו עומד, בין שחיפה את , בין שלא חיפה את , בין שהיו שלעצים חשובין כגון אשכרוע וכיוצא בו, בין שהיו שלשאר עצים--הואיל וחיפן כולן, טהורין כמו שביארנו.
 

הלכות כלים פרק ז

ז,א  כלי עור,  מקבלין טומאה:  התורמל וכיוצא בו--משיחסום שפתותיו, ויכרות הקופין הקטנים היוצאין על גב העור, ויעשה את קיחותיו.  סקורטיה, משיחסום ויכרות ויעשה ציציתה.  , משיחסום ויכרות.  הכר והכסת, משיחסום שפתותיהן ויכרות הקופין היוצאין.  וכן כל כיוצא בהן.

ז,ב  התפילין, משיגמר הקציצה; אף על פי שהוא עתיד ליתן בה את הרצועה, הרי זו מקבלת טומאה.  עור העריסה שהוא עתיד לעשות לו טבור, עד שיעשה לו טבור.

ז,ג  הסנדל, משיקמיע.  המנעל, משיגוב על האימום.  ואם עתיד לכרכם ולשרטט, עד שיכרכם ועד שישרטט; וכן כל כיוצא בזה.

ז,ד  [ב] עור שאין עליו צורת כלי, אינו מקבל טומאה; לפיכך כף שלעור שקושרין לוקטי קוצים על , כדי שלא יכם הקוץ--אינו מקבל טומאה, מפני שהוא עור פשוט ואין עליו צורת כלי.

ז,ה  וכן העור שמלקטין בו גללי הבקר, ועור שחוסמין בו פי הבהמה, ועור שמשיבין בו את הדבורים בעת שלוקחין הדבש, ועור שמניפין בו את הרוח מפני החם--הרי הן טהורין, ואין מקבלין טומאה.

ז,ו  [ג] כל בית האצבעות שלעור, טהורות:  חוץ , מפני שהיא מקבלת את האוג; נקרעה--אם אינה מקבלת את רוב האוג, טהורה.

ז,ז  [ד] האבנט שלעור, ועורות שתופרין הקטעין על ארכובותיהן כדי שיתגלגלו בהן על הקרקע--מקבלין טומאה, שהרי צורת כלי עליהן.  וכן העורות העשויות כמו טבעות שמכניסין אותן האומנין בזרועותיהן, כדי להגביה בגדיהן מעל ידן בשעת מלאכה--מיטמאין כשאר כלי עור הפשוטין.

ז,ח  [ה] עור שתופרין ממנו כסוי ליד ולזרוע  גורנות,  דרכים,  פשתן--מקבלין טומאה; ואם היה שלצבעים, --אינו מקבל טומאה.  זה הכלל:  כל העשוי לקבלה, כדי שלא יכהו קוץ וכדי שיאחוז יפה יפה--מקבל טומאה; והעשוי מפני הזיעה, כדי שלא ייפסד הדבר שמתעסק בו בזיעת ידיו--הרי זה אינו מקבל טומאה.

ז,ט  [ו] כמה שיעור הנקב שינקב כלי העור, ויטהר:  החמת, משתנקב במוציא פקעיות שלשתי; אם אינה יכולה לקבל שלשתי, הואיל ומקבלת שלערב, מקבלת טומאה, עד שתינקב רובה.

ז,י  [ז] התורמל שנפחת הכיס שבתוכו--עדיין התורמל מקבל טומאה, ואינו חיבור לו.  [ח] החמת שהביצים שלה מקבלות עימה, ונפחתו--טהורות, שאינן מקבלות כדרכן.

ז,יא  [ט] כלי עור שיש לו לולאות ושנצות, כגון סנדל עמקי וכיס --אף על פי שכשהן מותרין, אין עליהן צורת כלי--הרי אלו מקבלין טומאה כשהן מותרין, הואיל וההדיוט יכול במהרה להכניס השנצות בלולאות ויחזור כלי קיבול כשהיה.  וכן אם נטמאו, והסיר השנצות מהן, ונפסדה צורתן--הרי הן טהורין, אף על פי שאפשר להחזירן שלא באומן.

ז,יב  [י] כיס  שניטלו שנציו--עדיין הוא מקבל טומאה, שהרי הוא מקבל.  נפשט, וחזר עור פשוט--טהור.  טלה עליו את המטלית מלמטן--מקבל טומאה, אף על פי שהוא פשוט:  שהרי עליו צורת כלי.

ז,יג  [יא] עור שכרך בו הקמיע, מקבל טומאה; פשטו, טהור; חזר וכרך בו, מקבל טומאה:  מיטמא ומיטהר, אפילו עשרה פעמים ביום.  ועור שכתב עליו הקמיע, טהור; ואם כרת ממנו, ועשה חוליה לתכשיט--מקבלת טומאה.

ז,יד  [יב] תפילין שלראש, ארבעה כלים.  הרי שנטמאת במת, והתיר קציצה הראשונה, ותיקנה--הרי היא אב טומאה כשהייתה; וכן אם התיר השנייה, ותיקנה; ואם התיר אף השלישית, ותיקנה.  התיר אף הרביעית, ותיקנה--נעשת כולה ראשון לטומאה:  שהרי התיר כל אחת ואחת וחזר ותיקנה כולה, וכאלו זו תפילין אחרות שנגעו בראשונות.

ז,טו  חזר והתיר את הראשונה פעם שנייה, ותיקנה--הרי היא ראשון כמות שהייתה; וכן אם התיר את השנייה, ואת השלישית.  חזר והתיר אף את הרביעית, ותיקנה--הרי כולה טהורה:  שאין הראשון מטמא כלים, מפני שהוא ולד כמו שביארנו.

ז,טז  וכן סנדל שהוא טמא מדרס, ונפסקה אחת מאוזניו, ותיקנה--הרי הוא מדרס כשהיה.  נפסקה שנייה, ותיקנה--טהור מן המדרס, שהרי נעשו לו אוזניים חדשות; אבל טמא מגע מדרס.  לא הספיק לתקן את הראשונה עד שנפסקה השנייה, או שנפסק עקבו, או ניטל חוטמו, או נחלק לשניים--טהור.  [יג] מנעל שנפחת--אם אינו מקבל רוב הרגל, טהור.

ז,יז  [יד] תפילין שנטמאת,  טהרתה:  שליד, משיתיר אותה משלוש רוחות; ושלראש--משיתיר משלוש רוחות, ובין קציצה לחברתה.

ז,יח  [טו] הכדור והאמום והקמיע והתפילין שנקרעו אחר שנטמאו--הנוגע בהן, טמא; ובמה שבתוכן, טהור.  האיכוף שנקרע--הנוגע במה שבתוכו, טמא:  מפני שהתפר מחברו, ונעשה כולו כגוף אחד.
 

הלכות כלים פרק ח

ח,א  כל כלי מתכות אינן מקבלין טומאה--עד שתיגמר מלאכתן כולה, ולא יהיה הכלי מחוסר מעשה כלל; אבל גולמי כלי מתכות, אינן מקבלות טומאה.  [ב] ואלו הן גולמי כלי מתכות:  כל שעתיד לשוף אותו, או לשבץ, או לגרד, או , או להקיש בקורנס, או שהיה מחוסר אוזן או אגן--הרי זה אינו מקבל טומאה, עד שיתקנהו, וייפהו, ולא תישאר בו מלאכה כלל.

ח,ב  כיצד:  כגון הסייף שאינו מקבל טומאה עד שישופנו, והסכין עד שישחיזנה, וכן כל כיוצא במעשים אלו.  לפיכך העושה כלים מן העשת שלברזל, או מן החררה שלמתכת, ומן הסובב שלגלגל, ומן הטסין, ומן הצפויין, ומיכני הכלים, ומאוגני הכלים, ומאזני הכלים, ומן השחלת, ומן --הרי אלו טהורין:  מפני שכל אלו שנעשו, גולמי כלי מתכות הן.

ח,ג  אבל העושה כלי משברי כלי מתכות, ומן הכלים שנשחקו מרוב הזמן, ומן המסמרות שידוע שנעשו מן הכלים--הרי אלו מקבלין טומאה, לפי שאינן גלמים.  אבל מסמרות שאין ידוע אם נעשו מן הכלים, או מן העשת--הרי הן טהורין:  אפילו התקין אותן לכלי, אינן מקבלין טומאה.

ח,ד  [ג] כלי מתכות שאינו מחוסר אלא כסוי--מקבל טומאה, שאין הכסוי חשוב מגוף הכלי.  [ד] מחט שלא נקבה, אלא שפה ותיקנה לכך מתחילתה--מקבלת טומאה, מפני שמוציאין בה את הקוץ.  אבל אם היה עתיד לנקבה--הרי היא כשאר גולמי כלי מתכות, ואינה מקבלת טומאה.

ח,ה  ומאחר שביארנו שגלמי כלי מתכות טהורין, וגולמי כלי עץ טמאין, ופשוטי כלי מתכות טמאין, ופשוטי כלי עץ טהורין, דין תורה--נמצא הטמא בכלי עץ, טהור בכלי מתכות, והטמא בכלי מתכות, טהור בכלי עץ.

ח,ו  כל כלי המלחמה, כגון הסייף והרומח והכובע  והמגפיים וכיוצא בהן--מקבלין טומאה.

ח,ז  וכל תכשיטי האדם, כגון הקטלה והנזמים והטבעות, בין שיש עליהן חותם בין שאין עליהן חותם, וכיוצא בהן--מקבלין טומאה.  אפילו דינר שנפסל, והתקינו לתלותו בצואר קטנה--מקבל טומאה.  וכן קמיע שלמתכת, מיטמא ככל תכשיטי אדם.

ח,ח  [ז] כל תכשיטי הבהמה והכלים, כגון הטבעות שעושין לצוארי הבהמה ולאזני הכלים--טהורין, ואינן מקבלין טומאה בפני עצמן:  חוץ מזוג שלבהמה, וכלים המשמיעין קול לאדם.

ח,ט  כיצד:  העושה זוגין למכתשת, ולעריסה, ולמטפחות ספרים, ולמטפחות תינוקות--הרי הן טהורין.  עשה להן ענבולין, מקבלין טומאה:  הואיל ונעשו להשמיע קול לאדם, הרי הן כתכשיטי אדם.  ואפילו ניטלו ענבוליהן--מקבלין טומאה, שהרי הוא ראוי להקישו על החרס.

ח,י  [ח] זוג העשוי לאדם--אם נעשה לקטן--אינו מקבל טומאה אלא בענבול שלו, שהרי לקול נעשה; ואם נעשה לגדול--הרי זה תכשיט ומקבל טומאה, אף על פי שאין לו ענבול.

ח,יא  [ט] כל הפרצופות, מקבלות טומאה.  וכל החותמות, טהורין--חוץ מחותם שלמתכת שחותמין בו בלבד.  וכל הטבעות, טהורות--חוץ מטבעות אצבע; אבל טבעת שחוגר בה את מותניו, או שקושר אותה בין כתפיו--טהורה.  טבעת השיר שלבהמה--הואיל והאדם מושך בה את הבהמה, מקבלת טומאה.  וכן מקל שלבהמה שלמתכת--הואיל ואדם רודה אותה בו, מקבלת טומאה.

ח,יב  [י] כל הכלים יורדין לטומאה במחשבה, ואין עולין מידי טומאה אלא בשינוי מעשה; והמעשה מבטל מיד המעשה ומיד המחשבה, והמחשבה אינה מבטלת לא מיד המעשה ולא מיד המחשבה.

ח,יג  כיצד:  טבעת בהמה או כלים שחישב עליה להחזירה לטבעת אדם--הרי זו מקבלת טומאה במחשבה זו, וכאלו נעשת לאדם מתחילת עשייתה.  חזר וחישב עליה להניחה טבעת בהמה כשהייתה--אף על פי שלא  בה האדם, הרי זו מקבלת טומאה:  שאין המחשבה מבטלת מידי המחשבה, עד שיעשה מעשה כגון שישוף אותה או יתקנה כמעשה שלבהמה.

ח,יד  היתה הטבעת לאדם, וחישב עליה לבהמה--עדיין היא מקבלת טומאה כשהייתה, שאין הכלים עולין מידי טומאתן במחשבה.  עשה בה מעשה, ושנה לבהמה--אינה מקבלת טומאה, שהמעשה מבטל מידי המעשה.  וכן כל כיוצא בזה.

ח,טו  [יא] חירש שוטה וקטן--יש להן מעשה ואין להן מחשבה, כמו שביארנו בעניין הכשר אוכלין.

ח,טז  [יב] זוג שלדלת שחישב עליה לבהמה, מקבלת טומאה;  שנעשה שלדלת--אפילו חיברו בקרקע, ואפילו קבעו במסמר--הרי זה מקבל טומאה כשהיה, עד שישנה בו מעשה בגופו.

ח,יז  [יג] אומן שהוא עושה, ומניח זוגין לדלתות ולבהמה--אם רוב העשוי לדבר שמקבל טומאה--הרי הכול מקבל טומאה, עד שיפריש מקצתן לדבר שאינו מקבל טומאה; ואם רוב העשוי לדבר שאינו מקבל טומאה--הרי הכול טהור, עד שיפריש מקצתן לדבר המקבל טומאה.  וכן כל כיוצא בזה.  [יד] וזוגין הנמצאין בכל מקום, מקבלין טומאה--חוץ מן הנמצאין בכרכים, מפני שרובן לדלתות.

ח,יח  [טו] אמר לאומן עשה לי שני זוגין, אחד לדלת ואחד לבהמה, עשה לי שתי מחצלאות, אחת לשכיבה ואחת לאהלים, עשה לי שני סדינים, אחת לצורות ואחת לאהלים--הרי שניהן מקבלין טומאה, עד שיפרש ויאמר זה לכך וזה לכך.
 

הלכות כלים פרק ט

ט,א  כל כלי מתכות שיש להן שם בפני עצמן, מקבלין טומאה--חוץ מן הדלת, והנגר, והמנעול, והפותה שתחת הציר, והציר, והקורה, והצינור:  מפני שאלו עשויין לקרקע, או לשמש את העץ--אינן מקבלין טומאה, ואפילו קודם שייקבעו.

ט,ב  וכל כלי מתכות שיש לו שם לווי--אינו מיטמא בפני עצמו, מפני שהוא כמקצת כלי.  כיצד:  עקרב , טמא.  ולחיים שלה שעל לחיי הבהמה מכאן ומכאן--טהורין, ואינן מקבלין טומאה בפני עצמן:  מפני שאין להן שם בפני עצמן.  ובשעת חיבורן, הכול מקבלין טומאה.

ט,ג  [ב] טסין שלברזל שמניחין על לחיי האדם בשעת מלחמה--אינן מקבלין טומאה, מפני שאין להן שם בפני עצמן; ואם יש בהן בית קיבול מים, מיטמאין ככלי קיבול.

ט,ד  [ג] נזם שהוא עשוי כקדירה מלמטן וכעדשה מלמעלן, ונפרק הקדירה שלו--מקבלת טומאה בפני עצמה, שהרי יש בה בית קיבול; והעדשה מקבלת טומאה בפני עצמה, מפני שיש לה שם בפני עצמה.  והצנורה שלו שהיא נכנסת באוזן או באף--אינה מקבלת טומאה בפני עצמה, מפני שאין לה שם בפני עצמה.

ט,ה  היה הנזם עשוי כמין אשכול, ונפרק--טהור:  מפני שאין בו בית קיבול, ואין לכל גרגר ממנו שם בפני עצמו, והרי אינו ראוי לתכשיט, משנפרק.  [ד] טבעת אחת שמניחין הבנות ברגל אחת, היא הנקראת בורית; ואינה מקבלת טומאה, מפני שאין עליה צורת כלי תכשיט, אלא כמו טבעת הכלים, או טבעת שקושר בה בין כתפיו.  אבל שתי טבעות שמשימות הבנות ברגליהן, ושלשלת מוטלת ביניהן מזו לזו--מקבלין טומאה:  מפני שהן מתכשיטי הבנות, והן הנקראין כבלים.

ט,ו  [ה] קטלה שהחוליות שלה שלמתכת, והן בחוט שלצמר או שלפשתן, ונפסק החוט--החוליות מקבלות טומאה, שכל אחת ואחת כלי בפני עצמו.  היה החוט שלה שלמתכת, והחוליות שלאבנים טובות  או שלזכוכית, ונשברו החוליות, והחוט קיים--הרי זה מיטמא בפני עצמו.  שיירי קטלה, כמלוא צוואר קטנה.

ט,ז  [ו] כל הכסויין שלמתכת--טהורין, ואין מקבלין טומאה מפני שאין להן שם בפני עצמן:  חוץ מכסוי המיחם; ומכסוי טני --מפני שמניחין בו את , נעשה כלי קיבול.  [ז] כסוי שלמתכת ששפו , ועשהו מראה--הרי זה מקבל טומאה.

ט,ח  כל המשקלות שלמתכת, מקבלות טומאה; והן הנקראות אונקיות.  קנה מאזניים שלעץ שהיו אונקיות שלברזל תלויות בו--מקבל טומאה, מפני האונקיות התלויות בו.  במה דברים אמורים, במאזניים  פשתן ומוכרי צמר; אבל שלבעלי בתים אינו מקבל טומאה, עד שיהיו האונקיות קבועות בו.

ט,ט  משקלות שנשתברו--אף על פי שהחזירן ושוקל בהן, אינן מקבלות טומאה.  ייחד מהן חציי ליטרין, שלישי ליטרין, רביעי ליטרין--הרי אלו מקבלין טומאה.  [י] סלע שנפסלה, והתקינה להיות שוקל בה--מקבלת טומאה.

ט,י  [יא] אונקלי , טהורה; , מיטמאה.  אונקלי  המיטה, טהורה; , מיטמאה.  אונקלי  הציידים שצדין בה הדגים, טהורה; , מיטמאה.  אונקלי  העץ, טהורה; , מיטמאה.

ט,יא  זה הכלל:  כל כלי שמקבל טומאה בפני עצמו מן התורה--הרי האונקלי שלמתכת שלו והשלשלת שלו, מקבלות טומאה.  וכלי שאינו מקבל טומאה--כגון פשוטי כלי עץ, וכלי עץ הבאים במידה, וכיוצא בהן--אונקלי שלמתכת והשלשלת שלו, אינן מקבלות טומאה.  וכולן--אחת אחת בפני עצמה, טהורה:  שאין האונקלי או השלשלת כלי בפני עצמו, אלא הרי הן כמקצת כלי.  ואפילו אונקלי שבכותלים שתולין בה הכלים והבגדים וכיוצא בהן, טהורה.

ט,יב  שלשלת שיש בה בית נעילה, מיטמאה; והעשויה לכתיפה, טהורה.  [יג] שלשלת --מיטמאה, מפני שהן נועלין בה החנייות; ושלבעלי בתים--טהורה, שאינה אלא לנואי.  [יד] שלשלת  קרקע, והיתדות שלהן שתוקעין בקרקע בשעה שמושחין--מקבלין טומאה.  ושלשלת  עצים--טהורה, לפי שהיא משמשת את העץ.

ט,יג  [טו] שלשלת דלי גדול--ארבעה טפחים ממנה סמוך לדלי, מיטמא עם הדלי מפני שהוא צורך הדלי; והשאר טהור, לפי שאין לו שם בפני עצמו.  ושלשלת דלי קטן, עשרה טפחים.

ט,יד  [טז] הכדור שלמתכת ,  , והדקר שלחרש, וחמור שלנפח, והמטולטלת, והמשקולת שלבנין, והכירים שלברזל שחובטין בהן הזיתים, והאפרכס שלמתכת,  שכורתין בו הסופרים ראש הקולמוס שלקנה, והקולמוס שלמתכת, והכן, והכנה שמשרטטין בהן הסופרים--כל אלו מקבלין טומאה, שכל אחד מהן יש לו שם בפני עצמו.  וכן כל כיוצא באלו.
 

הלכות כלים פרק י

י,א  מסמרות שמחזיקין בהן התקרה העשויין לתקוע אותן בעצים, אינן מקבלין טומאה; וכן המסמרות שתוקעין אותן בכותלים לתלות בהן.  ואם התקין המסמר להיותו כלי בפני עצמו, מקבל טומאה.

י,ב  כיצד:  מסמר שהתקינו להיות פותח ונועל בו, או להיות מוציא בו את הפתילה, או שנתנו בריחיים שליד או שלחמור--הרי זה מקבל טומאה.  התקינו להיות פותח בו את החבית--טהור, עד שיצרפנו.

י,ג  [ב] מסמר שהוא עשוי כמו סימן לשמירת הפתח, אינו מקבל טומאה; וכן מסמר  שהוא תולה בו את המאזניים והכיס, טהור; וכן תלויי , טהורות:  אף על פי שמסמרין אלו משונין בצורתן, משאר מסמרות התקיעה.

י,ד  [ג] מסמר הגרוע, והוא הכלי שמקיזין בו הדם--מקבל טומאה.  ומסמר שלאבן השעות, טהור.  [ד] מסמר הגרדי, והוא המסמר הארוך כמו שפוד שמכניס בו האורג שפופרת הקנה או העץ  עליה החוטים--מקבל טומאה.

י,ה  אלו כלי מתכות המטמאות בעגלה:  העול שלמתכת, והקטרב, והכנפים המקבלות את הרצועות, וברזל שתחת צוארי בהמה, והסומך, והמחגר, , והעינבול, והצנירה, ומסמר המחבר את כולן.

י,ו  ואלו טהורין בעגלה:  העול שלעץ המצפה, והכנפים העשויין לנואי,  המשמיעות את הקול, והאבר שבצד צוארי בהמה, והסובב שלגלגל, והטסין, , ושאר כל המסמרות שבה--כל אלו טהורין.

י,ז  [ו] עקרב בית הבד, מקבל טומאה.  ארון שלגרוסות--אף על פי שהוא טהור--אם היתה תחתיו עגלה שלמתכת, הרי זו מקבלת טומאה.  [ז] ריחיים שלפלפלין, מקבלת טומאה משום שלושה כלים:  משום כלי קיבול, ומשום כלי מתכות, ומשום כברה.

י,ח  הדלת שלמתכת שבמגדל--שלבעלי בתים, אינה מקבלת טומאה; , מקבלת טומאה, מפני שמניחין בה את , ותולה בה את המספרים.

י,ט  טסין שלמתכת שמנערין בהן את הקדירה, מקבלין טומאה; והקבועין בכירה, טהורין.  [י] המלקחיים שממעך בהן את הפתילה, מקבלין טומאה.  והצינורות שתופסות את הריחיים מלמעלה--אינן מקבלות טומאה, שאינן עשויות אלא לחזק.

י,י  [יא] קלוסטרה שנועלין בה את הדלת--אם היתה שלמתכת, מיטמאה; היתה שלעץ ומצפה מתכת, טהורה.  [יב] הפין והפורנה, טמאים.  [יג] פיקה שלמתכת--טהורה, לפי שהיא משמשת את העץ.

י,יא  [יד] הכוש, , והמקיל, וסמפוניה, וחליל שלמתכת--מקבלין טומאה.  היו שלעץ ומצפין מתכת, טהורין:  חוץ מן --שאם היה בה בית קיבול כנפיים--אף על פי שהיא מצפה, טמאה.

י,יב  [טו] החצוצרות שהיא מפוצלת חוליות חוליות--אם אין יודע להחזירה אלא אומן, הרי זו מקבלת טומאה כשהיא מחוברת; ואם יכול הכול לפורקה ולהחזירה, אינה מקבלת טומאה.  [טז] הקצה שמניחין עליו הפה בשעת תקיעה, מקבל טומאה בפני עצמו; והקצה האחר הרחב, אינו מקבל טומאה בפני עצמו.  ובשעת חיבור, הכול טמא.

י,יג  כיוצא בו, קני מנורה בפני עצמן--אין מקבלין טומאה, מפני שיש להן שם לווי; הפרח שלה, והבסיס--מיטמאין בפני עצמן.  ובשעת חיבור, הכול מקבלין טומאה.

י,יד  [יז] קורת החצים שהיא המטרה--שיש בה לשונות שלמתכת, מקבלת טומאה;  אותה ברגלי האסירים, טהורה.  והקולר, מקבלת טומאה.

י,טו  מגרה שעשה שיניה לחור הדלת--אף על פי שמשתמש בה, אינה מקבלת טומאה; ואם משנטמאת עשיה לחור הדלת--הרי זו בטומאתה, עד שיקבענה במסמר.  הפוכה--בין מלמעלן, בין מלמטן, בין מן הצדדין--טהורה.
 

הלכות כלים פרק יא

יא,א  כמה שיעור השבר שישבר כלי מתכת ולא יקבל טומאה, או יטהר מטומאתו:  הכול לפי מה שהוא.  [ב] כל זמן שהכלי יכול לעשות מעין מלאכתו--עדיין הוא כלי, וחשוב ככלי שלם.

יא,ב  כיצד:  דלי שלמתכת שנשבר, והרי הוא יכול למלאות בו--הרי הוא כלי כשהיה.  הקומקום, כדי לחום בו חמין.  המיחם, כדי לקבל סלעים.  הלפס, כדי לקבל קיתונות שלמתכת.  הקיתון, כדי לקבל פרוטות.  מידות היין, כדי למד בהן היין.  ומדות השמן, כדי למד בהן השמן.

יא,ג  מסננת שלחרדל שנפרצו בה שלושה נקבים מלמטה, זה לתוך זה--טהורה, לפי שאינה משמשת מעין מלאכתה.  מגרפה שניטל כפה--אף על פי שהיא כקורנס, טהורה:  שאינה עושה מעין מלאכתה אלא מעין הקורנס, והיא לא נעשת לתקוע בה כקורנס.  וכן כל כיוצא בזה.

יא,ד  [ג] מסרק שלצמר שניטלו שיניו--אם נשתייר בו שלוש במקום אחד, טמא.  היתה החיצונה אחת מן השלוש--טהור, לפי שאינו יכול לסרוק בו פשתן:  שהחיצונה אינה מועלת לסריקה; וכל שאינו עושה מעין מלאכתו בכלי מתכות, טהור.

יא,ה  ניטלו מן המסרק שתיים, ועשאן --טמאות.  אחת, והתקינה לנר, או ללפף עליה החוט לרקום--מקבלת טומאה; ואם היתה השן עבה וגדולה--אף על פי שלא התקינה, הרי זו מיטמאה בפני עצמה.

יא,ו  [ד] מסרק שלפשתן שניטלו שיניו, ונשתייר בו שתיים--טמא; נשתייר בו אחת, טהור.  [ה] הכדומים שנשתברו, ואונקלי שלהן קיימת--טמאין:  שהרי אפשר להוציא בהן הדלי מן הבאר, כשהיו מקודם.

יא,ז  [ו] מגרה שניטלה שנה אחת מבינתיים, טהורה.  נשתייר בה מלוא הסיט במקום אחד--טמאה, שהרי אפשר לגור בנשאר.

יא,ח  [ז] המעצד והאיזמל  והמקדח שנפגמו, עדיין מקבלין טומאה; ניטל חסומן, טהורין.  וכולן שנחלקו לשניים, טמאין--חוץ מן המקדח, שהרי אינו יכול לנקב בו.  והרונקי בפני עצמה--אינה מקבלת טומאה, מפני שהיא מקצת כלי.

יא,ט  [ח] הסייף, והסכין העקום כמו מגל, והרומח, ומגל יד, ומגל קציר, וזוג מספרים קטנים שלבעלי בתים, וזוג שלמספריים גדולים שלספרים שנחלקו--כל חלק מהן מקבל טומאה, מפני שהוא עושה מעין מלאכתו.  [ט] מספרת שנחלקה לשניים--טהורה, לפי שאינה מעברת את השיער אלא בדוחק.

יא,י  שריון שנחלק לאורכו, טהור; לרוחבו--אם משמש מעין מלאכתו ראשונה, טמא.   טהרתו, משיבלה ואינו משמש מעין מלאכתו.  בלה ונשתייר בו רובו--אם מלמעלה, טמא; ואם מלמטה, טהור.  קצץ ממנו, ועשה חוליה לתכשיט--הרי זו מקבלת טומאה.

יא,יא  שפופרת , , ,  זכוכית--שנחלקה לאורכה, טהורה.  לרוחבה--אם משמשת מעין מלאכתה ראשונה, טמאה; ואם לאו, טהורה.

יא,יב  כלבא שלספרים, ,  זכוכית שנחלקה לשניים--טהורה; --טמאה, מפני שהוא בתחילה חותה בה את הגחלים.

יא,יג  מראה שלמתכת שנשברה, או שנטשטשה--אם אינה מראה רוב הפנים, טהורה; היתה מראה רוב הפנים, עדיין היא כלי כשהייתה.

יא,יד  מחט שניטל קצתה הנקוב, או עוקצה--טהורה; ואם התקינה ללפף עליה את החוט לרקום בה, טמאה.  אבל מחט  שניטל קצתה הנקוב--טמאה, מפני שהוא רושם בקצה השני.

יא,טו  המחט שלופפין עליה השני או הזהב וכיוצא בהן, כדרך  עושין--בין שניטל הנקוב שלה, בין שניטל עוקצה--טמאה, שאין מלאכתה התפירה.

יא,טז  מחט שהעלת חלודה--אם מעכבת את התפירה, טהורה; ואם לאו, טמאה.  [יז] הסייף והסכין שהעלו חלודה, טהורין; שפן והשחיזן, חזרו לטומאתן הישנה.  וכן צינורה שפשטה, טהורה; כפופה, חזרה לטמאותה הישנה.

יא,יז  [יח] מפתח עקום כמו ארכובה שנשבר מתוך ארכובתו, טהור; וכן מפתח העשוי כמין גם שנשבר מתוך גמו, טהור:  שהרי אינו יכול לפתוח בהן, והרי אינן משמשין מעין מלאכתן.  היו בו שיניים ונקבים--טמא, שעדיין מפתח הוא.  ניטלו השיניים--טמא, מפני הנקבים; נסתמו הנקבים--טמא, מפני השיניים.  ניטלו השיניים, ונסתמו הנקבים או שנפרצו הנקבים זה לתוך זה--טהור.

יא,יח  [יט] כלי שיש בראשו האחד כף להרים בו הדשן, ובראשו השני מזלג לצלות בו הבשר--שניטלה כפו--טמא, מפני שיניו; ניטלו שיניו--טמא, מפני כפו.  וכן מכחול שניטלה כפו שגורפין בה הכוחל--טמא, מפני הזכר שכוחלין בו העין; ניטל הזכר--טמא, מפני הכף.

יא,יט  [כ] כלי שבראשו אחד כף כסבכה לצלות עליו, ובקצה השני שיניים להוציא בהן הבשר מן הקדירה או מעל האש--ניטלה כפו--טמא, מפני שיניו; ניטלו שיניו--טמא, מפני כפו.

יא,כ  וכן עט שלמתכת שכותבין בראשו האחד, ומוחקין בראשו השני--ניטל הכותב--טמא, מפני המוחק; ניטל המוחק--טמא, מפני הכותב.  וכן כל כיוצא באלו--והוא, שיהיה הנשאר יכול לעשות מעין מלאכתו.

יא,כא  כיצד:  עט שניטל המוחק שלו, ונשאר הכותב--אם נשאר מאורכו כדי שיגיע לקשרי אצבעותיו--טמא, שהרי אפשר שיאחוז בו ויכתוב; ניטל הכותב, ונשאר המוחק--אם נשאר מאורכו מלוא פס ידו--טמא, שהרי אפשר לו למחוק בו.  נשאר פחות מזה, טהור.  וכן כל כיוצא בזה.

יא,כב  [כא] קורדום שניטל , והוא הצד שהחרש מנגר בו--טמא, מפני בית בקועו; ניטל בית בקועו--טמא, מפני .  נשבר מקופו, טהור.  [כב] חרחור שנפגם--עדיין הוא כלי, עד שיינטל רובו; נשבר מקופו, טהור.

יא,כג  המרדע, והוא המלמד--הוא עץ ארוך עבה; וכמו מסמר חד תקוע בקצתו מלמעלה, וזה הברזל נקרא דרבן.  ובקצה השני מלמטה ברזל כמו רומח, והעץ נכנס בו; וזה הברזל נקרא חרחור.

יא,כד   שלמתכת שהיא כמו שפופרת, שנטמאה--משיקבע אותה במקל או בדלת, ויחבר אותה עם העץ--תטהר.  לא נטמאת--קבעה במקל או בדלת--הרי זו מקבלת טומאה, במקומה:  שכל כלי מתכות שקבעום בקורה או בכותל--מקבלין טומאה כשהיו, עד שישנה מעשיהם.

יא,כה  לפיכך דף שלנחתומין שלמתכת, שקבעו בכותל--טמא.  וכן כל כיוצא בזה משאר כלי מתכות שנקבעו, בין פשוטיהן בין מקבליהן--מקבלים טומאה כשהיו.
 

הלכות כלים פרק יב

יב,א  כלי עץ וכלי עור וכלי עצם שנשברו, טהרו מטומאתן.  חזר ועשה כלי , או שקיבץ את שבריהן ועשה מהן כלים אחרים--הרי אלו כשאר הכלים הטהורים שלא נטמאו מקודם, שהן מקבלין טומאה מכאן ולהבא.

יב,ב  וכן כלי מתכות שנשברו אחר שנטמאו, טהרו.  התיכון, וחזר ועשה מהן כלים אחרים--חזרו לטומאתן הישנה; ואין לכלי מתכות טהרה גמורה, עד שיטבילם במקוה כשהן שלמים או יישארו שבורים.  [ב] וחזרת כלי מתכות לטומאתן הישנה, מדברי סופרים.

יב,ג  ומפני מה גזרו על כלי מתכות שיחזרו לטומאה הישנה:  גזירה שמא ייטמא לו כלי, ויתיכו ויעשה ממנו כלי אחר בו ביום:  ואם תאמר שהוא טהור כדין תורה, יבוא ויאמר השבירה מטהרת והטבילה מטהרת; כשם שאם נשבר והתיכו ועשה ממנו כלי כשהיה, הרי הוא טהור בו ביום--כך אם הטבילו, אף על פי שהוא כשהיה הרי הוא טהור בו ביום.  ויבואו לומר שאין הכלים צריכין הערב שמש; מפני חשש זה, גזרו עליהם טומאה.

יב,ד  [ג] אחד כלי שנטמא במת, או בשאר הטומאות--אם התיכו--חזר לטומאתו הישנה, עד שיטבול.  נטמא במת, והזה עליו בשלישי, ואחר כך התיכו ועשהו כלי אחר, והזה עליו בשביעי, והטבילו--הרי זה טמא, ואין הזיה שקודם התיך מצטרפת להזיה שאחר התיך; ואין לו טהרה, עד שיזה עליו שלישי ושביעי ויטביל כשהוא כלי קודם שבירה, או יזה עליו שלישי ושביעי ויטביל אחר שיתיכו.

יב,ה  [ד] ברזל טמא שבללו עם ברזל טהור--אם רוב מן הטמא, טמא; ואם רוב מן הטהור, טהור; מחצה למחצה, טמא.  וכן טיט שבללו בגללים, וצרף הכול בכבשן, ועשהו כלי--אם רוב מן הטיט--הרי זה מקבל טומאה, מפני שהוא כלי חרס; ואם רוב מן הגללים, אינו מקבל טומאה.

יב,ו  [ה] כלי מתכות הטהורין שאנכן באנך טמא, טמאין; אבל העושה כלים מן האנך הטמא, הרי הן טהורין.  [ו] קורדום שעשהו מן הברזל הטהור, ועשה  מן הטמא--הרי זה טמא; עשה  מן הטהור, והקרדום מן הטמא--הרי זה טהור:  שהכול הולך אחר העושה מלאכה.  [ז] קורדום טהור שחסמו בברזל טמא, טהור.

יב,ז  [ח] קיתון שעשהו מן הטמא, ושוליו מן הטהור--טהור; עשהו מן הטהור, ושוליו מן הטמא--טמא:  הכול הולך אחר המקבל, והעושה מלאכה.

יב,ח  [ט] כלי מתכת שנטמא בטומאה שהיא מדברי סופרים, כגון שנטמא בעבודה זרה וכיוצא בה, ונשבר, והתיכו וחזר ועשה ממנו כלי אחר--הרי זה ספק אם חזר לטומאתו הישנה, או לא חזר.

יב,ט  [י] כלי זכוכית שנטמאו ונשברו, טהרו ככל הכלים.  ואפילו חזר והתיכן, ועשה מהן כלי אחר--אינן חוזרין לטומאה ישנה:  לפי שעיקר טומאתן מדברי סופרים כמו שביארנו, לא גזרו עליהן בטומאה ישנה.

יב,י  וכן כלי זכוכית שנשברו--אף על פי ששבריהן כלים וראויין לתשמיש, הואיל והן שיירי כלים, אינן מקבלין טומאה, לפי שאינן דומין לכלי חרס.  כיצד:  קערה שלזכוכית שנשברה, והתקין שוליה לתשמיש--אין השוליים מקבלין טומאה, אף על פי שהן כקערה.  ואם קירסם את מקום השבר, ושפו בשופין--הרי זה מקבל טומאה.  וכן כל כיוצא בזה.

יב,יא  צלוחית קטנה הניטלת ביד אחת, שניטל פיה--מקבלת טומאה, מפני שאין מכניסין היד לתוכה אלא יוצק ממנה; אבל גדולה הניטלת בשתי ידים, שניטל פיה--טהורה, מפני שהיא חובלת ביד בשעה שמכניס ידו לתוכה.

יב,יב  וכן צלוחית --אף על פי שהיא קטנה--אם ניטל פיה, טהורה:  מפני שחובלת באצבעו, בשעה שמוציא הבושם מתוכה.  [יב] לגינים הגדולים שניטל פיהן--עדיין הן כלים, מפני שהוא מתקינם לכבשים.

יב,יג  כוס שנפגם רובו, טהור; נפגם בו שליש היקפו ברוב גובהו, טהור.  ניקב וסתמו, בין  בין בזפת--טהור.  והכוס והצלוחית שניקבו, בין מלמעלה בין מלמטה--טהורין.  [יד] התמחוי והקערה שניקבו מלמעלה, טמאין; מלמטה, טהורין.  נסדקו--אם יכולין לקבל את החמין כצונן, טמאין; ואם לאו, טהורין.  [טו] הכוסות החתוכין--אף על פי ששפתותיהן סורטין את הפה, מקבלין טומאה.

יב,יד  [טז] האפרכס שלזכוכית--טהור, שהרי הוא כמו מחוץ שאינו מקבל.  [יז] זכוכית שעושין אותה למראה--טהורה, אף על פי שהיא מקבלת:  לפי שלא נעשת לקבלה.  התרווד שלזכוכית שהוא מקבל--אף על פי שכשמניחו על השולחן, נהפך על צדו ואינו מקבל--הרי זה מקבל טומאה.

יב,טו  [יח] התמחוי שלזכוכית שעשהו מראה, מקבל טומאה; ואם מתחילה עשהו למראה, כדי שיהיו דברים שמניחין בו נראין מאחוריו--הרי זה טהור.  וכל כלי זכוכית--אין מקבלין טומאה, עד שתיגמר מלאכתן ככל הכלים.
 

הלכות כלים פרק יג

יג,א  כבר ביארנו בכמה מקומות שאין כלי חרס מיטמא אלא מאוירו, או בהסט הזב.  ושאר כל הכלים שנגעה בהן הטומאה, נטמאו; ואם נכנסה טומאה לאוירן, ולא נגעה בהן--הרי הן טהורין.  נמצא הטמא בכלי חרס, טהור בכל הכלים; והטמא בכל הכלים, טהור בכלי חרס.

יג,ב  ומניין שאין כלי חרס מיטמא אלא מאוירו:  שנאמר "וכל-כלי-חרש--אשר-ייפול מהם, אל-תוכו" (ויקרא יא,לג)--מתוכו הוא מיטמא, ואינו מיטמא מאחוריו.  [ב] וכשם שמיטמא מאוירו, כך מטמא אוכלין ומשקין מאוירו.

יג,ג  כיצד:  כלי חרס שנטמא, ונכנסו אוכלין ומשקין לאוירו--אף על פי שלא נגעו בו--הרי אלו טמאין, שנאמר "כול אשר בתוכו יטמא" (ויקרא יא,לג).  אבל שאר הכלים הטמאין--אינן מטמאין אוכלין ומשקין, עד שייגעו בהן.

יג,ד  [ג] אין כלי חרס מטמא כלים מאוירו, בין כלי חרס בין שאר כלים.  כיצד:  כלי חרס גדול שהיו כלים בתוכו, ונכנסה טומאה באוירו--הוא טמא, וכל הכלים שבתוכו טהורין.

יג,ה  היו משקין בכלים שבתוכו--נטמאו המשקין מאוירו, וחוזרין ומטמאין את הכלים; והרי זה אומר מטמאיך לא טמאוני, ואתה טמאתני.

יג,ו  [ד] כלי חרס שנגעו משקין טמאין באחוריו בלבד, נטמאו אחוריו כשאר כל הכלים.  במה דברים אמורים, בשהיה לו תוך; אבל אם אין לו תוך, ונגעו בו משקין טמאין--הרי זה טהור:  שכל שאין לו תוך בכלי חרס, אין אחוריו מיטמאין במשקין.

יג,ז  נגעו אוכלין או משקין באחורי כלי חרס הטמא, הרי אלו טמאין.  ואחד כלי חרס ואחד כל הכלים, בדבר זה:  שכל הכלים הטמאין שנגעו אוכלין או משקין בהן, בין מתוכן בין מאחוריהן--נטמאו.

יג,ח  [ה] אחד כלי חרס שנכנסה טומאה לאוירו, או שכפוהו על הטומאה המונחת על הארץ ונעשה אהל עליה--שהרי הטומאה בתוכו.  מפי השמועה למדו שזה שנאמר "אל-תוכו" (ויקרא יא,לג), לרבות את האהלים.

יג,ט  [ו] גומה שהיה השרץ מונח בתוכה, וכופה כלי חרס על הגומה--לא נטמא:  שנאמר "אשר-ייפול מהם, אל-תוכו" (ויקרא יא,לג), עד שתיכנס עצמה שלטומאה בתוכו.  לפיכך השרץ הנמצא למטה מנחושתו שלתנור, שהיא קרקעיתו--התנור טהור:  שאני אומר חי נפל, ועכשיו מת בתוך גומה זו.

יג,י  וכן אם נמצאת מחט או טבעת למטה מנחושתו שלתנור--אף על פי שכל הכלים הנמצאים טמאים כמו שביארנו, הרי התנור טהור:  שאני אומר שם היו, עד שלא בא התנור; והתנור נבנה עליהן, ולא נפלו לתוכו.  נמצאו בדשן--הרי התנור טמא, שאין לו במה יתלה.

יג,יא  נמצאו בנחושתו שלתנור, נראין אבל אינן יוצאין לאוירו--אם אופה את הבצק, והוא נוגע בהן--נטמא התנור, כאילו היו בתוך אווירו; ואם לאו--התנור טהור, כאילו הן למטה מנחושתו.  באיזה בצק אמרו, בבצק הבינוני שאינו רך ביותר ולא קשה.

יג,יב  [ז] השרץ שנמצא בעין שלתנור, בעין , בעין --אם נמצא מן השפה הפנימית ולחוץ, טהור; וכן אם נמצא באוויר העין, טהור:  שהרי לא נכנס לאוויר התנור או הכירה או הכופח, אלא תחת עובי דפנותיהן הוא תלוי.  ואפילו היה שם כזית מן המת--טהורין, אלא אם כן היה בעובי העין פותח טפח:  שהרי מביא את הטומאה לאוויר התנור, כמו שנתבאר בעניין טומאת מת.

יג,יג  [ח] נמצא השרץ במקום הנחת העצים, מן השפה הפנימית ולחוץ--טהור.  נמצא במקום ישיבת הבלן, במקום ישיבת הצבע, במקום ישיבת שולקי זיתים--הכול טהור.  [ט] אין התנור ולא הכירה ולא שאר מקומות היקוד מיטמאין, אלא אם נמצאת הטומאה מן הסתומה ולפנים.

יג,יד  [י] כלי חרס ששותין בו בעלי בתים המים, שבאמצעו כמו רשת שלחרס, ושפתו מלמעלה מן הרשת כמו מסרק, וזה הוא הנקרא צרצור--אם נכנסה הטומאה לאוויר המסרק למעלה מן הרשת--נטמא כולו, שזה הוא תוכו שלכלי זה.

יג,טו  [יא] כלי חרס שהיה לו שלוש שפיות זו לפנים מזו, היתה הפנימית עודפת, ונכנסה טומאה לאוויר הפנימית--כל האוכלין והמשקין  שבין השפה הפנימית ובין האמצעית והאוכלין והמשקין שבין האמצעית ובין החיצונה, טהורין.  היתה האמצעית עודפת, ונטמא אווירה--ממנה ולפנים, טמא; וממנה ולחוץ, טהור.  היתה החיצונה עודפת, ונטמא אווירה--הכול טמא.  היו שוות--כל שנטמא אווירה, טמאה; והשאר טהור.

יג,טז  [יב] לפסין זו בתוך זו, ושפתותיהן שוות, והשרץ בעליונה או בתחתונה--זו שיש בה השרץ, טמאה; ושאר הלפסין, טהורין:  הן וכל האוכלין שבהן.  היה כל לפס מהן נקובה בכונס משקה, והשרץ בעליונה--כל האוכלין והמשקין שבכל הלפסין טמאים, שהרי הטומאה באוויר כולן כמו שיתבאר.

יג,יז  היה השרץ בתחתונה--היא טמאה, וכולן טהורות:  שהרי לא נכנס השרץ לאוויר העליונות; ואין שפת התחתונה עודפת, כדי לטמא כל האוכלין והמשקין שבתוכה.

יג,יח  היה השרץ בעליונה, והיתה שפת התחתונה עודפת--העליונה טמאה, שהשרץ בתוכה; וכן התחתונה--מפני ששפתה עודפת, הרי השרץ באוירה.  ושאר הלפסין שבתוך התחתונה--טהורין, שאין כלי חרס מטמא כלים שבתוכו.  ואם היה ביניהן משקה טופח--כל שיש בה משקה טופח, טמאה:  שמשקה מיטמא מאוויר התחתונה העודפת, וחוזר ומטמא את הלפס.

יג,יט  [יג] טבלה שלחרס שהיו קערות דבוקין בה בתחילת מעשיה, והרי הכול כלי אחד, ונטמאת אחת מן הקערות--לא נטמאו כולן.  ואם היה לטבלה דופן עודף, שנמצאו כל הקערות בתוכו, ונטמאת אחת מהן--נטמאו כולן.  וכן הדין בבית התבלין שלחרס, וקלמרין המתאימות.

יג,כ  כיוצא בו, [יד] בית התבלין שלעץ שנטמא אחד מבתיו במשקין--לא נטמאו שאר הבתים.  ואם יש לו דופן עודף, שנמצאו כל הבתים בתוכו, ונטמא אחד מבתיו במשקין--נטמאו כולן:  שהכול ככלי אחד; וכלי שנטמא תוכו במשקין, נטמא כולו.

יג,כא  היו בתיו קבועין במסמר, הרי אלו חיבור זה לזה לטומאה ולהזיה.  היו תקועין בלבד--הרי אלו חיבור לטומאה, ואינן חיבור להזיה.  ואם היו בתיו ניטלין וניתנין--אינן חיבור, לא לטומאה ולא להזיה.
 

הלכות כלים פרק יד

יד,א  כל המציל בצמיד פתיל באוהל המת, מציל בצמיד פתיל באוויר כלי חרס:  אם הציל במת החמור, דין הוא שיציל בכלי חרס הקל.  וכל שאינו מציל באוהל המת, אינו מציל באוויר כלי חרס.  [ב] וכשם שאין צמיד פתיל לטומאה באוהל המת, כך אין צמיד פתיל לטומאה באוויר כלי חרס.

יד,ב  כיצד:  קדירה שהייתה מלאה אוכלין ומשקין, ומקפת צמיד פתיל, ונתונה בתנור הטמא--הרי הקדירה וכל מה שבתוכה טהורין.

יד,ג  היה השרץ או משקין טמאין בתוכה, ומקפת צמיד פתיל, ונתונה באוויר התנור--נטמא התנור.  וכן כל כיוצא בזה.

יד,ד  [ג] טבעת טמאה שהייתה מובלעת בתוך הלבנה, או מחט טמאה שהייתה מובלעת בתוך העץ, ונפלו לאוויר כלי חרס--נטמא:  אף על פי שאם נגע כיכר תרומה בעץ זה, או בלבנה זו--טהור; הרי הן מטמאין כלי חרס מאוירו.

יד,ה  [ד] תרנגול שבלע שרץ או בשר מת, ונפל לאוויר התנור--הרי זה טהור; ואם מת שם התרנגול, נטמא התנור:  שהבלועין בחי מצילין מיד כלי חרס, כדרך שמצילין באוהל המת.

יד,ו  [ה] דברים שבתוך הפה או בתוך הקמטין, אינן כבלועין.  כיצד:  אדם שהיו משקין טמאין בתוך פיו, והכניס ראשו לאוויר כלי חרס--טמאוהו.  וכן טהור שהיו אוכלין ומשקין לתוך פיו, והכניס ראשו לאוויר תנור טמא--נטמאו אוכלין שבפיו.  היה לו בתוך קומטו כעדשה מן השרץ, והכניסו לאוויר התנור--נטמא התנור, אף על פי שהטומאה בתוך הקמט.  [ו] ספוג שבלע משקין טמאין--אף על פי שהוא נגוב מבחוץ--אם נפל לאוויר כלי חרס--טמאוהו, שסוף משקה לצאת.  וכן חתיכה שללפת, ושלגמי.

יד,ז  חרסים שנשתמש בהן משקין טמאין, ונגבו, ונפלו לאוויר כלי חרס--לא טימאוהו.  נפלו לתנור, והוסק--נטמא, שסוף משקין לצאת.

יד,ח  במה דברים אמורים, במשקין קלין; אבל אם נבלעו בהן משקין חמורין, כגון דם הנידה ומימי רגליה--אם היו יכולין לצאת, והקפיד עליו שייצא--הרי זה מטמא התנור, אף על פי שלא הוסק; ואם אין מקפיד עליו--אינו מטמא, עד שיוסק ויצא המשקה.

יד,ט  וכן בגפת חדשה הבאה ממשקין טמאין, שהוסק בה התנור--נטמא, שסוף משקה לצאת; אבל בישנה, טהור.  איזו היא ישנה, לאחר שנים עשר חודש.  ואם ידוע שיוצא ממנה משקה בשעת הסיק--אפילו לאחר שלוש שנים, נטמא התנור כשיוסק.

יד,י  [ז] כלי חרס שחלקו במחיצה משפתו עד קרקעיתו, ונכנסה טומאה באוויר אחד משני החלקים--נטמא הכלי כולו:  לפי שאין דרך בני אדם לחלוק כלי חרס, כדרך שחולקין האהלים.  לפיכך תנור שחצצו בנסרים או ביריעות, ונמצא השרץ במקום אחד--הכול טמא.

יד,יא  [ח] כלי שהייתה טומאה בתוכו, והכניס הכלי לאוויר כלי חרס, ושפת הכלי הטמא חוץ לכלי חרס--אף על פי שהטומאה מכוונת בתוך כלי חרס, הרי זה טהור:  שנאמר "אשר-ייפול מהם, אל-תוכו" (ויקרא יא,לג), לא לתוך תוכו.

יד,יב  [ט] וכן אם היה כלי חרס טמא, והכניס לאוירו כלי אחר שיש בו אוכלין ומשקין, ושפת הכלי האחר חוץ לכלי חרס--אף על פי שהאוכלין והמשקין מכוונין בתוך כלי חרס הטמא, הרי אלו טהורין:  שנאמר "כול אשר בתוכו יטמא" (ויקרא יא,לג), לא שבתוך תוכו.

יד,יג  כיצד:  כוורת או קופה או קדירה או חמת וכיוצא בהן שהיה השרץ בתוכה, ושלשל הקופה לאוויר החבית או לאוויר התנור--אף על פי שהשרץ מכוון בתוך אוויר החבית--הואיל ושפת הקופה או החמת למעלה משפת החבית או התנור, הרי אלו טהורין.  ואם היה בתוך החמת או בתוך הקדירה וכיוצא בהן אוכלין או משקין, ושלשל אותן לאוויר התנור או החבית הטמאין--הרי הן טהורין.

יד,יד  היתה הכורת או הקופה או החמת וכיוצא בהן נקובין, אינן מצילין:  אלא אם היה השרץ לתוכן, ושלשל אותן לאוויר כלי חרס הטהור--נטמא; ואם היו אוכלין או משקין לתוכן, ושלשל אותן לאוויר כלי חרס הטמא--נטמאו.

יד,טו  וכמה יהיה בנקב:  אם היה בכלי שטף, במוציא זיתים.  ואם היה בכלי חרס--העשוי לאוכלין, שיעורו בזיתים; והעשוי למשקין, שיעורו בכונס משקה; והעשוי לכך ולכך, מטילין אותו לחומרו,  כלי חרס זה בכונס משקה, אינו מציל מיד כלי חרס.

יד,טז  [י] סתם נקב כלי חרס בזפת--אם היה השרץ בכלי זה, ושלשלו לאוויר התנור הטהור--נטמא:  שאין הצמיד מציל על הטומאה מלטמא, כמו שביארנו.

יד,יז  אבל אם היה בכלי זה אוכלין או משקין, ושלשלו לאוויר התנור הטמא--הרי הן טהורין, שהרי הנקב סתום.  ושאר כל הכלים שסתמן בזפת וכיוצא בו, אינו מציל מיד כלי חרס.

יד,יח  [יא] כוורת פחותה--אף על פי שסתם הפחת בקש--אינה מצלת מיד כלי חרס, שהרי אינה כלי.  [יב] החמת והכפישה שנפחתו במוציא רימון--אף על פי שבטלו מתורת כלים, הרי אלו מצילין מיד כלי חרס:  והוא--שיהיה הפחת למעלה משפת כלי חרס מבחוץ, ויהיה בית קיבול שלהן משלשל לתוך כלי חרס.

יד,יט  [יג] עור פשוט וכיוצא בו שהיה שוקע לאוויר כלי חרס, או לאוויר התנור, והשרץ בתוך העור--הרי התנור טמא.  ואם היה שרץ בתנור, אוכלין ומשקין שבתוך העור טמאין:  שאין מציל מיד כלי חרס אלא כלים שיש להן תוך, כגון הסל והקופה והחמת.

יד,כ  [יד] כלי חרס שהייתה טומאה בתוכו, והיה כלי חרס טהור כפוי על פי הכלי הטמא, או שהיה הכלי שהטומאה דבוקה בתוכו כפוי על פי הכלי הטהור--אף על פי שאוויר שניהן מעורב, הטמא בטומאתו והטהור בטהרתו:  שהרי לא נכנסה הטומאה עצמה לאוויר כלי חרס הטהור.

יד,כא  לפיכך חבית שהייתה מלאה משקין טהורין, ונתונה למטה מנחושתו שלתנור, ונפל שרץ לתוך התנור--הרי החבית והמשקין טהורין, אף על פי שאוויר התנור מעורב עם אוויר החבית.  וכן אם היתה החבית כפויה על פי התנור, ופיה לאוויר התנור--אפילו המשקה שבשולי החבית טהור.
 

הלכות כלים פרק טו

טו,א  אין כלי חרס מקבלין טומאה, עד שתיגמר מלאכתן.   הוא גמר מלאכתן:  משיצרפו בכבשן.  התנור, משיסיקנו כדי לאפות בו סופגנין.  הכירה, משיסיקנה כדי לבשל עליה ביצת התרנגולין טרופה ונתונה באילפס.  הכופח--אם עשהו לאפיה, שיעורו כתנור; עשהו לבישול, שיעורו ככירה.

טו,ב  תנור שהתחיל לבנותו--אם היה גדול--משיתחיל בו ארבעה טפחים ויסיקנו, מקבל טומאה; ואם היה קטן--משיתחיל בו טפח, ויסיקנו.  הכירה--משיתחיל בה שלוש אצבעות, ויסיקנה.  הכופח--אם עשהו לאפיה, הרי הוא כתנור; ואם עשהו לבשל עליו, הרי הוא ככירה.

טו,ג  תנור שהוסק מאחוריו, או שהוסק מבית האומן, או שהוסק שלא לדעת--הואיל והוסק מכל מקום, הרי זה מקבל טומאה.  מעשה שנפלה דליקה בתנור כפר מן הכפרים; ובא מעשה לפני בית דין, ואמרו מקבלין טומאה.

טו,ד  תנור שהסיקו להיות צולה בו, הרי זה מקבל טומאה; להיות מלבן בו אונין שלפשתן--טהור, שאין זה עושה מלאכה בגופו שלתנור.

טו,ה  תנור שחצצו לשניים, והוסק אחד מחלקיו, ונטמא במשקין--הוא טמא, וחברו טהור; נטמא בשרץ וכיוצא בו מטמאות שלתורה, הכול טמא.  ועובי שביניהן, טמא.

טו,ו  הוסקו שניהן, ונטמא אחד מהן במשקין באוויר--חולקין את עובייו:  המשמש לטמא, טמא; ולטהור, טהור.  במה דברים אמורים, בזמן שחצצו ואחר כך הסיקו; אבל הסיקו, ואחר כך חצצו, ונטמא אחד מהן, אפילו במשקין--נטמא הכול.

טו,ז  [ו] תנור או כירה שלאבן, טהורין לעולם.  , טהורין משום תנור וכיריים--שנאמר "יותץ" (ויקרא יא,לה), את שיש לו נתיצה; וטמאין משום כלי מתכות.

טו,ח  כיצד:  אינן מיטמאין מאוירן, ולא במחובר לקרקע כתנור וכיריים.  ואם נגעה בהן טומאה, אפילו מאחוריהן--מיטמאין, כשאר כלי מתכות; ואם נטמאו במת, נעשין אב טומאה כשאר כלי מתכות.  ויש להן טהרה במקוה.

טו,ט  [ז] תנור שלמתכת שניקב או נפגם או נסדק, וסתמו בטיט, או שעשה לו טפילה שלטיט, או מוסף שלטיט--הרי זה מיטמא משום תנור.  וכמה יהיה בנקב, כדי שייצא בו האור.  וכן בכירה.  ואם עשה לכירה פטפוטין שלטיט, מיטמאה משום כירה; מירחה בטיט, בין מבפנים בין מבחוץ--עדיין אינה מקבלת טומאה.

טו,י  [ח] תנור שאינו מחובר בארץ, אפילו תלוי בצואר הגמל--הרי זה טמא משום תנור:  שנאמר "טמאים הם" (ויקרא יא,לה), מכל מקום.

טו,יא  [ט] כור שלצורפי מתכות--שיש בו בית שפיתה, מיטמא ככירה.  וכן  זכוכית--אם יש בו בית שפיתה, מקבל טומאה.  [י] כבשן   , טהורין.  הפורנה--אם יש לה דופן, מיטמאה.

טו,יב  [יא] אבנים שחיברן זו לזו, ועשאן תנור--אם עשה לו טפילה מבפנים ומבחוץ--הרי זה כתנור לכל דבר, ומיטמא מאוירו; ואם טפלו מבחוץ בלבד--מיטמא במגע, ואין מיטמא באוויר.  חיבר אבנים לתנור, ולא חיברן זו לזו--מיטמאות עם התנור; חיברן זו לזו, ולא חיברן לתנור--הרי הן .  חפר בארץ, ועשה טירה--טהורה; וטירת הכירה, טהורה.

טו,יג  [יב] שתי חבייות, שני לפסין, שעשין כירה--ביניהן מיטמא באוויר ובמגע, ותוכן שלחביות טהור.  ועובי החבייות, חולקין אותו:  המשמש את הכירה, טמא; והמשמש את תוך החבית, טהור.

טו,יד  [יג] העושה שלושה פטפוטין בארץ, וחברון בטיט להיות שופת עליהן את הקדירה--הרי זו טמאה משום כירה.  קבע שלושה מסמרין בארץ להיות שופת עליהן את הקדירה--אף על פי שעשה בראשון מקום בטיט שתהיה הקדירה יושבת עליו, הרי זו טהורה ככירה שלמתכת.  וכן אבנים שלא מירחן בטיט שהוא שופת עליהן--אינן מקבלות טומאה, כאילו היא כירה שלאבן.

טו,טו  [יד] העושה שתי אבנים כירה, וחברון בטיט--מיטמאה; חיבר את האחת בטיט, והשנייה לא חיברה--אינה מקבלת טומאה.

טו,טז  [טו] האבן שהוא שופת עליה ועל התנור, עליה ועל הכירה, עליה ועל הכופח, עליה ועל הכותל, עליה ועל הסלע--אינה מקבלת טומאה.

טו,יז  [טז] כירת הטבחים שהוא נותן אבן בצד אבן, וכולן מחוברות בטיט--נטמאת אחת מהן, לא נטמאו כולן.  [יז] שלוש אבנים שחיברן בטיט, ועשאן שתי כירות, בין שחיברן זו לזו ולא חיברן בקרקע, בין שחיברן בקרקע ולא חיברן זו לזו:  אם נטמאת אחת משתי הכירות--האבן האמצעית--המשמש ממנה לכירה הטמאה, טמא; והמשמש ממנה לכירה הטהורה, טהור.

טו,יח  ניטלה האבן החיצונה  הטהורה, החלטה האמצעית כולה לטומאה; ניטלה החיצונה  הטמאה, טהרה האבן האמצעית כולה.

טו,יט  נטמאו שתי הכירות--אם היתה האבן האמצעית גדולה--נותן ממנה לכירה זו כדי שפיתה מצידה, ולכירה השנייה כדי שפיתה מכאן, והשאר טהור; ואם היתה קטנה, הכול טמא.

טו,כ  ניטלה האמצעית--אם יכול לשפות על שתיים חיצונות יורה גדולה, הרי היא טמאה; ואם היו מרוחקין יתר מזה, טהורה.  החזיר את האמצעית, הרי הכול טהור כשהיה.  מירחה בטיט, מקבלין טומאה מכאן ולהבא--והוא, שיסיקנה לכל אחת מהן כדי לבשל עליה את הביצה.

טו,כא  [יח] שתי אבנים שעשאן כירה, ונטמאת, וסמך לאבן זו ממנה אבן אחת מכאן ולזו אבן אחת מכאן--הרי חצי כל אבן משתי אבני הכירה הראשונה טמא, וחצי האבן טהור.  ניטלו השתיים הטהורות שסמך, חזרו השתיים  לטומאתן.

טו,כב  [יט] דוכן שלחרס שיש בו בית קיבול קדרות, והרמץ נתון בתוכו--טהור משום כירה, וטמא משום כלי קיבול; לפיכך אם היה מחובר בארץ, טהור כשאר הכלים.  ואם ניקב--אינו מקבל טומאה, ככלי קיבול:  מה שאין כן בכירה.

טו,כג  הצדדין שלו--הנוגע בהן, אינו טמא משום כירה.  הרחב שלו שיושבין עליו בשעת תבשיל--מיטמא, אם נטמא הדוכן.  וכן הכופה את הסל, ובנה כירה על גביו--הרי זו טמאה משום כלי עץ, לא משום כירה; לפיכך אינה מקבלת טומאה מאוירה ככירה.
 

הלכות כלים פרק טז

טז,א  תנור גדול, שייריו ארבעה טפחים; והקטן, שייריו רובו.  כיצד:  שאם נשאר בגדול ארבעה טפחים, ובקטן רובו--מקבל טומאה; פחות מכאן, אינו מקבל טומאה.  וכן אם נטמא, ונתצו עד ששייר בו פחות מארבעה טפחים, או פחות מרוב הקטן--טהור; נשאר בו ארבעה, או רוב הקטן--עדיין הוא בטומאתו.  והכירה, שייריה שלוש אצבעות.  הכופח--עשהו לאפיה, שיעורו כתנור; לבישול, שיעורו ככירה.

טז,ב  תנור שנטמא, ולא רצה לכתתו--כיצד מטהרין אותו:  חולקו לשלושה חלקים; וגורד את הטפילה שעל החרסים, עד שנמצא כל חרס מהן עומד על הארץ בלא טיט על גביו.  חלקו לשניים, אחד גדול ואחד קטן--הגדול טמא, והקטן טהור.

טז,ג  חלקו לשניים בשווה--כל אחד מהן טמא, לפי שאין אפשר לכוון.  אבל טבלה שלחרס שיש לה דופן שנחלקה לשניים, טהורה; ואם היה אחד גדול, ואחד קטן--הגדול טמא.  [ג] תנור שנחלק לשלושה, ואחד גדול כשניים--הגדול טמא, והשניים הקטנים טהורין.

טז,ד  חתכו חוליות לרוחבו--אם היה גובה כל חוליה וחוליה פחות מארבעה טפחים, טהור.  חזר וסידר את החוליות זו על גבי זו, ומירח עליהן בטיט, והחזירו תנור כשהיה--הרי זה כמי שעשה תנור אחר, ואינו מקבל טומאה אלא מכאן ולהבא:  והוא שיסיקנו כדי לאפות בו סופגנין, אחר שמירחו.

טז,ה  הרחיק ממנו את הטפילה, ונתן חול או צרורות בין החוליות ובין הטפילה--אינו מקבל טומאה לעולם:  וזה הוא שאמרו הנידה והטהורה אופות בו, והוא טהור.  היתה בו חוליה אחת שיש בה ארבעה טפחים--היא מיטמאה במגע, ואין מיטמאה באוויר; ושאר כל החוליות, טהורות.

טז,ו  [ד] תנור שבא מחותך מבית האומן, ועשה לו סמוכין שמקבצין אותו להיות כאחד, ונתנן עליו והוא טהור, ונטמא--כשיסיר את הסומכין אותו, יטהר; ואפילו החזירן, הרי הוא טהור.  מרחו בטיט, מקבל טומאה להבא; ואינו צריך להסיקו, שכבר הוסק.

טז,ז  [ה] תנור שחתכו חוליות, ונתן חול בין חוליה לחוליה, וטח בטיט על הכול מבחוץ--הרי זה מקבל טומאה.  [ו] יורת הערביים, שהוא חופר בארץ וטח בטיט--אם יכול הטיט לעמוד בפני עצמו, מקבל טומאה; ואם לאו, טהור.

טז,ח  [ז] המביא שברי כלי חרס, ודבקן זה בזה ועשין תנור, ועשה לו טפילה מבפנים ומבחוץ, והסיקו--הרי זה מקבל טומאה, אף על פי שאין בכל חרס מהן כשיעור.

טז,ט  [ח] פיטס שקרזלו, ועשהו תנור, ועשה לו טפילה מבחוץ--אף על פי שמקבל על דפנותיו כשיעור, הרי זה טהור:  שכלי חרס שטהר, אין לו טומאה לעולם, אלא אם כן עשהו תנור, ועשה לו טפילה מבפנים ומבחוץ.

טז,י  [ט] תנור , שעשה טפילה לכל אחד ואחד, ומקום הסדקין מגולה--הרי זה אינו מקבל טומאה.  נתן טיט או סיד או  על גבי הסדקין, הרי זה מיטמא; נתן עליהן חרסית או זפת וגופרית שעווה ושמרים בצק או גללים, טהור.  זה הכלל--דבר שאין עושין ממנו תנורים, אינו מחבר את הסדקין.

טז,יא  [י] סדק תנור שנתנו כלפי זוית, ומירח בטיט מן הצדדין--טהור.  [יא] דף שלתנור שנתנו בזווית, להיות אופה בו--טהור; ואם יש בו רוב תנור, מקבל טומאה.

טז,יב  תנור שנתן בו עפר עד חציו--אם נטמא מאוירו בלבד, אינו מיטמא אלא מעפר ולמעלה; ואם נטמא במגע, ונגעה טומאה בו מתוכו--נטמא כולו, אף מעפר ולמטה.

טז,יג  הכירה, מקום שפיתת שתי קדרות; והכופח, מקום שפיתת קדירה אחת.  לפיכך כירה שנחלקה לאורכה, טהורה; ולרחבה, עדיין מקבלת טומאה.  כופח שנחלק, בין לאורכו בין לרוחבו--טהור.

טז,יד  הקלתות שלבעלי בתים שנפחתה קרקעיתה--אם היה עומק הפחת פחות משלושה טפחים, הרי זה מקבל טומאה:  שאם יסק בפחות מלמטה, תתבשל הקדירה מלמעלה.

טז,טו  היה הפחת עמק שלושה או יתר--אינה מקבלת טומאה, שהרי האש רחוקה מן הקדירה ואינה בשלה.  נתן אבן או צרור על פי הפחת, עדיין היא בטהרתה; מרחו בטיט--נעשת האבן קרקע הכירה, ומקבלת טומאה מכאן ולהבא.
 

הלכות כלים פרק יז

יז,א  כל ידות הכלים, הרי הן ככלים.  ואם נטמא הכלי, נטמאת ידו הצריך לה בתשמישו; ושאין צריך לה, טהור כמו שיתבאר.  לפיכך האבן היוצאת מן התנור טפח, ומן הכירה שלוש אצבעות--חיבור; ואם נטמא התנור והכירה, נטמאו האבנים האלו.  ואוכלין ומשקין הנוגעין באבנים אלו, נטמאו; ואם נגעו בחוץ לטפח שלתנור, או חוץ לשלוש אצבעות --טהורין.  [ב] הכופח--עשהו לאפיה, שיעורו כתנור; עשהו לבישול, שיעורו ככירה.

יז,ב  [ג] מוסף התנור שלבעלי בתים, טהור; ושלנחתומין--טמא בטומאת התנור, מפני שהוא סומך עליו את השפוד.  כיוצא בו, מוסף יורה  זיתים, טמא; , טהור.

יז,ג  [ד] עטרת הכירה טהורה.  וטירת התנור, והוא המקום הבנוי בצידו שמניחין בו את הפת בעת רדייתה--בזמן שהיא גבוהה ארבעה טפחים, טמאה בטומאת התנור; פחותה מכאן--טהורה, לפי שאינה חיבור לו.  ואם חיברה לתנור, אפילו על שלוש אבנים--טמאה.

יז,ד  [ה] בית הפך ובית התבלין ובית הנר שבכירה--אם נטמאת הכירה במגע, נטמאו כולן; ואם נטמאת באוויר, לא נטמאו, לפי שאינן חיבור לה אלא מדברי סופרים, ולפיכך עשו להן היכר זה כדי שלא ישרפו על מגען תרומה וקדשים.  וכן כל שאנו אומרין בעניין זה שהוא מיטמא במגע, ואינו מיטמא באוויר--אינו חיבור אלא מדברי סופרים, ועשו לו היכר זה כדי שלא ישרפו עליו קודשים אלא תולין.

יז,ה  [ו] חצר הכירה--בזמן שהיא גבוהה שלוש אצבעות, הרי זו חיבור; ואם נטמאת הכירה או החצר שלה, בין באוויר בין במגע--נטמאת השנייה.  היתה החצר פחותה מכאן, ונטמאת אחת מהן במגע--נטמאת השנייה; אבל אם נטמאת אחת מהן מאוירה בלבד--אין חברתה טמאה, לפי שאינה חיבור לה אלא מדברי סופרים.

יז,ו  היתה חצר הכירה מופרשת מן הכירה--בזמן שהיא גבוהה שלוש אצבעות--הרי זו חיבור לה, בין לטומאת מגע בין לטומאת אוויר.  היתה פחותה מכאן, או שהייתה חצר חלקה ואין לה שפה--אינה חיבור לה; ואם נטמאת הכירה, בין מאוירה בין במגע--החצר טהורה; וכן אם נטמאת החצר, הכירה טהורה.

יז,ז  פיטפוטי כירה, שלושה:  היה גובה כל אחד מהן שלוש אצבעות או פחות--אם נטמאת הכירה בין במגע בין באוויר, נטמאו שלושתן.  וכן אם היו ארבעה.  ניטל אחד מהן--אם נטמאת הכירה במגע, נטמאו שני הפטפוטין שנשארו; ואם נטמאת באוויר, לא נטמאו עימה.  עשה לה שני פטפוטין זה כנגד זה--אם נטמאת הכירה במגע, נטמאו; ואם נטמאת באוויר, לא נטמאו.

יז,ח  היו הפטפוטין גבוהין משלוש אצבעות--משלוש ולמטה מיטמאין עם הכירה, בין שנטמאת במגע בין שנטמאת באוויר.   ולמעלה מיטמאין עם הכירה, אם נטמאת הכירה במגע; אבל אם נטמאת מאוירה בלבד, אין מיטמאין עימה.

יז,ט  היו הפטפוטין משוכין מן השפה בתוך שלוש אצבעות--מטמאין עימה, בין שנטמאת במגע בין שנטמאת באוויר.  היו חוץ לשלוש אצבעות--מטמאין עימה, אם נטמאת במגע; ואם נטמאת באוויר בלבד, אין מטמאין עימה.  ואין מדקדקין בכל השיעורין האלו, שכולן מדברי סופרים הן.
 

הלכות כלים פרק יח

יח,א  כלי חרס אין מקבל טומאה עד שיהיה מקבל, ועשוי לקבלה; אבל אם לא היה בו בית קיבול, או שהיה מקבל ולא נעשה לקבלה--אינו מקבל טומאה כלל, לא מדברי תורה ולא מדברי סופרים.  לפיכך הכיסא והספסל והמטה והשולחן והמנורה שלחרס, וכל כיוצא בהן מכלים שאין להן תוך--אינן מקבלין טומאה.

יח,ב  וכן הסילונות שהמים מהלכין בהן--ואף על פי שהן כפופין, ואף על פי שהן מקבלין--הרי הן טהורין, מפני שלא נעשו לקבלה אלא כדי שייצאו מהן המים.  וכן חבית , וחבית הדפונה בשולי המחץ--הואיל ונעשת כמו בית יד שנושאין בה המחץ, ולא נעשת לקבלה--אינה מקבלת טומאה.  וכן כל כיוצא בהן.

יח,ג  [ב] פנס שיש בו בית קיבול שמן, מקבל טומאה; ושאין בו, טהור.  וכן מגופת היוצרין שיש לה תוך, טמאה.  [ג] משפך שלבעלי בתים, טהור; , מיטמא, מפני שהוא מטהו על צדו, ומריח בו ללוקח.

יח,ד  כסוי כדי יין וכדי שמן, וכסויי החבייות--טהורות, שלא נעשו לקבלה; ואם התקינן לתשמיש, מיטמאין.  [ה] כסוי הלפס--בזמן שהוא נקוב, ויש לו חידוד--טהור; ואם אינו נקוב, ואין לו חידוד--מיטמא, מפני שהאישה מצננת לתוכו את הירק.  זה הכלל--כל המשמש בכלי חרס כשהוא כפוי, טהור.

יח,ה  [ו] טיטרוס--אף על פי שהוא נקוב ומוציא פרוטות, מיטמא:  שהרי המים מתכנסין בצדדיו, והן עשויין לקבלה.  [ז] הלפיד שלחרס שמניחין מטליות הבגדים והשמן בתוכו, והוא דולק--מיטמא.  וכן כל כלי שמניחין תחת הנרות לקבל השמן, מיטמא.  [ח] גסטרה שמניחין תחת הכלים לקבל משקין הנוזלין מן הכלי, מקבלת טומאה.

יח,ו  [ט] ספינה שלחרס--אף על פי שהיא מקבלת, אינה מקבלת טומאה:  שאין הספינה בכלל הכלים האמורים בתורה--בין שהייתה שלחרס בין שלעץ, בין גדולה בין קטנה.

יח,ז  [י] כל הכלים שנשברו, ונפסדה צורתן--אין שבריהן מקבלין טומאה, אף על פי שאותן השברים ראויין לתשמיש:  חוץ משברי כלי חרס--שאם היה בהן חרס הראוי לקבל--הרי הוא מקבל טומאה, שנאמר "וכל-כלי-חרש" (ויקרא יא,לג); מפי השמועה למדו שזה לא בא, אלא לרבות שברי כלי חרס.

יח,ח  במה דברים אמורים, בשהיה לחרס זה תוך לקבל בו המשקין כשיהיה החרס יושב לא סמוך; אבל אם אינו יכול לקבל אלא אם כן סומכין אותו, אינו מקבל טומאה.

יח,ט  [יא] החרס שאינו יכול לישב כדי שיקבל מפני אזנו, או שהיה בו חידוד והחידוד מכריעו לצד אחד--הרי זה טהור; אף על פי שניטלה האוזן או נשבר החידוד--הרי זה טהור:  שכל כלי חרס שטהר שעה אחת, אין לו טומאה לעולם.

יח,י  [יב] כלי חרס ששוליהן חדין כמזרקות, שנשברו, והרי שוליהן מקבלין--אף על פי שאינן מקבלין אלא אם כן נסמכו כגון שולי  ושולי הכוסות, הרי אלו מקבלין טומאה:  שלכך נעשו מתחילתן, שיהיו מקבלין בסמיכה או באחיזה.

יח,יא  [יג] כמה יקבל החרס, ויהיה מקבל טומאה:  אם היה הכלי כשהיה שלם מכיל כדי סיכת אדם קטן עד חבייות שהן מקבלות כסאה או קרוב לה, ונשברו, ונשאר בחרסים בין  בין  חרס, שהוא מקבל כשהוא יושב רביעית--הרי זה מקבל טומאה.

יח,יב  [יד] היה הכלי מחבית המכילה כסאה עד חבית המכילה סאתיים או יתר, ונשברה--אם היה בחרס הנשאר כדי לקבל חצי לוג, הרי זה מקבל טומאה.

יח,יג  היה הכלי מחבית המכילה סאתים עד חצובים גדולים, ונשברו--אם נשאר מהן חרס המקבל לוג, הרי זה מקבל טומאה.  היו החרסים מקבלין פחות משעורין אלו, אינן מקבלין טומאה.

יח,יד  [טו] כלי חרס קטן כגון הפך וכיוצא בו, שנשבר, ונשאר מקרקעיתו חרס המקבל כל שהוא כשהוא יושב, והיה חד ביותר שנמצא ככלי קטן--הרי זה מקבל טומאה.  ואם נשאר מדופנותיהן חרס המקבל, אינו מקבל טומאה:  לפי שדפנות כלים אלו וכיוצא בהן כשווין הן, ואין להן תוך הניכר; ונמצאו כפשוטי כלי חרס.

יח,טו  [טז] חזקת חרסים הנמצאין בכל מקום, טהורין:  חוץ מן הנמצאין בבית היוצר, מפני שרובן גסטריות הן לכלים,  מקבלת טומאה, אף על פי שהיא משברי כלים.
 

הלכות כלים פרק יט

יט,א  כמה שיעור השבר שישבר כלי חרס ויטהר מטומאתו, אם היה טמא, או לא יקבל טומאה, אם היה טהור:  העשוי לאוכלין, משינקב במוציא זיתים.  והעשוי למשקין, משינקב במכניס משקין--כשמניחין אותו על המשקה, ייכנס המשקה לכלי מן הנקב.

יט,ב  העשוי לכך ולכך, מטילין אותו לחומרו, והרי הוא מקבל טומאה, עד שינקב במוציא זית.  ולא אמרו במוציא משקה אלא  בלבד, לפי שהיא עשויה לקבל המשקין הנוזלים מן הכלים; ואם הוציאה משקין, הרי בטיל תשמישה.

יט,ג  [ב] חמש מידות בכלי חרס:  ניקב במוציא משקה--טהר מלהטמא משום גסטרה, ועדיין כלי הוא חשוב לקדש בו מי חטאת.

יט,ד  ניקב בכונס משקה--אינו ראוי לקדש בו מי חטאת, ועדיין כלי הוא חשוב להכשיר בו הזרעים במשקין התלושין בו כמו שביארנו.

יט,ה  ניקב בשורש קטן--אין המים שבתוכו מכשירין את הזרעים, והרי הן כמי שאינן בכלי; ועדיין כלי הוא לקבל בו זיתים, ומקבל טומאה.

יט,ו  ניקב במוציא זיתים--טהר, והרי הוא ככלי גללים וכלי אבנים שאין מקבלין טומאה; ועדיין כלי הוא חשוב, להציל בצמיד פתיל:  עד שיפחת רובו, כמו שביארנו בטומאת מת.

יט,ז  [ג] החבית, שיעורה באגוזים.  הלפס והקדירה, שיעורן בזיתים.  וכן עריבה שלחרס, שיעורה בזיתים:  אפילו היתה גדולה ומחזקת ארבעים סאה בלח, ונפחתה במוציא זיתים--אף על פי שהיא מוטה על צידה ולש בה, טהורה:  שמתחילתה, לא לכך נעשת.

יט,ח  [ד] הפך והטני, שיעורן בשמן.  והצרצור, שיעורו במים.  [ה] נר שניטל פיו, טהור;  שהוסק פיו בפתילה, אינו מקבל טומאה, ואינו בכלל כלי חרס, עד שיוסק כולו בכבשן ככלי חרס.

יט,ט  [ו] חבית שנפחתה, וכשמטין אותה על דופנה מקבלת, או שנחלקה כמין שתי עריבות--עדיין היא מקבלת טומאה; נתרועעה, ואינה יכולה להטלטל בחצי קב גרוגרות--טהורה.

יט,י  [ז] חבית שניטלו אזניה--הרי היא , אפילו אוזן אחת; נסדקה למטה מאזניה--אף על פי שאזניה קיימות, הרי זו .  ואם מתחילה עשאה שלא באזנים, נידונת כחבית.

יט,יא  [ח] חבית שנסדקה בכבשן, ונמצאת שהיא שתי גסטריות--אם משנגמרה מלאכתה נסדקה, מקבלת כל גסטרה מהן טומאה; ואם קודם שתיגמר מלאכתה נסדקה, ואחר כך נשרפה בכבשן--הרי היא טהורה.

יט,יב  והיאך ייוודע דבר זה:  אם היו שבריה שווין, ותוכה מאדים--עד שלא נגמרה מלאכתה, נסדקה; אין שבריה שווין, ואין תוכה מאדים--בידוע שאחר שנגמרה מלאכתה נשברה, ומקבלת טומאה כשאר שברי כלי חרס הראויין לתשמיש.

יט,יג  [ט] גסטרה שנתרועעה, ואינה מקבלת משקין--אף על פי שמקבלת אוכלין, הרי זו טהורה:  שאינה עשויה אלא לקבל משקין הדולפין כמו שביארנו; ואם היתה דולפת, אין עושין גסטרה .  וכן גסטרה שנפחתה או שנחלקה לשניים, טהורה--שלא אמרו שיירים  מיטמאין, אלא שיירי כלי חרס בלבד הן שמטמאין.

יט,יד  [י] גסטרה שהיו חידודין יוצאין ממנה, בין שהייתה יושבת בין שהייתה מוטה על צידה--כל המקבל מן החדודין זיתים כשתמלא הגסטרה זיתים--מיטמא במגע, וכנגדו מיטמא באוויר; וכל שאינו מקבל עימה בזיתים--מיטמא במגע, ואין כנגדו מיטמא באוויר.

יט,טו  [יא] כיצד מיטמא במגע, ואין כנגדו מיטמא באוויר:  שאם נגעה הטומאה  מתוכה, מיטמא החידוד; נכנסה הטומאה באוויר הגסטרה, אפילו היתה כנגד החידוד--לא נטמא החידוד.

יט,טז  [יב] וכיצד כנגדו מיטמא באוויר:  שאם היתה הטומאה באוויר הגסטרה כנגד החידוד, נטמא החידוד עם הגסטרה.  ועל דרך זו היא בכל מקום שנאמר בכלי חרס ובתנור וכיריים--מיטמא במגע וכנגדו באוויר, או אין מיטמא כנגדו באוויר.

יט,יז  וכן כל טומאת מגע האמורה בעניין טומאת כלי חרס או תנור וכיריים, הוא שתגע הטומאה בהן מתוכן; וכל טומאת אוויר הוא שלא תיגע הטומאה כלל, אלא תיכנס לאוויר בלבד.

יט,יח  [יג] חבית שנתרועעה, וטפלה בגללים--אף על פי שהוא נוטל את הגללים, וחרסים נופלים--הרי זו מקבלת טומאה, מפני שלא בטל שם כלי מעליה.  נשברה, ודבק חרסיה אחר שפירשו, או שהביא חרסים ממקום אחר, וטפולם בגללים--אף על פי שהוא נוטל את הגללים, וחרסים עומדין--הרי זו טהורה, מפני שבטל שם כלי מעליה.

יט,יט  היה בהן חרס מחזיק רביעית--כנגד אותו החרס בלבד מיטמא באוויר, מפני שהוא כלי בפני עצמו; ושאר החבית אינו מיטמא עד שתגע בה הטומאה מתוכה, מפני שאינה כלי שלם.

יט,כ  [יד] חבית שניקבה, וסתם הנקב בזפת, ואחר כך נשברה--אם יש בחרס הסתום בזפת כדי להחזיק רביעית, הרי זה מקבל טומאה:  מפני שהוא משברי החבית, ולא בטל שם כלי מעל החבית.

יט,כא  אבל חרס שניקב אחר שפירש מן הכלי, וסתם הנקב בזפת--אף על פי שהוא מחזיק רביעית, טהור:  שהחרס שניקב, בטל שם כלי מעליו וטהר; וכל שטהר בכלי חרס שעה אחת, אין לו טומאה לעולם.

יט,כב  [טו] קומקמוס שניקב, ועשהו בזפת--טהור, שאינו יכול לקבל את החמין כצונן.  וכן כלי הזפת והשעוה וכיוצא בהן--טהורין, ואינן בכלל הכלים.  [טז] משפך שלחרס שפקקו בזפת--אינו מקבל טומאה, שאין הזפת משים אותו כלי קיבול; אבל משפך שלעץ שסתמו--הרי זה כלי קיבול, ומיטמא.
 

הלכות כלים פרק כ

כ,א  כבר ביארנו שכל ידות הכלים שהכלי צריך לה בשעת תשמישו, הרי היא חשובה כגופו שלכלי להיטמא ולטמא.  לפיכך הטופל כלי חרס הבריא--אם נטמא הכלי--הרי אוכלין ומשקין הנוגעין בטפילה טהורין, שאין הכלי צריך לטפילה זו.

כ,ב  אבל הטופל את כלי חרס הרעוע, הרי הטפילה חשובה כגוף הכלי.  וכן המהדק את הקדירה שלחרס שדולין בה את המים--אם חיפה אותה בעור או בקלף וכיוצא בהן--אם היתה רעועה, הרי הן כגופה.  [ב] הטופל כלי חרס להיות מבשל בו, אינו חיבור; טפל כלים להיות זופתי בהן, חיבור.

כ,ג  חבית שניקבה, ועשיה בבעץ בזפת ובגפרית בסיד ובגבסים--אינן חיבור; ושאר כל הדברים, חיבור.  [ד] דברים הלחין המשוכין שטופלין בהן  שלמים, כדי שלא ידלוף הכלי--הרי הן כגופו שלכלי; אפילו נטמא הכלי מאוירו, אוכלין ומשקין הנוגעין בטפילה טמאין.

כ,ד  וכן טפלו שלתנור, הרי הוא  שלתנור:  והוא--שיהיה בעובי הטפילה עד טפח, שהוא צורכו שלתנור; אבל יתר על טפח--אינו מצורך התנור, והנוגעין ביותר על טפח מעוביו טהורין.  וטפלת הכירה, עובייו שלוש אצבעות.

כ,ה  חבית שניקבה, וסתמה בזפת יותר מצרכה--הנוגע בצרכה, טמא; וביותר מצרכה, טהור.  זפת שנטפה על החבית, הנוגע בה טהור.  [ו] מיחם שטפלו בחמור או בחרסית, ונטמא--הנוגע בחומר, טמא; והנוגע בחרסית--טהור, שאין החרסית מתחבר לכלי.

כ,ו  [ז] מגופת החבית שטפל בטיט עליה, ועל החבית--אינה חיבור לה.  ואם נגעו משקין טמאין בחבית, לא נטמאת המגופה; ואם נגעו במגופה, לא נטמאו אחורי החבית.

כ,ז  [ח] כלי נחושת שזפתן, אין הזפת חיבור; ואם ליין, הרי הזפת חיבור כגוף הכלי.  [ט] בצק שבסדקי העריבה שנגע בו שרץ--אם בפסח--הואיל ואיסורו חשוב, חוצץ ולא נטמאת העריבה.  ואם בשאר ימות השנה--אם היה מקפיד עליו, העריבה טהורה; ואם רוצה בקיומו, הרי הוא כעריבה ונטמאת העריבה.

כ,ח  [י] המשיחות והרצועות שבמטפחות הספרים  התינוקות--תפורות, חיבור; וקשורות, אינן חיבור.  וכן שבמעדר  ; אבל שבאזני כלי חרס--אפילו תפורות אינן חיבור, שאין חיבורין לכלי חרס.

כ,ט  [יא] יד הקורדום היוצא מאחוריו--שלוש אצבעות, חיבור; והיתר על שלוש, הנוגע בו טהור.  יד הקורדום מלפניו--טפח הסמוך לברזל, חיבור; יתר על כן, הנוגע בו טהור.

כ,י  [יב] שיירי , טפח.  ויד מקבת  אבנים, טפח.  יד קורנס , טפחיים.  , שלושה טפחים.  שיירי מלמד הבקר, ארבעה טפחים סמוך לדרבן.

כ,יא  יד הקורדום שחופרין בו בדידין שלמים, ארבעה טפחים.  ויד הקורדום , חמישה.  ויד בן פטיש, חמישה; , שישה.  יד הקורדום  , שישה.  יד מקבת , שישה.  שיירי המרדע--הסמוך לחרחור שלמתכת שבראש המרדע, שבעה טפחים.  יד מגרפה שלבעלי בתים, שמונה טפחים; , עשרה.  וכל היותר על זה--אם רצה בקיומו, טמא.  ויד כל משמשי האור, כגון השפודין והאסכלאות--אפילו ארוכין כל שהן, טמאין.

כ,יב  [יג] מקל שעשהו יד לקרדום, הרי זה חיבור לטומאה בשעת מלאכה.  ואם נגעה טומאה במקל כשהוא חורש או מבקע בו, נטמא הקורדום; ואם נגעה בקורדום, נטמא המקיל.

כ,יג  וכן הדיוסטר שהן כשני כלים, והמסמר מחבר אותן להיות מסך עליהן--הרי הן חיבור בשעת מלאכה.  קבע הדיוסטר בקורה--הרי זה מקבל טומאה, ואין הקורה חיבור לו.  עשה קצת הקורה דיוסטר--כל שהוא מן הקורה לצורך הדיוסטר, חיבור ; והנוגע בשאר הקורה--טהור, שאין כל הקורה חיבור.

כ,יד  עגלה שנטמאת--הנוגע בעל ובקטרב ובעין ובעבות אפילו בשעת מלאכה, טהור; והנוגע בחרב ובברך  ובעין שלמתכת ובלחיים , טמא.

כ,טו  וכן מגרה שנטמאת--הנוגע בידה מכאן ומכאן, טמא.  והנוגע בחוט ובמשיחה ובאמה  שלה--טהור, שאין אלו חיבור לה.  אבל הנוגע במלבן שלמסור הגדול, טמא.

כ,טז  [טו] מכבש שלחרש שנטמא הרומח שבו--הנוגע במכבש, טהור.  מקדח שנטמא--הנוגע  שהיא לפופה עליו--טהור, שאינה חיבור.

כ,יז  קשת שהייתה מתוחה, והחץ משוך עימה, ונטמא החץ--הנוגע ביתר ובקשת--טהור, ואפילו כשהיא מתוחה.  וכן מצודת האישות שנטמא החץ שלה--לא נטמאת המצודה, אפילו כשהיא מתוחה.

כ,יח  וכן מסכת נסוכה שנטמאת בשעת האריג--הרי הנוגע בכבד העליון, ובכבד התחתון, , ובקירוס, ובחוט שהעבירו על גבי ארגמן, ובעירה שאינו עתיד להחזירה--טהור, שכל אלו אינן חיבור לבגד.

כ,יט  אבל הנוגע בנפש המסכת, ובשתי העומד, ובכפול שהעבירו על גבי ארגמן, ובעירה שהוא עתיד להחזירה--טמא, שכל אלו חיבורין לבגד.  [טז] הנוגע בצמר שעל  , טהור.  הנוגע בפיקה--עד שלא פרעה, טמא; משפרעה, טהור.

כ,כ  [יז] החוט שהשילו למחט--אפילו קשור משני צדדין, אינו חיבור.  הכניסו לבגד--החוט חיבור לבגד, ואין המחט חיבור לבגד.  ואין החוט כולו חיבור לבגד, אלא כל שהוא לצורך התפירה חיבור; וכל שאינו לצורך התפירה, אינו חיבור.

כ,כא  החוט שפירש מן הבגד, אפילו מאה אמה--כולו חיבור.  חבל שקשור בחרס, אפילו מאה אמה--כולו חיבור.  קשר בו חבל אחד--מן הקשר ולפנים, חיבור; מן הקשר ולחוץ, אינו חיבור.  החבל שהוא קשור בקופה--אינו חיבור, אלא אם תפר.
 

הלכות כלים פרק כא

כא,א  החוטין היוצאין מן האריג, והחוטין שבתחילת היריעה , והן הנקראין נימין--כמה שיעורן:  , , ,  שלראש--שש אצבעות.   שהוא קרוע מתחילתו ועד סופו, ואחר שלובשין אותו מקבצין אותו בלולאות--שיעור חוטיו עשר אצבעות.

כא,ב  הסגוס והרדיד והטלית, שלוש אצבעות.  וכל היותר על השיעורין האלו--הנוגע בו טהור, אף על פי שהבגד טמא במדרס או בשאר טמאות; ואין צריך לומר שאם נגעה טומאה ביותר, שהבגד טהור.

כא,ג  [ב] נומי הכופח שלראש, והמסוה שמניחין הערביים על פניהם, והקילקין השזורין מן השיער,  שלובש האדם על בשרו, והשמלה, והפרגוד שמניחין על הפתחים כמו פרוכת--נימיהן כל שהן.

כא,ד  [ג] משקולת שנטמאת, הרי שנים עשר טפח מן החוט שלה חיבור לה; וכל הנוגע בחוץ לשנים עשר טפח, טהור.  ומשקולת שלחרשים, שמונה עשר טפח; , חמישים אמה.  והיתר על מידות אלו--אף על פי שהוא רוצה בקיומו, טהור.  [ד] ומשקולת , --אפילו ארוכין כל שהן, טמאין.

כא,ה  חוט מאזניים , ,  ארגמן טוב, שאוחז השוקל בו ותולה המאזניים מידו--שלוש אצבעות.  קנה שלה, וחוטין שלה--כל שהן.

כא,ו  חוט מאזניים  עששייות שלמתכות וכיוצא בהן, שלושה טפחים; קנה שלה וחוטין שלה, שנים עשר טפח.

כא,ז  חוט מאזניים שלחנונים, ושלבעלי בתים--טפח; קנה המאזניים והחוטין שלה, שישה טפחים.  חוט מאזניים שלצמרים,  זכוכית--טפחיים; קנה מאזניים והחוטין שלה, תשעה טפחים.  והיתר על השיעורין האלו, אינו חיבור.

כא,ח  [ו] החבל שמסרגין בו המיטות,  הוא חיבור למיטה:  משיסרג בו שלושה בתים.  והנוגע בחבל מן הקשר ולפנים, טמא; מן הקשר ולחוץ עד שלוש אצבעות, טמא--מפני שהן צורכו שלקשר, הרי הן מכלל המיטה.  וחוץ לשלוש אצבעות, טהור--שאינו מצורך הכלי, שאפילו פסקו אין הקשר ניתר.

כא,ט  [ז] חבל היוצא מן המיטה שהיא טמאה--עד סוף ארבעה טפחים, הנוגע בו טהור:  שאינו מצורכי המיטה, לפי שאינו ראוי לכלום.  מתחילת חמישה ועד סוף עשרה--טמא, מפני שתולין בו את המיטות; מעשרה ולחוץ--טהור, מפני שהוא יתר על צורך המיטה.

כא,י  [ח] אבנט  שמקיפין אותו על המיטה כדי לקבץ אבריה, והוא הנקרא מזרון, שהייתה קצתו יוצאה מן המיטה--עד עשרה טפחים, הרי הוא מצורכי המיטה; יתר על עשרה, אינו מצורכי המיטה.  ומזרן שבלה--אם נשאר ממנו שבעה טפחים כדי לעשות ממנו חבוק לחמור, הרי זה מקבל טומאה.

כא,יא  [ט] מיטה שהייתה טמאה מדרס, ומזרן יוצא ממנה--עד עשרה טפחים, הרי הוא אב טומאה כמטה  מדרס; מעשרה ולחוץ, הרי הוא כמגע מדרס.  דרס הזב על המזרן היוצא--מעשרה ולפנים, הרי המיטה כולה מדרס; מעשרה ולחוץ, טהורה.

כא,יב  במה דברים אמורים, למדרס; אבל לשאר טמאות--אפילו מאה אמה, כולו חיבור.  כיצד:  מזרון שהיה כרוך על המיטה, והכניס קצתו לאוהל המת, או שנגע שרץ בקצתו, או שנפלו משקין טמאין על קצתו--נטמאת המיטה, ואפילו היה הקצה שנטמא יוצא מן המיטה מאה אמה.

כא,יג  [י] מיטה שהיא טמאה מדרס, וכרך לה מזרון--הכול טמא מדרס; הפרישו--המיטה מדרס כשהייתה, והמזרן מגע מדרס.  היתה טמאה טומאת שבעה, וכרך לה מזרון--כולה טמאה טומאת שבעה; הפרישו--היא טמאה טומאת שבעה כשהייתה, והמזרן טמא טומאת ערב.

כא,יד  היתה טמאה טומאת ערב, וכרך לה מזרון--הכול טמא טומאת ערב; הפרישו--היא טמאה טומאת ערב כשהייתה, והמזרן טהור.

כא,טו  [יא] מיטה שכרך לה מזרון, ונגע בהן המת--הכול טמא טומאת שבעה; פירשו, טמאין טומאת שבעה.  נגע בהן שרץ וכיוצא בו, טמאין טומאת ערב; פירשו, טמאין טומאת ערב.

כא,טז  [יב] כרע שהייתה טמאה מדרס, וחברה למיטה--המיטה כולה מדרס; פירשה--הכרע טמאה מדרס כשהייתה, והמטה מגע מדרס.

כא,יז  וכן אם היתה הכרע טמאה טומאת שבעה, וחברה למיטה--המיטה כולה טמאה טומאת שבעה, כאילו נגע המת בכרע שלה; ואם הזה על המיטה, טהרה הכרע בכללה.  ואם פירשה קודם הזיה--הכרע טמאה טומאת שבעה כשהייתה, והמטה טמאה טומאת ערב.

כא,יח  היתה הכרע טמאה טומאת ערב, וחברה למיטה--הכול טמא טומאת ערב.  פירשה--היא טמאה טומאת ערב, והמטה טהורה:  שאין הטמא טומאת ערב מן המת מטמא אדם, ולא כלים--מפני שהוא ולד כמו שביארנו.  וכן הדין בשן  שנטמא במת, ואחר כך חיברו .
 

הלכות כלים פרק כב

כב,א  כמה שיעור הבגד להיטמא:  שלושה טפחים על שלושה טפחים למדרס, ושלוש אצבעות על שלוש אצבעות מכוונות עם המלל לטומאת המת או לשאר טמאות.

כב,ב  במה דברים אמורים, בבגדי צמר ופשתים.  אבל בגדים שלשאר מינין, אין מקבלין טומאה מכל הטומאות אלא אם היה בהן שלושה טפחים על שלושה טפחים או יתר:  שנאמר "או בגד" (ויקרא יא,לב), מפי השמועה למדו שבא הכתוב לרבות שלושה טפחים על שלושה טפחים בשאר בגדים.

כב,ג  במה דברים אמורים, בקרעים הבאים מן הבגדים.  אבל האורג בגד בפני עצמו כל שהוא, הרי זה מקבל שאר טמאות--חוץ מטומאת מדרס, שאין מקבל אותה אלא הראוי למדרס.

כב,ד  [ב] הבגדים העבים ביותר, כגון הלבדים  הקשים, או הבגדים הרכין ביותר, כגון בגדי פשתן שלמצרים שהבשר נראה מתחתון--אינן מקבלין טומאה, עד שיהיה בקרע שלושה טפחים על שלושה טפחים, בין למדרס, בין לשאר טמאות.

כב,ה  [ג] כל הקליעות, מקבלות טומאה כבגדים:  אחד הקולע חוטים ועשה אותן פיף, או האורג אותן ועשה אותן אבנט וכיוצא בו--חוץ מקליעה שעושין אותה הצמרין לקשור בה הצמר, שהיא טהורה.  הקלע שבית קיבול אבן שבה אריג או עור, מקבלת טומאה:  נפסק בית אצבע שלה, טהורה; נפסק בית הפקיע שלה בלבד, עדיין היא בטומאתה.

כב,ו   והרשתות, מקבלין טומאה.  והחרם מקבל טומאה, מפני הזוטו, מפני שעיני אותה השבכה דקין ביותר, והרי היא כבגד.

כב,ז  העושה בגד מן החרם, טהור; מן הזוטו, מיטמא.  [ד] עשה חלוק מן המשמרת--אם יש בו שלושה על שלושה, מקבל טומאה.  [ה] משמרת שליין שבולת--אם משמשת מעין מלאכתה ראשונה, טמאה; ואם לאו, טהורה.

כב,ח  [ו] מטפחות הספרים המצוירות--אינן מקבלות טומאה, מפני שאינן משמשי אדם:  שהרי ציורן מעיד עליהן, שלספר נעשו.  ושאינן מצוירות--מיטמאות בשאר טמאות, חוץ מטומאת מדרס, מפני שאומרין לו עמוד ונעשה מלאכתנו, כמו שביארנו בעניין טומאת משכב ומושב.  [ז] וכסת הסבלין שמניחין על כתפיהן מפני המוט, מיטמאה במדרס.  ומשמרת שליין, אינה מיטמאה במדרס.

כב,ט  [ח] בגד שחישב עליו לצורות, אינו מקבל טומאה; ביטל מחשבתו, הרי זה מקבל טומאה.  בעל הבית שעשה מטפחות לחפות בהן כותלים ועמודים, אינן מקבלות טומאה.  [ט] חלוק שהוא עשוי כסבכה כדי לשחק בו  שיכר, אינו מקבל טומאה.  [י] כופח שנתנו על הספר, טהר מלקבל טומאת מדרס; אבל מיטמא במת ובשאר טמאות.

כב,י  [יא] העושה אספלונית, בין על הבגד בין על העור--אף על פי שיש בהן כשיעור, טהורין.  עשה להן מלוגמה--על הבגד--אינו מקבל טומאה, שהרי נתלכלך ואינו ראוי; ועל העור--מקבל טומאה, מפני שהוא מתקנח וראוי למשכב.

כב,יא  [יב]  יקבל הבגד טומאה:  משיארוג בו שלוש אצבעות על שלוש אצבעות.  וכל הכלים הנארגין במחט, כגון הכיס ואנפליא--אין מקבלין טומאה, עד שתיגמר מלאכתן.  [יג] וכל הכלים הנעשין על גבי מחט, כגון מצודה--כיון שעשה בהן בית קיבול מלאכתן, מקבלין טומאה.

כב,יב  [יד] סבכה שמניחין הבנות בראשיהן--אם התחיל לעשות אותה מפיה--אינה מקבלת טומאה, עד שיגמור ; ואם התחיל בה --אינה מקבלת טומאה, עד שיגמור את פיה.  ושביס שלה מקבל טומאה בפני עצמו, והחוטין שלה חיבור להיטמא ולטמא.  [טו] וסבכה שנקרעה--אם אינה מקבלת רוב השיער שלראש, טהורה.

כב,יג  [טז] חלוק שלבגד, או שללבד, או -- הוא גמר מלאכתו:  משיפתח את פיו--הגדול לפי גודלו, והקטן לפי קוטנו.  ואם נטמא החלוק,  היא טהרתו:  משיבלה, ואינו משמש מעין מלאכתו ראשונה.  נשתייר בו רובו למעלה, עדיין הוא בטומאתו; רובו מלמטה, טהור.  ואם נקרע מבית פיו, טהור.

כב,יד  [יז] העושה חגור מצידו שלבגד, ומצדו --אינו מקבל טומאה, עד שימלול שפתותיו; עשהו מאמצע הבגד, ומאמצע הסדין--אינו מקבל טומאה, עד שימלול מצידו השני.  [יח] חגור שבלו צדדיו, ואמצעיתו קיימת--טמא.  [יט] שפה שפירשה מן הבגד, והתקינה לחגור בה את מותניו--מקבלת טומאה, מפני שהיא כאבנט.

כב,טו  [כ] טלית שלעני שבולת--אם היו רוב שפתותיה קיימות--אף על פי שאין בה שלוש על שלוש בריא, הרי זו מקבלת טומאה.  אין שפתותיה קיימות--אם יש בה שלוש אצבעות על שלוש אצבעות חזק ובריא, מקבלת טומאה; ואם לאו, אינה מקבלת טומאה.  וכן שאר בגדי עניים.

כב,טז  [כא] מטליות שאין בהן שלושה טפחים על שלושה טפחים, אינן מקבלות טומאה.  ואם חישב עליהן והכינן--מקבלין טומאה, עד שיהיו פחות משלוש על שלוש:  שכל פחות משלוש אצבעות על שלוש אצבעות אינו מקבל טומאה כלל, ואף על פי שהכינו.

כב,יז  [כב] פחות משלושה טפחים על שלושה טפחים שהתקינו לפקוק בו את המרחץ, ולנער בו את הקדירה, ולקנח בו את הריחיים, וכיוצא באלו--אם השליכו באשפה, אינו מקבל טומאה.  תלהו בבגדו או הניחו אחורי הדלת--הרי זה כמי שהניחו בתוך בגדיו, ועדיין הוא חשוב אצלו ומקבל שאר טמאות:  חוץ מטומאת מדרס, שהרי הוא פחות משלושה טפחים.

כב,יח  [כג] שלושה טפחים על שלושה טפחים שהיה מושלך באשפה--אם היה בריא כדי לצרור בו רובע הקב מלח גס, ולא ייקרע--הרי זה מיטמא במדרס; ואם לאו, אינו מיטמא.  אבל אם היה בבית--אם היה בריא, אף על פי שאינו יכול לצרור בו מלח, או שהיה צורר מלח, ולא היה בריא--הרי זה טמא מדרס.

כב,יט  [כד] שלושה על שלושה שנקרע, ולא הובדלו הקרעים--אם נותנו על הכיסא, וכשישב עליו ייגע בשרו בכיסא--הרי זה טהור; ואם לא ייגע, הרי זה מיטמא במדרס.

כב,כ  [כה] שלוש אצבעות על שלוש אצבעות שנמהה ממנו אפילו חוט אחד, או שנמצא בו קשר, או שני חוטין מתאימין--הרי זו טהורה.

כב,כא  [כו] שלוש אצבעות על שלוש אצבעות שהשליכה על האשפה, טהורה; החזירה, מקבלת טומאה.  לעולם השלכתה מטהרתה, והחזרתה מטמאתה:  חוץ ,  טובה--שאפילו היתה על האשפה--הרי היא מקבלת טומאה, מפני שהיא חשובה.

כב,כב  [כז] שלוש אצבעות על שלוש אצבעות שנתנה בכדור, או שעשיה כדור בפני עצמה--טהורה; אבל שלושה טפחים על שלושה טפחים שנתנו בכדור--הרי הוא כמות שהייתה, ומיטמא במדרס.  עשהו כדור בפני עצמו--אינו מיטמא במדרס, שהרי התפר ממעטו משלושה על שלושה.
 

הלכות כלים פרק כג

כג,א  המפץ--הוא המחצלת שאורגין אותה מן החבלים, ומן הסוף והגומא, וכיוצא בהן.  ואין המפץ בכלל הכלים האמורין בתורה; ואף על פי כן מיטמא הוא במדרס דין תורה--שהרי ריבה הכתוב "כל-המשכב" (ויקרא טו,ד; ויקרא טו,כד; ויקרא טו,כו), וזה ראוי למשכב ועשוי לו.

כג,ב  וכן מיטמא במת ובשאר טמאות מדבריהם, ככל פשוטי כלי עץ כמו שביארנו; וזה כלל גדול, שכל המיטמא במדרס מיטמא בשאר טמאות.

כג,ג  [ב] כבר ביארנו שהבגד מיטמא בשלוש על שלוש בשאר טמאות, ובשלושה טפחים על שלושה טפחים למדרס.

כג,ד  [ג] השק, שיעורו ארבעה טפחים על ארבעה טפחים; העור, חמישה טפחים על חמישה טפחים; המפץ, שישה טפחים על שישה טפחים:  בין למדרס, בין לשאר הטומאות.  ופחות מן השיעורין האלו, טהור מכלום.

כג,ה  במה דברים אמורים, בקרע אחד מהן שנקרע בלא כוונה.  אבל הקוצץ בכוונה וקצע אפילו טפח על טפח למושב, או שלושה טפחים על שלושה טפחים למשכב--הרי זה מיטמא במדרס:  בין שהיה הטפח על טפח שקצע או השלושה על שלושה, בגד או שק או עור או מפץ.

כג,ו  וכן המקצע מאחד מהן לאחיזה כדי שיאחוז בו בידו, כדרך שעושין קוצצי תאנים שלא יוזקו אצבעותיהן--הרי זה טמא בכל שהוא:  והוא, שלא יהיה פחות משלוש על שלוש--שכל פחות משלוש אצבעות, טהור מכלום.

כג,ז  [ד] המחבר שני טפחים מן הבגד וטפח מן השק, שלושה מן השק ואחד מן העור, ארבעה מן העור ואחד מן המפץ--הרי זה טהור מן המדרס; אבל אם חיבר חמישה טפחים מן המפץ ואחד מן העור, ארבעה מן העור ואחד מן השק, שלושה מן השק ואחד מן הבגד--הרי זה טמא מדרס.  זה הכלל--כל שהשלים שיעורו בחמור ממנו, טמא; השלימו מן הקל, טהור.

כג,ח  [ה] בלויי נפה וכברה שהתקינן לישיבה, טהורין; ואינן מקבלין טומאה עד שיקצע אותן, ואחר כך יהיו כמפץ.

כג,ט  [ו] חלוק שלקטן אינו מיטמא במדרס, עד שיהיה בו כשיעור שלושה טפחים על שלושה טפחים; ונמדד כפול כברייתו.  ואלו נמדדין כפולין:  בגדים שמלבישין בהן על הרגליים, ועל השוקיים, ואת הראש, והמכנסיים, והכובע, וכיס .  ומטלית שטליה על השפה--אם פשוטה, נמדדת פשוטה; ואם כפולה, נמדדת כפולה.

כג,י  [ז] הבגד שארג בו שלושה על שלושה, ונטמא במדרס, ואחר כך השלים את כל הבגד--הבגד כולו מדרס; ניטל חוט אחד מתחילתו, טהור מן המדרס, אבל טמא מגע מדרס, והרי הוא ראשון ככלי שנגע במדרס.  ניטל חוט אחד מתחילתו, ואחר כך השלים את כל הבגד--כל הבגד טמא מגע מדרס.

כג,יא  וכן בגד שארג בו שלוש אצבעות על שלוש אצבעות, ונטמא במת, ואחר כך השלים עליו את כל הבגד--הבגד כולו טמא מת; ניטל חוט אחד מתחילתו--טהור מטמא מת, אבל טמא מגע טמא מת.  ניטל חוט אחד מתחילתו, ואחר כך השלים את כל הבגד--הכול טהור.

כג,יב  ולמה יהיה הכול טהור--מפני שאמרו שלוש על שלוש שנתמעטה, טהורה מכלום.  אבל שלושה על שלושה שנתמעטה--אף על פי שטהרה מן המדרס, הרי היא טמאה בכל הטומאות.

כג,יג  [ח] מטלית שהיא מדרס, וטלאה על הקופה או על העור--נעשה הכול ראשון לטומאה; הפריש את המטלית--הרי הקופה או העור ראשון, מפני שנגעו במדרס.  והמטלית טהורה--שכיון שטליה והפרישה, בטלה.

כג,יד  טליה על הבגד או על השק--נעשה הכול מדרס, והרי הכול אב טומאה.  הפרישה--הרי הבגד או השק ראשון, שהרי נגע במדרס; והמטלית אב טומאה כשהייתה, שאינה בטילה על האריג.

כג,טו  תפר המטלית על הבגד-- מרוח אחת או משתי רוחות כמין גם--אינה חיבור, ולא נעשה הכול אב אלא מגע מדרס בלבד; תפרה משתי רוחות זו כנגד זו--הרי היא חיבור, ונעשה הכול אב.

כג,טז  [ט] שלושה על שלושה שנטמא במדרס, ואחר כך נחלק--טהר מן המדרס; ואין בקרעים אלו טומאה כלל, והרי הן כשברי כלי שנטמא.  אבל בגד שנטמא במדרס, וקרע ממנו שלוש אצבעות על שלוש אצבעות--אותו הקרע טהר מן המדרס, אבל טמא במגע מדרס, שבעת פרישתו מן הבגד הגדול, נטמא במגעו.

כג,יז  [י] סדין שנטמא במדרס, ואחר כך עשהו פרוכת--טהר מן המדרס.   היא טהרתו מן המדרס, משיקשור בו הלולאות שהוא נתלה בהן כשאר הפרוכות.

כג,יח  [יא] טלית שהיא מדרס, והטבילה, וקודם שיעריב שמשה התחיל לקרוע ממנו קרע--כיון שנקרע בה רובה, שוב אינה חיבור וטהרה כולה:  אף על פי שעדיין נשתייר בה כדי מעפורת שלא נקרע, שהרי הוא קורע והולך.  במה דברים אמורים, בטבולת יום:  כיון שלא חס עליה להטבילה, כך לא יחוס לקרוע את כולה; ולפיכך טהרה כולה.
 

הלכות כלים פרק כד

כד,א  אלו עורות מיטמאין במדרס:  עור שחישב עליו לשטחו, ועור שמניחין על המיטות מלמעלה לישן עליו, ועור שמניחין על החמור תחת המשאוי, ועור שמניחין בערס תחת הקטן, ועור הכר, ועור הכסת.

כד,ב  וכן עור שמניחין תחת השולחן בעת האכילה כדי  עליו הפירורין, מפני שהוא נשען עליו ברגלו; ועור שחוגר החמור עליו, ועור שחוגר נופץ הפשתן עליו בעת שנופץ, ועור שמניח הסבל על כתפו בעת שסובל, ועור שמניח הרופא על ברכיו בעת שמפייס השחינין:  מפני שכל אלו העורות, יושב עליהן.

כד,ג  וכן עור הלב שלקטן, שרירו יורד עליו כדי שלא יפסיד בגדיו; ועור שעשהו להיות נותנו על ליבו בעת הקציר מפני השרב, ועור שלופפין בו הכסות; ועור התפור כמו תיבה שמניחין בו הבגדים:  שכל אלו מתהפכין עליהן, ונשענין עליהן.  [ב] וכל העורות המטמאות במדרס, אינן מיטמאות עד שיהיה כשיעור חמישה טפחים.

כד,ד  ואלו עורות שאין מיטמאין במדרס:  עור שחוגר סורק הצמר בעת שסורק, ועור שלופף בו הצמר הסרוק, ועור שלופף בו הארגמן.  וכולן מיטמאות בשאר טמאות.

כד,ה  [ג] עור שעשהו חיפוי לכלים, טהור מכלום.  עשהו חיפוי למשקולת--מקבל שאר טמאות, שהרי נעשה לקבלה; ואינו מיטמא במדרס.  [ד] עור שעשהו לעקבו ולפרסתו--אם חופה את רוב הרגל, מיטמא; ואם לאו, טהור.  [ה] מנעל שעל האימום--אף על פי שעדיין לא לבשו אדם, הרי זה מיטמא במדרס:  שכבר נגמרה מלאכתו, כמו שביארנו.

כד,ו  כל עור הראוי להיטמא במדרס, ואינו חסר מלאכה--המחשבה מטמאתו; ואם חישב עליו להיות עור שולחן וכיוצא בו, הרי זה מיטמא במדרס.  ואם היה חסר מלאכה--אין המחשבה מועלת בו, עד שתיגמר מלאכתו:  חוץ מהעור שמחפין בו המרכב מפני האבק--שהמחשבה מועלת בו, אף על פי שלא נגמרה מלאכתו.

כד,ז  במה דברים אמורים, בעורות בעל הבית; אבל עורות העבדנין, שסתמן למכירה--אין המחשבה מטמאתן, עד שיעשה בהן מעשה ויכין אותן למדרס.

כד,ח  [ז] אין אדם מטמא במדרס משכב או מרכב שאינו שלו, שנאמר "והנוגע במשכבו" (ראה ויקרא טו,ה; ויקרא טו,כא).  גזל משכב ודרס עליו בלא נגיעה, הרי זה טהור; ואם נתייאשו הבעלים, טמא.

כד,ט  גנב משכב, וישב עליו--הרי זה טמא:  שחזקתו שנתייאשו הבעלים, שאינן יודעים מי גנבו.  ואם נודע שעדיין לא נתייאשו הבעלים, הרי זה טהור.

כד,י  לפיכך גנב שגנב עור, וחישב עליו לשכיבה--המחשבה מועלת בו, ומיטמא במדרס; אבל הגזלן--אין מחשבתו מועלת, אלא אם כן נתייאשו הבעלים.

כד,יא  [ח] עור שניטמא במדרס, והתחיל לקורעו רצועות--הרי הוא בטומאתו, עד שימעטנו פחות פחות מחמישה טפחים.

כד,יב  [ט] כל כלי עור שנטמא במדרס הזב, ושינהו לכלי אחר--אם שינהו מן הפשוט לפשוט, הרי הוא בטומאתו; שינהו מן הפשוט למקבל, ומן המקבל לפשוט--טהור.  ובבגד, הכול טמא.

כד,יג  כיצד:  חמת שעשיה שטיח, ושטיח שעשהו חמת--טהור; אבל חמת שנטמאת מדרס, ועשיה תורמל, או תורמל, שעשהו חמת--הרי הן מדרס כשהיו.  [י] כר שלבגד שנטמא במדרס, ועשהו סדין, או סדין שעשהו כר או כסת, בגד שעשהו מטפחת, או מטפחת שעשאה כסת--הרי הן מדרס כשהיו.

כד,יד  [יא] כלים שעיקר עשייתן לקבלה ולמשכב כאחד, כגון הכרים והכסתות והשקין והמרצופין--אם נפחתו--אף על פי שטהרו מלהטמא במת ובשאר טמאות, מפני שאינן יכולין לקבל, הרי הן מיטמאין במדרס, שעדיין הן ראויין למדרס.

כד,טו  אבל כלים שעיקר עשייתן לקבלה בלבד, כגון החמת והתורמל--אם היו גדולים, כדי שיהיו ראויין לישב עליהן--הואיל ויושבין עליהן מפני גודלן, הרי הן מיטמאין במדרס כל זמן שהן שלמים.  נפחתו, ואף על פי שאפשר עדיין לישב עליהן--הרי אלו אין מיטמאין במדרס, שעיקר עשייתן לקבלה בלבד, והואיל ובטלו מלקבל, טהרו מלהטמא לא בשאר טמאות ולא במדרס.

כד,טז  וכמה הוא שיעורן ויהיו ראויין למדרס:  החמת, שבעת קבין; והילקוט, חמשת קבין;  שתולין בו השעורים בראש הבהמה, ארבעת קבין; והכריתות שמערין בהן המים, סאה.  ופחות מן השיעורין האלו--אינן ראויין למדרס, ואין דרך העם לישב עליהן.

כד,יז  נפחתו, וצורר מקום הפחת--הרי הן טהורין, וכאלו לא קשר מקום הפחת.  וכל החמתות שנפחתו וצררן--טהורות, חוץ משלערביים:  מפני שכך הוא דרכן תמיד לצררן.  וחמת חלילין--אינה מיטמא במדרס, שהרי אינה ראויה למדרס.
 

הלכות כלים פרק כה

כה,א  כל פשוטי כלי עץ העשויין לישיבה או לשכיבה או לרכיבה--מיטמאין במדרס, כגון המיטה והכסא וכיוצא בהן.  [ב] המיטה והכר והכסת שלמת, וכיסא שלכלה, ומשבר שלחיה, וכיסא  שהוא כורסי עליו את הכלים, וכיסא שלקטן שיש לו רגלים אף על פי שאין בו גובה טפח--כל אלו מיטמאין במדרס.

כה,ב  [ג] כיסא שלברזל שעושין בבית הכיסא, והעור נתון עליו--הרי הוא מיטמא במדרס ובשאר טמאות.  הפריש העור המחפה על הברזל--העור מיטמא במדרס, והברזל מיטמא בשאר טמאות אבל לא במדרס.  [ד] טרסקל  וכיוצא בו המחפה בעור, מיטמא במדרס ובשאר טמאות; הפריש העור מעליו, העור מיטמא במדרס, אבל הטרסקל טהור מכלום, שהרי נעשה כשברי כלים.

כה,ג  [ה] ספסלין שבמרחץ, ששתי רגליו  שלעץ--מיטמא במדרס.  היתה אחת שלעץ, ואחת שלשיש--אינו מקבל טומאה.  [ו] נסרים שבמרחץ ששיגמן, אינן מקבלין טומאה, שאינן עשויין לישיבה, אלא כדי שיהיו המים מהלכין תחתיהן.

כה,ד  [ז] הסל והכלכלה שמילאן תבן או מוכין--אף על פי שהתקינן לישיבה--אינן מקבלין טומאת מדרס, שאינן ראויין לישיבה.  ואם סרגון בגמי או במשיחה על פיהן, הרי אלו מיטמאין במדרס.

כה,ה  [ח] קורת בית הבד שעשה ראשה האחד כיסא--אינו מיטמא במדרס, מפני שאומרין לו עמוד ונעשה מלאכתנו.  אבל אם קבע את הכיסא בקורת בית הבד, הכיסא מיטמא מדרס; ואם דרס הזב על הקורה, לא נטמא הכיסא.

כה,ו  וכן אם קבע הכיסא בקורה גדולה.  עשה ראש הקורה הגדולה כיסא--אין טמא אלא מקום הכיסא בלבד, ושאר הקורה טהור.  וכן הדין בכיסא שקבעו בעריבה, שהוא טהור.

כה,ז  [ט] קצת הקורה שמתקן אותו המסתת את האבן להיות יושב עליו, הרי מקום ישיבתו מיטמא במדרס.  מקום ישיבה שאחורי הקרון--טהור, שאינה אלא ישיבת צער.  [י] ראשי כלונסות שהאומנין יושבין עליהן, ושפין את האבנים וכיוצא בהן--טהורין.

כה,ח  וכן כופת שלתמרה שהוא יושב עליו--אפילו גובה טפח--טהור, שאין זה כלי.  וכן בול שלעץ--אף על פי שסרקו וכרכמו ועשהו פנים לשער וכיוצא בו, אינו כלי; ולא מקבל טומאה, עד שיחק בו.

כה,ט  [יא] ראשי כלונסות שהן חקוקין--אם חקקן לדעת, מקבלין טומאה.  מצאן חקוקין--אם חישב עליהן, מקבלין טומאה מכאן ולהבא; ואם חישב עליהן חירש שוטה וקטן, או אדם שאינן שלו--טהורין.  וכן כל כיוצא בהן מדברים שאינן מקבלין טומאה אלא במחשבה--שאין לך מחשבה מועלת, אלא מחשבת בעלים שהן בני דעה.

כה,י  [יב] העושה כיפה מן השאור, ויבשה ויחדה לישיבה--הרי בטלה מתורת אוכל, ומיטמאה במדרס:  שהרי היא משמשת תשמישי העץ.

כה,יא  [יג] מחצלת הקש, מיטמאה במדרס; ומחצלת הקנים ושלחילף--טהורה, מפני שאינה ראויה למדרס.  ושאר המחצלאות--אם עשאה לשכיבה, מקבלת טומאה; עשאה לסיכוך, טהורה.  עשאה סתם--אם היתה גדולה, סתמה לסיכוך; והקטנה, סתמה לשכיבה.  [יד] ומחצלת שעשה לה קנים לאורכה--טמאה מדרס, שעדיין ראויה לשכיבה; עשאן כמין גם, טהורה.  עשה קנים לרוחבה--אם אין בין קנה לחבירו ארבעה טפחים, טהורה.

כה,יב  נחלקה לרוחבה, עדיין מקבלת טומאה.  נחלקה לאורכה, ונשתיירו בה שלושה מעדנים שלששה טפחים--עדיין היא ראויה למדרס, ומיטמאה; פחות מכאן, טהורה.  וכן אם התיר ראשי מעדנים, טהורה.  ואף טומאת מדרס לא תקבל המחצלת, עד שתיגמר מלאכתה  כמו שביארנו.

כה,יג  [טו] תיבה שפתחה מלמעלן--טהורה מן המדרס, שאינה ראויה לישב עליה; ומקבלת שאר טמאות.  ושפתחה מצידה--טמאה במדרס, ובשאר טמאות.  [טז] עגלה שלקטן--מיטמאה במדרס, שהרי נשען עליה.  [יז] מקל שלזקנים--טהור מכלום, שאינו אלא לסייע.

כה,יד  [יח] סנדל , והוא סנדל שלעץ--הרי הוא מיטמא במדרס, מפני שהסיד פעמים מטיל בו עד שמגיע לביתו.  [יט] קב שלקיטע שיש בו בית קיבול כתיתין--מיטמא בשאר טמאות, מפני בית קיבולו, ומיטמא במדרס, שהרי נשען עליו.

כה,טו  [כ] ואלו טמאין משום מרכב:  מרדעת שלחמור, וטפיטן , וכר הגמל, ואוכף , וכל כיוצא בהן.  הלוחות שמניחין על גבי החמור, ואחר כך נותנין עליו המשאוי--טהורות; ואם היתה ראויה למרכב, טמאה.
 

הלכות כלים פרק כו

כו,א  כלי עץ הראוי למדרס שקבעו בכותל בתוך הבניין--קבעו ולא בנה על גביו, או שבנה על גביו ולא קבעו--עדיין הוא מיטמא במדרס כשהיה; קבעו במסמרים, ובנה עליו--טהור.

כו,ב  וכן מפץ שנתנו על גבי הקורות--קבעו ולא נתן עליו את המעזיבה, או שנתן עליו את המעזיבה ולא קבעו--עדיין הוא מיטמא במדרס; קבעו, ונתן עליו את המעזיבה--טהור.

כו,ג  [ב] ספסל שניטל אחד מראשיו, ועדיין הוא ראוי למדרס--ניטל השני, טהור; ואם יש בו גובה טפח, מיטמא במדרס.

כו,ד  [ג] כיסא שלכלה שניטלו חפוייו, טהור; ואם לא היו חפוייו יוצאין, ונטלו--עדיין הוא ראוי למדרס, שכן דרכו להיות מטהו על צדו ויושב עליו.

כו,ה  [ד] כיסא שניטלו חפוייו, ועדיין הוא ראוי לישיבה--מיטמא; ניטלו שניים מחפוייו זה בצד זה, טהור.  [ה] שידה שניטל העליון שלה--טמאה, מפני התחתון שהוא ראוי למדרס; ניטל התחתון--טמאה, מפני העליון.  ניטל העליון, והתחתון--הרי הדפין טהורין.

כו,ו  תיבה שנפחתה מצידה--מיטמאה במדרס כשאר טמאות, מפני שהיא ראויה אף לישיבה  יושבין עליה.  נפחתה מלמעלן--טהורה מן המדרס, שהרי אינה ראויה לישיבה; ומיטמאה בשאר טמאות, שעדיין היא מקבלת.

כו,ז  נפחתה מלמטן--טהורה מכל טומאה, אף על פי שאפשר לישב עליה ככסא, מפני שעיקר מעשיה לקבלה, וכבר בטל העיקר; והמגורות שבה מיטמאות, ואינן חיבור לה.

כו,ח  וכן משפלת שנפחתה מלקבל רימונים--אף על פי שהיא ראויה למדרס, הרי היא טהורה מכלום:  מפני שעיקר מעשיה לקבלה; והואיל ובטל העיקר, בטלה הטפילה.

כו,ט  [ז] עריבה שלעץ שמגבלין בה הבניין את --אף על פי שמקבלת שאר טמאות, אינה מיטמאה במדרס.  עריבה שלעץ שלשין בה הבצק, שהיא מחזקת משני לוגין ועד תשעת קבין, שנסדקה עד שאינו יכול לרחוץ בה רגלו אחת, מפני הסדק--הרי זו מיטמאה במדרס:  שסתמה שהוא כופה אותה ויושב עליה, לפי גודלה וסדק שלה.

כו,י  הניחה בגשמים עד שנתפחה, ונסתם הסדק--אינה מיטמאה במדרס, שהרי היא ראויה ללוש בה, ותחילת מעשיה ללוש בה; ומקבלת שאר טמאות.  חזר והניחה בקדים, ונפתח הסדק--חזרה לקבל טומאת מדרס, וטהורה משאר טמאות.

כו,יא  [ח] עריבה גדולה שהיא מחזקת יתר על תשעת קבין, שנפחתה מלקבל רימונים, והכינה לישיבה--הרי זו טהורה אף מטומאת מדרס, עד שיקציע:  שאין המחשבה מועלת בעריבה גדולה שנפחתה, עד שייעשה בה מעשה.  עשיה איבוס לבהמה--אף על פי שקבעה בכותל, טמאה בכל הטומאות.

כו,יב  [ט] מיטה שניטלו ארוכות שלה אחר שנטמאת, ועשה לה חדשות, ולא שינה את הנקבים, ונשתברו החדשות--עדיין היא בטומאתה; נשתברו הישנות--טהורה, שהכול הולך אחר הישנות.

כו,יג  [י] מיטה שהייתה טמאה מדרס, ונטלה קצרה ושתי כרעיים--עדיין היא בטומאתה, שעדיין צורת המיטה עומדת; ניטלה ארוכה ושתי כרעיים, טהורה.  [יא] קצץ שתי לשונות שלמטה באלכסון, או שקצץ שתי כרעיים טפח על טפח באלכסון, או שמיעטן פחות מטפח--הרי זו נשברה וטהורה.

כו,יד  נשברה ארוכה, ותיקנה--עדיין היא אב טומאה כשהייתה; נשברה הארוכה השנייה, ותיקנה--טהורה מן המדרס, אבל טמאה מגע מדרס.  לא הספיק לתקן את הראשונה, עד שנשברה השנייה--טהורה.

כו,טו  [יב] מיטה שהייתה טמאה מדרס, או בשאר טמאות, ונגנב חצייה או אבד, או שחלקוה אחין או שותפין--הרי זו טהורה, שהרי זו ככלי שנשבר.  החזירוהו, מקבלת טומאה מכאן ולהבא:  הרי זה דומה למי שעשה כלי אחד, משברי כלי שנטמא--שהוא טהור, ומקבל טומאה להבא.

כו,טז  [יג] מיטה שנתפרקו אבריה--אם נשארה ארוכה ושתי כרעיים, או קצרה ושתי כרעיים--הרי אלו מיטמאין, מפני שראויין לסמכן לכותל ולישן עליהן.  [יד] ומיטה שנטמאת כולה--אם הטבילה אברים אברים, טהורה.  [טו] המפרק את המיטה להטבילה--הנוגע בחבלים שלה, טהור.
 

הלכות כלים פרק כז

כז,א  שלוש תיבות הן:  תיבה שפתחה מצידה, טמאה מדרס; פתחה מלמעלה, טמאה טמא מת; והבאה במידה, טהורה מכלום.

כז,ב  שלוש ערבות הן:  עריבה משני לוגין ועד תשעת קבין שנסדקה, טמאה מדרס; ושלמה, טמאה טמא מת; והבאה במידה, טהורה מכלום.

כז,ג  שלוש עגלות הן:  העשויה , טמאה מדרס; והעשויה כמטה, טמאה טמא מת; , טהורה מכלום.

כז,ד  שלושה תריסין הן:  תריס הכפוף, טמא מדרס;  בו בקומפון, טמא טמא מת;  הערביים, טהורה מכלום--לפי שהיא עשויה לצורה בלבד, ואינה ממשמשי אדם, וכל כלי שאינו ממשמשי אדם, אינו מקבל טומאה כל עיקר.

כז,ה  שלושה תרבוסין שלעור הן:  שלספרים, טמא מדרס; ושאוכלין עליו, טמא טמא מת;  עליו את הזיתים, טהור מכלום--לפי שאינו ממשמשי אדם.

כז,ו  שלוש בסיסות הן:  שלפני המיטה ושלפני הסופרים, טמא מדרס; , טמא טמא מת; , טהור מכלום--לפי שהוא כמקצת המגדל, וצורתו מוכחת עליו.

כז,ז  [יח] שלוש פנקסות הן:  האפיפירין שמניחין עליו הספרים, טמא מדרס; ושיש בו בית קיבול שעווה, טמא טמא מת; וחלקה, טהורה מכלום--לפי שאין עליו צורת כלי, ואינו ראוי למדרס.

כז,ח  [ז] שלוש מיטות הן:  העשויה לשכיבה, טמאה מדרס;  שנותנין בה כלי זכוכית, טמאה טמא מת;  שמסרגין עליה את הסבכות, טהורה מכלום--לפי שאינה ממשמשי אדם.

כז,ט  [ח] שלוש משפלות הן:  שלזבל, טמאה מדרס; שלתבן, טמאה טמא מת;  , טהור מכלום--לפי שהחבלים שלו קשים ביותר ועבים ואינו ראוי לישב עליו, ועיני הסבכה רחבים הרבה ואינו ראוי לקבל תבן וכיוצא בו, ונמצא שאין עליו תורת כלי, אלא חבלים בלבד.

כז,י  [ט] שלושה מפצין הן:  העשוי לישיבה, טמא מדרס; ושלצבעין שמניחין בו את הכלים, טמא טמא מת;  שנותנין עליו ענבים ומחפין בו, טהור מכלום--שאינן ממשמשי אדם.

כז,יא  [י] שלושה חמתות הן ושלושה  הן:  המקבלין כשיעור, טמאין מדרס; וכמה שיעורן--החמת ארבעת קבין, והתורמל חמשת קבין.  ושאינן מקבלין כשיעור, טמאין טמא מת; ושלעור הדג, טהורות מכלום.

כז,יב  [יא] שלושה עורות הן:  העשוי לשטיח, טמא מדרס; והעשוי לתכריך, טמא טמא מת;  , טהור מכלום--לפי שאין עליו צורת כלי.

כז,יג  [יב] שלושה סדינין הן:  העשוי לשכיבה, טמא מדרס; והעשוי לפרוכת, טמא טמא מת;  שעושין אותו כדי שיתלמד ממנו הרוקם, טהור מכלום--לפי שאינן ממשמשי אדם.

כז,יד  [יג] שלוש מטפחות הן:  שלידים, טמאה מדרס; , טמאה טמא מת;  המת  בני לוי, טהורה מכלום--לפי שאינן ממשמשי אדם.

כז,טו  [יד] עור העשוי כמו יד שמכניסין בו היד והאצבעות מפני הצינה וכיוצא בהן, והוא הנקרא ; ושלושה  הן:  שלצדי חיה ועוף, טמא מדרס--שהרי נשען עליו; , טמא טמא מת--מפני שנותנין בו את החגבים;  שמקייצין בו הפירות, טהור מכלום--לפי שאינו ממשמשי אדם.

כז,טז  [טו] שלוש סבכות הן:  שלילדה, טמאה מדרס; ושלזקינה, טמאה טמא מת; ושעושין לצחק בה  שיכר, טהורה מכלום--לפי שאינה ממשמשי אדם.

כז,יז  [טז] שלושה סנדלין הן:  שלאדם, טמא מדרס; שלמתכת , טמא טמא מת; שלשעם , טהור מכלום.

כז,יח  כללו שלדבר:  כל כלי שאינו ראוי למשכב או למרכב, או שהוא ראוי ולא נעשה לכך אלא למלאכה אחרת--הרי הוא טהור מן המדרס.  נעשה למלאכה אחרת ומשמש עימה את הישיבה, כגון הטלית והרדיד--מיטמא במדרס; וכל המיטמא במדרס, מיטמא במת.  ויש שמיטמא במת ואינו מיטמא במדרס, כמו שביארנו.  וכל המיטמא במת--מיטמא בשאר אבות הטומאות, בין אבות שלתורה בין שלדבריהם; ומיטמא במשקין.

כז,יט  [יז] שלוש קופות הן:  מהוהה שטליה על הבריאה, הולכין אחר הבריאה; קטנה על הגדולה, הולכין אחר הגדולה.  היו שוות, הולכין אחר הפנימית; כיצד הולכין אחריה--שאם ניקבה במוציא רימון, שתיהן טהורות.
 

הלכות כלים פרק כח

כח,א  כל הכלים שיש להן בית קיבול, שנטמאו אחוריהן במשקין--לא נטמא תוכן לתרומה, ולא , ולא אזניהן, ולא ידיהן, ולא מקום האצבע השוקע בשפת הכלי; נטמא תוכו שלכלי, נטמאו כולן.  נפלו משקין טמאין על כני הכלים, או על , או על אזניהן, או על ידות הכלים המקבלין--הרי זה מנגבן, וטהורין:  ואפילו אחורי הכלי כולו, לא נטמאו.

כח,ב  אחד כלי השק, כגון השקין והמרצופין, או כלי העור, כגון הכרים והכסתות, ואחד כלי העץ, אפילו קופות ומשפלות--אם נטמאו אחוריהן במשקין, לא נטמא תוכן.

כח,ג  פשוטי כלי שטף שאינן ראויין למדרס, כגון השולחן וטבלה שאין לה דופן--הואיל ואין מקבלין טומאה מן התורה--אם נטמאו אחוריהן במשקין, לא נטמא תוכן.

כח,ד  אבל פשוטי כלי שטף הראויין למדרס--כגון המיטה, והעור שישנים עליו, והכסא, וכיוצא בהן--אין להם אחורים ותוך; אלא בין שנגעו משקין בהן מתוכן, או מאחוריהן--נטמא הכלי כולו.

כח,ה  וכן מידות יין ושמן,  , ומסננת שלחרדל, ומשמרת שליין--אין להן אחורים ותוך; אלא אם נפלו משקין על מקצתן, נטמאו כולן כמו הבגדים.

כח,ו  [ד] המרדע, והוא המלמד--יש לשני קצותיו אחורים ותוך.  כיצד:  נפלו משקין על החרחור--לא נטמא מן העץ הסמוך לחרחור אלא שבעה טפחים בלבד, ושאר העץ טהור; וכן אם נפלו משקין על הדרבן, לא נטמא אלא ארבעה טפחים הסמוכין לדרבן.  נפלו חוץ לשבעה, וחוץ לארבעה--הרי זה ככלי קיבול שנגעו משקין באחוריו, ולא נטמא אלא ממקום מגעו ולחוץ.

כח,ז  [ה] כיס בתוך כיס, שנטמא אחד מהן במשקין--לא נטמא חבירו.  במה דברים אמורים, בשהיו שפתותיהן שווין.  אבל אם היה החיצון עודף, ונטמא הפנימי--נטמא החיצון; נטמא החיצון, לא נטמא הפנימי.  ובשרץ--בין כך ובין כך--אם נטמא אחד מהן, לא נטמא חבירו.

כח,ח  [ו] החוקק רובע וחצי רובע בעץ אחד, ונטמא אחד מהן במשקין--לא נטמא השני, אף על פי שהן עץ אחד.  כיצד:  נגעו משקין טמאין בתוך הרובע--הרובע ואחוריו טמאין, וחצי הרובע ואחוריו טהור; נגע בחצי הרובע מתוכו--חצי הרובע ואחוריו טמאין, והרובע ואחוריו טהורין.  וכשהוא מטביל, מטביל את הכול.  נטמאו אחורי הרובע, או אחורי חצי הרובע במשקין--הרי אחורי הכלי טמא, שאין חולקין את האחורים.

כח,ט  [ז] קומקמוס שהיו אחוריו טמאין, והיה מרתיח--אין חוששין שמא יצאו משקין מתוכו ונגעו באחוריו וחזרו לתוכו, אלא הרי המשקין שבתוכו טהורין לתרומה.
 

 

הלכות מקוות

מצות עשה אחת, והיא שיטבול כל טמא במי מקוה ואחר כך יטהר.  וביאור מצוה זו בפרקים אלו.
 

הלכות מקוות פרק א

א,א  כל הטמאים--בין אדם, בין כלים, בין שנטמאו בטומאה חמורה שלתורה, בין שנטמאו בטמאות שלדבריהם--אין להן טהרה, אלא בטבילה במים הנקוים בקרקע.

א,ב  כל מקום שנאמר בתורה רחיצת בשר וכיבוס בגדים מן הטמאות, אינו אלא טבילת כל הגוף במקוה; וזה שנאמר בזב "וידיו לא-שטף במים" (ויקרא טו,יא), כלומר שיטבול כל גופו.  והוא הדין לשאר הטמאים--שאם טבל כולו חוץ מראש אצבעו הקטנה, עדיין הוא בטומאתו.  וכל הדברים האלה--אף על פי שהן מפי השמועה, הרי נאמר "במים יובא וטמא עד-הערב, וטהר" (ויקרא יא,לב):  בניין אב לכל הטמאים, שיבואו במים.

א,ג  כל הכלים שנטמאו--יש להן טהרה במקוה, חוץ מכלי חרס וכלי זכוכית; וכן המפץ.  וכלי חרס, נאמר בו "ואותו תשברו" (ויקרא יא,לג)--אין לו טהרה אלא שבירה.  אפילו חיברו בקרקע, ואפילו קבעו במסמר, ואפילו מילאהו סיד או --הרי הוא כמות שהיה, עד שישבר.  וכלי זכוכית, ככלי חרס עשו אותן בדבר זה.

א,ד  המפץ אינו בכלל הכלים המקבלין שאר כל הטומאות:  לפי שאינו כלי קיבול, אינו בכלל כלי עץ האמורים בתורה; והואיל והוא ראוי למשכב, נתרבה לטומאת מדרס בלבד דין תורה; וכיוון שאין לו טומאה ולא טהרה בפירוש, ונתרבה לטומאה--לא יתרבה ליטהר במקוה, שאין מטהר במקוה אלא הכלים האמורים בתורה.  ואין למפץ טהרה אלא קריעתו, עד שיישאר פחות משישה על שישה טפחים.

א,ה  הזב--אין לו טהרה אלא במעיין, שהרי נאמר בו "במים חיים" (ויקרא טו,יג); אבל הזבה ושאר הטמאים, בין אדם בין כלים--טובלין אף במקוה.

א,ו  כל חייבי טבילות, טבילתן ביום--חוץ מנידה ויולדת, שטבילתן בלילה כמו שביארנו בעניין נידה.  ובעל קרי טובל והולך כל היום כולו, מתחילת הלילה--שנאמר "והיה לפנות-ערב, ירחץ במים" (דברים כג,יב), שטובל והולך מתחילת הלילה עד הערב שמש.

א,ז  כל הטובל צריך שיטבול כל גופו כשהוא ערום, בבת אחת.  ואם היה בעל שיער, יטביל כל שיער ראשו; והרי הוא כגופו, דין תורה.  וכל הטמאים שטבלו בבגדיהם, עלתה להן טבילה--מפני שהמים באין בהן, אינן חוצצין.  וכן הנידה שטבלה בבגדיה, מותרת לבעלה.

א,ח  כל הטובל צריך להתכוון לטבילה; ואם לא נתכוון, עלתה לו טבילה לחולין.  אפילו נידה שטבלה בלא כוונה, כגון שנפלה לתוך המים או ירדה להקר--הרי זו מותרת לבעלה; אבל לתרומה וקדשים--אינה טהורה, עד שתטבול בכוונה.

א,ט  הכופת ידיו ורגליו, וישב לו באמת המים--אם נכנסו מים דרך כולו, טהור.  הקופץ לתוך המקוה, הרי זה מגונה.  והטובל פעמיים במקוה, הרי זה מגונה.  והאומר לחבירו כבוש ידך עלי במקוה, הרי זה מגונה.

א,י  בית הסתרים ובית הקמטים, אינן צריכין שיבואו בהן המים:  שנאמר "וידיו לא-שטף במים" (ויקרא טו,יא), אברים הנראים בלבד.  ואף על פי כן צריכין להיות ראויין שיבואו בהן המים, ולא יהיה בהן דבר חוצץ.  לפיכך אמרו חכמים לעולם ילמד אדם בתוך ביתו, שתהיה אישה מדיחה קמטיה במים ואחר כך תטבול.  האישה טובלת כדרך גדילתה כאורגת, וכמניקה את בנה.

א,יא  אישה אינה טובלת בנמל, מפני  מבני אדם ואינה טובלת כהוגן; ואם הקיף לה מפץ וכיוצא בו כדי להצניעה, טובלת בנמל.  ולא תטבול על גבי כלי חרס או סל וכיוצא בהן, מפני שהיא מפחדת ולא תעלה לה טבילה.

א,יב  אחד האדם ואחד הכלים, לא יהיה דבר חוצץ בינם לבין המים:  כגון שהיה בצק או טיט מודבק על בשר האדם, או על גוף הכלי--הרי זה טמא כשהיה, ולא עלתה להן טבילה.

א,יג  דבר תורה:  אם היה דבר החוצץ חופה את רוב האדם, או רוב הכלי--לא עלתה להן טבילה.  והוא שיהיה האדם מקפיד עליו, ורוצה להעבירו; אבל אם אינו מקפיד עליו, ולא שם אותו על לב בין עבר בין לא עבר--אינו חוצץ, ואף על פי שהוא חופה את רובו.  וכן אם היה חופה מיעוטו--אינו חוצץ, אף על פי שהוא מקפיד עליו.

א,יד  מדברי סופרים:  שכל דבר החוצץ--אם היה מקפיד עליו--לא עלתה לו טבילה, אף על פי שהוא על מיעוטו; גזירה, משום רובו.  וכל דבר החוצץ--אם היה חופה את רובו--לא עלתה לו טבילה, אף על פי שאינו מקפיד עליו; גזירה, משום רובו המקפיד עליו.

א,טו  נמצאת אומר שאם היה על בשר האדם או על גוף הכלי דבר מדברים החוצצין, כגון בצק וזפת וכיוצא בהן--אפילו טיפה כחרדל, והוא מקפיד עליה--לא עלתה לו טבילה; ואם אינו מקפיד עליה--עלתה לו טבילה, אלא אם כן היה חופה את רוב הכלי או רוב האדם כמו שביארנו.
 

הלכות מקוות פרק ב

ב,א  אלו חוצצין באדם:  לפלוף שחוץ לעין, וגלד שעל גבי המכה, וסם יבש שעל גבי המכה, והרטייה שעליה, וגלדי צואה שעל בשרו, ובצק או טיט שתחת הציפורן, והמלמולין שעל הגוף, וטיט היון, וטיט היוצרין, וטיט  הנמצא שם תמיד אפילו בימות החמה--כל אלו חוצצין.  ושאר כל הטיט--כשהוא לח--אינו חוצץ, שהרי נמחה במים; וכשהוא יבש, חוצץ.

ב,ב  הדיו, והדבש, והחלב, והדם, ושרף התות, ושרף התאנה, ושרף השקמה, ושרף החרוב--יבשין, חוצצין; לחין, אינן חוצצין.  ושאר כל השרפין--בין לחין בין יבשין, חוצצין.  ודם שנסרך בבשר--אפילו לח, חוצץ.

ב,ג  האבר והבשר המדולדלין באדם, חוצצין.  [ג] בית הסתרים באישה, חוצץ עד שתדיח תחילה, שהזיעה שם תמיד, והאבק מתקבץ וחוצץ.  במה דברים אמורים, בנשואה; אבל בפנויה--הואיל ואינה מקפדת, אינו חוצץ.

ב,ד  האגוד שעל גבי המכה, והקשקשין שעל גבי השבר, והשירים והנזמים  והטבעות--בזמן שהן חזקים ודבקים בבשר, חוצצין; ובזמן שהן רפין, אינן חוצצין.

ב,ה  חוטי צמר, וחוטי פשתן, והרצועות שקושרין הנשים על ראשיהן לנואי--חוצצין, מפני שהן מבדילין בין המים ובין הגוף; אבל חוטי שיער--אין חוצצין, מפני שהמים באין בהן אף על פי שאינן רפין.

ב,ו  חוטין שבצואר--אין חוצצין, אפילו שלפשתן:  לפי שאין אישה חונקת עצמה בהן.  אבל חבקין , כגון קטליות וענקים--חוצצין:  לפי שהאישה חונקת עצמה בהן, כדי שתיראה בעלת בשר.  [ז] שיער שעל הלב שנתקשר ונעשה קלקין, חוצץ; וכן קלקי הזקן חוצצין.

ב,ז  [ח] חץ שהוא תחוב באדם--בזמן שהוא נראה, חוצץ; ובזמן שאינו נראה--טובל ואוכל בתרומתו לערב, אף על פי שהוא חץ טמא.  וכן מי שבלע טבעת טמאה, וטבל--הרי זה טהור; ואם הקיאה אחר שטבל, נטמא במגעה:  שכבר ביארנו שכל הבלועין בגוף החי, אינן מטמאין ולא מיטמאין.

ב,ח  נכנסו צרורות וקסמין בסדקי רגליו מלמטה, חוצצין.  [ט] אספלונית, מלוגמה, ורטייה שעל בית הסתרים--חוצצין:  אף על פי שאינו צריך שייכנסו המים, צריכין שיהיו ראויין ולא יהיה עליהן דבר חוצץ כמו שביארנו.

ב,ט  היתה בו שערה או שתי שערות חוץ למכה וראשון מודבק למכה, או שהיו מדבקין בטיט או בצואה, או שהיו בו שתי שערות בריסי עיניו מלמעלה--הרי אלו חוצצין.

ב,י  לא יטבול אדם בעפר שעל רגליו; ואם טבל, אינו חוצץ.  [יא] האוחז באדם ובכלים, והטבילן--הרי הן בטומאתן, ואף על פי שריפה ידיו עד שבאו בהן המים:  גזירה, שמא לא ירפה.  ואם הדיח ידיו במים, עלתה להן טבילה.

ב,יא  [יב] המפשלת בנה לאחוריה, וטבלה--לא עלתה לה טבילה:  שמא טיט היה ברגלי התינוק או בידו, ונדבק באימו בשעת טבילה, וחוצץ, ואחר שעלתה נפל.

ב,יב  [יג] נידה שנתנה שיערה בפיה, או שקפצה ידה, או שקרצה בשפתותיה, או שנמצא עצם בין שיניה--כאילו לא טבלה.  וכן שאר הטמאים.  נתנה מעות בפיה, וירדה וטבלה--טהרה מטומאת נידה, והרי היא טמאה על גב רוקה; ונמצאה ראשון לטומאה, כמי שנגע ברוק הנידה.  וכן הדין בזב.

ב,יג  [יד] ואלו שאין חוצצין באדם:  קלקי הראש ובית השחי ובית הסתרים באיש, ולפלוף שבעין, וגלד שהעלת המכה, ולכלוכי צואה שעל בשרו, וצואה שתחת הציפורן, וצפורן המדולדלת, וכישות הקטן והוא השיער הדק שעל בשרו--כל אלו אין חוצצין.

ב,יד  [טו] שתי שערות או יתר שהיו קשורין כאחת קשר אחד--אינן חוצצין, מפני שהמים באין בהן.  ושערה אחת שנקשרה, חוצצת:  והוא, שיהיה מקפיד עליה; אבל אם אינו מקפיד עליה, עלתה לו טבילה, עד שיהיה רוב שיערו קשור, נימה נימה בפני עצמה.  כזה הורו הגאונים.

ב,טו  וייראה לי ששיערו שלאדם כגופו הוא חשוב לעניין טבילה, ואינו כגוף בפני עצמו כדי שנאמר רוב השיער; אלא אף על פי שכל שיער ראשו קשור נימה נימה--אם אינו מקפיד עליו, עלתה לו טבילה, אלא אם כן נצטרף לחוצץ אחר על גופו, כמו שביארנו.  ואחד הנידה, ואחד שאר הטמאים שיש בראשון שיער.

ב,טז  תקנת עזרא היא שתהיה אישה חופפת את שיערה, ואחר כך תטבול; ואם אפשר לה לחוף בלילה ולטבול מיד, תיכף לחפיפה--הרי זה משובח.  ובשעת הדוחק, או מפני החולי--חופפת אפילו בערב שבת, וטובלת למוצאי שבת.

ב,יז  טבלה ועלתה, ונמצא עליה דבר חוצץ--אם באותו היום שחפפה טבלה, אינה צריכה לחוף פעם שנייה, אלא חוזרת, וטובלת בלבד.  ואם לאו, צריכה לחוף פעם שנייה ולטבול.

ב,יח  לא תחוף אישה בנתר, מפני שהוא מקטף את השיער, ולא באהל, מפני שהוא מסריך את השיער; אלא בחמין, ואפילו בחמי חמה--מפני שהחמין מישרין את השיער, ומסלסלין אותו.  אבל הצונן מקבצין את השיער, ומכלכלין אותו ומתקשר.

ב,יט  נידה שנתנה תבשיל לבנה, וטבלה--לא עלתה לה טבילה, מפני השמנונית שעל ידה.  [כ] שרטה בשרה והוציאה דם, וטבלה--בתוך שלושה ימים, אין מקום השריטות חוצץ; לאחר שלושה ימים, הרי מקום השריטות חוצץ, מפני שהדם קופה שם, כגלד שעל גבי המכה.

ב,כ  וכן לפלוף שבעין--אם היה יבש והוא שהתחיל להוריק, חוצץ בנידה.  [כא] כוחל שבעין, אינו חוצץ; שעל גבי העין, חוצץ.  ואם היו עיניה פורחות, אף על גבי העין אינו חוצץ.  [כב] פתחה עיניה ביותר, או עצמה עיניה ביותר--לא עלתה לה טבילה.

ב,כא  במה דברים אמורים, לעניין טהרות; אבל להתירה לבעלה, הרי זו מותרת.  אף על פי שנתנה תבשיל לבנה, או שהיה בה שרט ישן, או שהיה על גב עיניה כוחל, ובין פתחה עיניה או עצמה אותן--הרי זו מותרת לבעלה:  שכל הדברים האלו וכיוצא בהן אינן חוצצין אלא מדבריהם, ולעניין טהרות גזרו; לעניין בעילה, לא גזרו.  וכל החוצץ בנידה לטהרות--חוצץ בשאר טמאים לעניין טהרות, וחוצץ בבגד בשעת טבילה.

ב,כב  [כג] מי שטבל, ועלה ונמצא עליו דבר חוצץ--אף על פי שנתעסק באותו המין כל היום כולו, הרי הוא בטומאתו עד שיאמר יודע אני בוודאי שלא היה זה עלי קודם הטבילה:  הואיל והוחזק טמא, העמד טמא על טומאתו, עד שתדע בוודאי שטהר.
 

הלכות מקוות פרק ג

ג,א  ואלו חוצצין בכלים:  הזפת, והחמור, וכיוצא בהן.  הזפת שבכוס ושבצלוחית--מתוכן, חוצצין; ומאחוריהן, אינן חוצצין.  במה דברים אמורים, מבית האומן; אבל מבעל הבית--בין מתוכן בין מאחוריהן, חוצצין.

ג,ב  הזפת שבתמחוי ושבקערה--בין מתוכן בין מאחוריהן, בין מבעל הבית בין מבית האומן--חוצצין.  [ב] המור והקומוס--בין בכוס וצלוחית בין בתמחוי וקערה, בין מבעל הבית בין מבית האומן, בין מתוכן בין מאחוריהן--חוצצין.

ג,ג  היה זפת או חמר וכיוצא בהן על הטבלה, ועל השולחן, ועל הדרגש--אם היו נקיים--חוצצין, מפני שהוא מקפיד עליהן; ועל הבלוסין--אינן חוצצין, מפני שאינו מקפיד עליהן.  [ג] היו על מיטות בעל הבית, חוצצין; ועל שלעני, אינן חוצצין.  על אכוף בעל הבית, חוצץ; ועל זקוקין, אינו חוצץ.  על המרדעת משני צדדין, חוצץ.

ג,ד  היה זפת או חמר וכיוצא בהן על בגדי תלמידי חכמים--אפילו מצד אחד חוצץ, מפני שהן מקפידין על מלבושן להיות נקי.

ג,ה  על בגדי עמי הארץ--משני צדדין, חוצץ; מצד אחד, אינו חוצץ.  [ה] היו על המטפחות , ,  אילנות--אינן חוצצין.  [ו] טבח שהיה דם על בגדו--אינו חוצץ, מפני שאינו מקפיד.  [ז] מוכר רבב שהיה רבב על בגדו, אינו חוצץ; וכן כל כיוצא בזה.  היה הטבח מוכר רבב, והיה על בגדו דם ורבב--הרי זה ספק אם חוצץ, מפני שהן שניים מקפיד, או אינו חוצץ, שהרי מלאכתו היא ואינו מקפיד.

ג,ו  [ח] היה הזפת או החמור וכיוצא בהן על הסנדל מתוכו--מלמעלה, חוצץ; ומלמטה, אינו חוצץ.  על הספסל--מלמעלה או מן הצדדין, חוצץ; מלמטה, אינו חוצץ.  [ט] לכלוכי צואה שבכסא  המכובשין--בין מתוכן בין מאחוריהן, בין מלמטה בין מן הצדדין--אינן חוצצין, מפני שהמים מעבירין אותן.

ג,ז  אבל לכלוכי שמרים שבכוס ושבצלוחית, והמוך שבשיר ושבזוג, והטיט והבצק שעל יד הקורדום ושעל יד המגרפה--חוצצין.

ג,ח  [י] דבר ברור הוא שכל מקום שאמרנו בזפת ובחמור וכיוצא בהן שאינן חוצצין בכלים, מפני שאינו מקפיד הוא; לפיכך אם היה רוב הכלי חפוי בזפת או בחמור וכיוצא בהן--לא עלתה לו טבילה כמו שביארנו, אף על פי שאינו מקפיד.  ואין בדבר זה הפרש בכלי מן הכלים, אלא כל הכלים שווין בדבר זה.

ג,ט  [יא] כל ידות הכלים שהן חלולין שהכניסן שלא כדרכן, או שהכניסן כדרכן ולא מרקן, או שהיו שלמתכת ונשברו--לא עלתה להן טבילה.  [יב] כלי שהפך פיו למטה, והטבילו--כאילו לא טבל, מפני שאין המים נכנסין בכולו.  היה בו מקום שאינן נכנסין בו עד שיטנו--לא עלתה לו טבילה, עד שיטנו על צדו.

ג,י  [יג] כלי שהוא צר מכאן ומכאן, ורחב מן האמצע--אינו טהור, עד שיטנו על צדו.  [יד] צלוחית שפיה שוקע--אינה טהורה, עד שיטנה על צידה.  [טו] קלמרין--אינה טהורה, עד  מצידה כדי שייכנסו המים לעקמומית שבה.

ג,יא  [טז] בהמה שהיה השיר עליה רפוי ונטמא, מטבילין אותו במקומו.  [יז] ולא יטביל את הקומקמוס בפחמין שבו, אלא אם כן שפשף.  [יח] כלי שהוא מלא משקין, והטבילו--כאילו לא טבל.  היה מלא מים, והטבילו--הרי המים והכלי טהורין כאחת, מפני שהמים יש להן טהרה כמו שביארנו בטומאת אוכלין ומשקין.

ג,יב  היה הכלי מלא מי רגלים, רואין אותן כאילו הן מים.  היה בו מי חטאת--אם היה רוב הכלי פנוי, כדי שירבו מי מקוה על מי חטאת שבתוכו--הרי זה טהור; ואם לאו--עדיין הוא בטומאתו, וכאלו הן שאר משקין שחוצצין בין גוף הכלי ובין מי המקוה.

ג,יג  [יט] כלי שתוכו טהור וגבו טמא, והיה מלא יין לבן או חלב, והטבילו--הולכין אחר הרוב:  אם היה רוב הכלי פנוי, כדי שירבו המים בתוכו--טהור, מפני שטומאתו מדבריהם.  אבל אם היה בו יין אדום או שאר משקין, לא עלתה לו טבילה.

ג,יד  [כ] לגין שהוא מלא מים טמאים, ונתן על פיו טיט טופח, והיה הטיט שוקע במים, והטבילו--טהור; ואם היה טיט היון וכיוצא בו, כאילו לא טבל.  וכן טבעת שנתנה בלבנה שלטיט טופח, והטבילה--טהורה; ואם היה טיט יון, כאילו לא טבלה.

ג,טו  [כא] אלו שאין צריכין שיבואו בהן המים:  סתם קשרי בגדי עניים; ואם הקפיד עליהן, חוצצין.  וקשרי בגדי בעלי בתים, סתמן חוצצין; ואם אינו מקפיד על הקשרים, אינן חוצצין.  וקשרי נימי הבגדים שנתקשרו מאליהן, וחבט הסנדל, ותפילה שלראש בזמן שהקציצה דבוקה עם הרצועה בבית הרצועה שבה וחזקה, ותפילה שלזרוע בזמן שאינה עולה ויורדת, ואזני החמת ואזני התורמל, וכל כיוצא באלו מקשרים ותפורים שאינו עתיד להתירן.

ג,טז  [כב] ואלו שהן צריכין שיבואו בהן המים:  הקשרים שבפתחי החלוק שהן עשויין בלולאות, וכן קשרי לולאות שבכתף, ושפה  צריך למתח, ותפילה שלראש בזמן שאינה ברצועה,  בזמן שהיא עולה ויורדת, ושנץ , וקשרי נימי הבגדים שקשר אותן, וכן כל כיוצא באלו ממקומות שהוא עתיד לגלותן ולמתחן.

ג,יז  הסלין שלגת --אם היו חזקים, צריך לחטט; ואם היו רפין, צריך לנער.  הכר והכסת שלעור, צריכין שיבואו המים בהן.  [כג] כסת עגולה, והכדור, והאמום, והקמיע, והתפלה--אינן צריכין שיבואו המים לחללן.  זה הכלל--כל שאין דרכו להכניס ולהוציא, טובל סתום.

ג,יח  [כד] המטביל בגדים כשהן מכבסין, צריכין שייכנסו בהן המים עד שיבעבעו; הטבילן נגובין, עד שיבעבעו וינוחו .

ג,יט  [כה] כל ידות הכלים שהן ארוכין יתר מצרכן, ועתיד לקוצן--מטבילן עד מקום המידה.  כיצד:  שלשלת דלי גדול ארבעה טפחים, וקטן עשרה טפחים; מטביל מן השלשלת עד מידה זו בלבד, והשאר טהור.

ג,כ  [כו] כלי טמא שנתן בתוכו כלים אחרים, והטביל הכול--עלתה להן טבילה, אף על פי שפי הכלי צר ביותר:  שהרי המים נכנסין לו; ומתוך שעלתה טבילה לכלי גדול, עלתה טבילה לכלים שבתוכו.  ואם הטהו על צדו, והטביל--לא עלתה להן טבילה, עד שיהיה פיו רחב כשפופרת הנוד.  וכן אם היה הכלי טהור, ונתן לתוכו כלים טמאים, והטבילן--לא עלתה להן טבילה, עד שיהיה פיו רחב כשפופרת הנוד.

ג,כא  במה דברים אמורים, לתרומה.  אבל לקודשים--אין מטבילין כלים לתוך כלים טהורים כלל, ואפילו היו בסל או בקופה כמו שביארנו.
 

הלכות מקוות פרק ד

ד,א  דין תורה:  שכל מים מכונסין, טובלין בהן--שנאמר "מקוה-מים" (ויקרא יא,לו), מכל מקום.  והוא, שיהיה בהן כדי להעלות בהן טבילה לכל גוף האדם בבת אחת:  שיערו חכמים, אמה על אמה ברום שלוש אמות; ושיעור זה הוא מחזיק ארבעים סאה מים, בין שאובין בין שאינן שאובין.

ד,ב  מדברי סופרים:  שהמים השאובין, פסולין לטבילה; ולא עוד, אלא מקוה מים שאינן שאובין, שנפל לתוכן שלושת לוגין מים שאובין--פסלו הכול.  אף על פי שפסול מים שאובין מדברי סופרים, למדוהו בהיקש:  שהרי הוא אומר "אך מעיין ובור מקוה-מים, יהיה טהור" (ויקרא יא,לו)--המעיין אין בו תפוסת יד אדם כלל, והבור כולו בידי אדם שהרי כולו מים שאובין; אמרו חכמים המקוה לא יהיה כולו שאוב כבור, ואינו צריך להיות כולו בידי שמיים כמעין, אלא אם יש בו תפוסת יד אדם, כשר.

ד,ג  כיצד:  המניח קנקנים בראש הגג לנגבן, וירדו להן גשמים ונתמלאו--אף על פי שהיא עונת הגשמים, הרי זה ישבר את הקנקנים או יכפה אותן והמים הנקוים מהן כשרים לטבילה, ואף על פי שכל המים האלו היו בכלים, שהרי לא מלאן בידו.  לפיכך אם הגביה את הקנקנים, והערה אותן--הרי כל המים שבהן שאובין.

ד,ד  המניח כלים תחת הצינור תמיד בכל עת ובכל זמן, אחד כלים קטנים ואחד כלים גדולים, אפילו כלי אבנים וכיוצא בהן מכלים שאינן מקבלין טומאה, ונתמלאו מי גשמים--הרי אלו פסולין.  ואם כפין על פיהן, או שברן--המים הנקוים מהן כשאובין לכל דבר, שהרי לדעתו נתמלאו:  שחזקת הצינור לקלח מים.  ואפילו שכח הכלים תחת הצינור, פסולין:  גזרו על השוכח, מפני המניח.

ד,ה  וכן המניח את הכלים בחצר בשעת קישור עבים, ונתמלאו--המים שבהן פסולין, שהרי לדעתו נתמלאו.  וכן גזרו על השוכח בחצר בשעת קישור עבים, משום מניח.

ד,ו  הניחן בחצר בשעת פיזור עבים, ובאו עבים, ונתמלאו--הרי אלו כשרין, כמי שהניחן בראש הגג לנגבן.  וכן אם הניחן בשעת קישור עבים, ונתפזרו, וחזרו ונתקשרו, ונתמלאו--הרי אלו כשרין.  ואם שברן או כפין, המים הנקוים מהן כשרין.

ד,ז  [ה] הסייד ששכח עציץ במקוה, ונתמלא מים--אף על פי שלא נשאר במקוה אלא מעט, והרי העציץ יש בו רוב המקוה--הרי זה ישבר את העציץ במקומו, ונמצא המקוה כולו כשר.

ד,ח  וכן המסדר את הקנקנים בתוך המקוה, כדי לחסמן, ונתמלאו מים--אף על פי שבלע המקוה את מימיו, ולא נשאר שם מים כלל אלא מים שבתוך הקנקנים--הרי זה ישבר את הקנקנים, והמים הנקוים מהן מקוה כשר.

ד,ט  [ו] כיצד פוסלין המים השאובין את המקוה בשלושת לוגין:  שאם היה במקוה פחות מארבעים סאה, ונפלו לו שלושת לוגין והשלימוהו לארבעים סאה--הרי הכול פסול.  אבל מקוה שיש בו ארבעים סאה מים שאינן שאובין, ושואב בכד, ושפך לתוכו כל היום כולו--הרי זה כשר.

ד,י  ולא עוד, אלא מקוה עליון שיש בו ארבעים סאה מים כשרין, והיה ממלא בכלי ונותן לתוכו עד שרבו המים, וירדו למקוה תחתון ארבעים סאה--הרי התחתון כשר.

ד,יא  [ז] מקוה שיש בו ארבעים סאה מכוונות, ונתן לתוכו סאה מים שאובין, ונטל אחר כך ממנו סאה--הרי זה כשר; וכן נותן סאה ונוטל סאה, והוא כשר--עד רובו.

ד,יב  [ח] אין המים השאובין פוסלין את המקוה בשלושת לוגין, עד  לתוך המקוה מן הכלי; אבל אם נגררו המים השאובין חוץ למקוה, ונמשכו וירדו למקוה--אינן פוסלין את המקוה, אלא עד שיהיו מחצה למחצה; אבל אם היה רוב מן הכשרים, הרי המקוה כשר.

ד,יג  כיצד:  מקוה שיש בו עשרים סאה ומשהו מים כשרים, והיה ממלא ושואב חוץ למקוה, והמים נמשכין ויורדין למקוה--בין שהיו נמשכין על הקרקע, או בתוך הסילון וכיוצא בו מדברים שאינן פוסלין--הרי המקוה כשר, ואפילו השלימו לאלף סאה:  שהשאובה שהמשיכוה כשרה, אם היה שם רוב ארבעים סאה מן הכשר.

ד,יד  וכן גג שהיה בראשו עשרים סאה ומשהו מי גשמים, ומילא בכתפו ונתן לתוכו פחות מעשרים, שנמצא הכול פסול, ופתח הצינור ונמשכו הכול למקום אחד--הרי זה מקוה כשר:  שהשאובה שהמשיכוה--כולה כשרה, הואיל והיה שם רוב כשר.  וכן כל כיוצא בזה.

ד,טו  [ט] הורו מקצת חכמי מערב ואמרו הואיל ואמרו חכמים שאובה שהמשיכוה כולה טהורה, אין אנו צריכין שיהיו שם רוב מים כשרים; וזה שהצריך רוב והמשכה, דברי יחיד הן, וכבר נדחו, שהרי אמרו בסוף שאובה שהמשיכוה כולה טהורה.  ולפי דברי זה--אם היה ממלא בכלי ושופך, והמים נזחלין והולכין למקום אחד, הרי זה מקוה כשר.  וכן כל אמבטי שבמרחצאות שלנו מקוות כשרים, שהרי כל המים שבהן שאוב שנמשך הוא.  ומעולם לא ראינו מי שעשה מעשה בדבר זה.

ד,טז  [י] מי גשמים ומים שאובין שהיו מתערבין בחצר, ונמשכין ויורדין לעוקה שבחצר, או שהיו מתערבין על מעלות המערה, ויורדין למערה--אם רוב מן הכשר, כשר; ואם רוב מן הפסול, פסול; מחצה למחצה, פסול.

ד,יז  אימתי--בזמן שמתערבין עד שלא יגיעו למקוה, ונמשכין ויורדין.  אבל אם היו הכשרים והפסולים מקלחין לתוך המקוה--אם ידוע שנפל לתוכו ארבעים סאה מים כשרים עד שלא ירדו לתוכו שלושת לוגין מים שאובין, כשר; ואם לאו, פסול.
 

הלכות מקוות פרק ה

ה,א  מקוה שנפלו לו שלושת לוגין מים שאובין מכלי אחד, או משניים ושלושה כלים--מצטרפין:  והוא, שיתחיל השני עד שלא פסק הראשון.  מארבעה כלים, אין מצטרפין.  במה דברים אמורים, בזמן שלא נתכוון; אבל אם נתכוון לרבות את מי המקוה--אפילו נפל משקל דינר בכל שנה, מצטרף לשלשת לוגין.

ה,ב  בין שקדמו השאובין את הכשרים, בין שקדמו הכשרים את הפסולין, או שהיו השאובין והכשרים נופלין למקוה כאחת--כיון שנפלו שלושת לוגין שאובין לתוך ארבעים סאה או לפחות מארבעים--נפסל הכול ונעשה שאוב.

ה,ג  [ב] שניים שהטילו זה לוג ומחצה, וזה לוג ומחצה, והסוחט כסותו והגביהה, והרי המים שבה נופלין ממקומות הרבה, וכן המערה מן הצרצור, שמטיל ממקומות הרבה--הרי אלו פוסלין.

ה,ד  [ג] המטביל כר או כסת שלעור במקוה שיש בו ארבעים סאה מכוונות--כיון שהגביה שפתותיהן מן המים, נמצאו המים שבתוכן שאובין.  כיצד יעשה--מטבילן, ומעלה אותן דרך שוליהן.  אבל השק והקופה--מטבילין אותן ומעלין אותן כדרכן, ואינו חושש.

ה,ה  [ד] מקוה שיש בו שלוש גומות שלמים שאובין, לוג בכל גומה, ונפל לתוכו מים כשרים--אם ידוע שנפל לתוכו ארבעים סאה מים כשרים עד שלא יגיעו לגומה השלישית, כשר; ואם לאו, פסול.

ה,ו  [ה] שני מקוות, אין בכל אחד מהן ארבעים סאה, ונפל לזה לוג ומחצה, ולזה לוג ומחצה, ונתערבו שני המקוות--הרי אלו כשרים, מפני שלא נקרא על אחד מהן שם פסול.

ה,ז  אבל מקוה שאין בו ארבעים סאה, שנפל לתוכו שלושת לוגין מים שאובין, ואחר כך נחלק לשניים, וריבה מים כשרים על כל אחד מהן--הרי אלו פסולין:  שכל המקוה כולו שנפסל כמים שאובין הוא חשוב, וכאלו כל מימיו נשאבו בכלי.

ה,ח  [ו] בור שהוא מלא מים שאובין, והאמה נכנסת לו ויוצאה ממנו--לעולם הוא בפסולו, עד שיתחשב שלא נשאר מן השאובין שהיו בבור שלושת לוגין.

ה,ט  מקוה שנפל לתוכו מים שאובין ונפסל, ואחר כך ריבה עליו מים כשרים עד שנמצאו הכשרים ארבעים סאה--הרי הוא בפסולו:  עד שייצאו כל המים שהיו בו, ויפחתו השאובין משלושת לוגין.

ה,י  כיצד:  מקוה שיש בו עשרים סאה מי גשמים, ונפל לתוכו סאה מים שאובין, ואחר כך הרבה עליו מים כשרים--הרי זה בפסולו:  עד שידע שיצאו ממנו עשרים סאה שהיו בו וחמשת קבין ויותר מרביע הקב, ולא נשאר מן הכול שנפסל חוץ מפחות משלושת לוגין.  וכן אם עשה מקוה שיש בו ארבעים סאה מים כשרים, ועירב אותו עם המקוה הזה הפסול--טהרו אלו את אלו.

ה,יא  [ז] המסנק את הטיט לצדדין, ונמשכו ממנו שלושת לוגין למקוה--הרי זה כשר; היה תולש הטיט ומגביהו בידיו, והבדילו מן המקוה לצידה, ונמשכו ממנו שלושת לוגין--הרי אלו פסולין.

ה,יב  [ח] גייס העובר ממקום למקום, וכן בהמה העוברת ממקום למקום, וזלפו בידיהם וברגליהם שלושת לוגין למקוה--הרי זה כשר.  ולא עוד אלא אפילו עשו מקוה בתחילה, הרי הוא כשר.

ה,יג  [ט] מקוה שאין בו ארבעים סאה, ונפל לתוכו פחות משלושת לוגין מים טמאין שאובין--הרי זה כשר לחלה ולתרומה וליטול מהן לידיים, ופסולין להקוות עליהן.  ירדו עליהן גשמים, ורבו עליהן--הרי אלו כשרים להקוות עליהן.

ה,יד  נפל לתוכו שלושת לוגין מים שאובין טמאין--הרי זה פסול לחלה ולתרומה וליטול ממנו לידיים, ופסול להקוות עליו.  ירדו גשמים ורבו עליהן--הרי הן כשרים לחלה ולתרומה וליטול מהן לידיים, ופסולין להקוות עליהן, עד שייצאו כל המים הראשונים שנעשו כולן כשאובין, ולא יישאר מהן אלא פחות משלושת לוגין.

ה,טו  וכן מקוה שיש בו ארבעים סאה חסר דינר, ונפל לתוכו שלושת לוגין מים שאובין טמאין--הרי זה פסול לחלה ולתרומה וליטול ממנו לידיים, ופסולין להקוות עליהן.  נפל לתוכו פחות משלושת לוגין, אפילו כולן טמאין, ואחר כך נפל לתוכו משקל דינר מי גשמים להשלימו--כשם שטהר לטבילה, כך טהר לכל דבר.
 

הלכות מקוות פרק ו

ו,א  כל הכלים המקבלין שהלכו המים עליהן, או שנפלו מתוכן--הרי אלו שאובין, ופוסלין את המקוה:  והוא, שייעשו לקבלה.  אפילו היו כלים שאין מקבלין טומאה, כגון כלי אבנים וכלי אדמה--הרי אלו פוסלין.

ו,ב  כל כלי שלא נעשה לקבלה--אף על פי שהוא מקבל, אינו פוסל את המקוה:  כגון הסילונות שהמים נמשכין בהן--אף על פי שהן רחבים באמצע ומקבלין--אין פוסלין את המקוה, בין שהיו שלמתכת או שלחרס.

ו,ג  השוקת שבסלע--אינה פוסלת את המקוה, לפי שאינה כלי.  אבל כלי שחיברו בסלע--פוסל את המקוה, אף על פי שחיברו בסיד.  ניקבה מלמטה, או מן הצד כשפופרת הנוד--כשרה, ואינה פוסלת את המקוה.

ו,ד  הלוקח כלי גדול, כגון חבית גדולה או עריבה גדולה, ונקבו נקב המטהר אותו, וקבעו בארץ, ועשהו מקוה--הרי זה כשר.  וכן אם פקק את הנקב בסיד ובבניין, אינו פוסל; והמים הנקוים בתוכו, מקוה כשר.  סתם את הנקב בסיד ובגבסים--עדיין הוא פוסל את המקוה, עד שיקבענו בארץ או יבנה.  ואם הוליכו על גב הארץ ועל גב הסיד, ומירח בטיט מן הצדדין--הרי זה כשר.

ו,ה  המניח טבלה תחת הצינור, והרי המים נמשכין על הטבלה, ויורדין למקוה--אם היה לטבלה דופן, הרי זו פוסלת את המקוה; ואם לאו, אינה פוסלת.  זקופה תחת הצינור כדי להדיחה--אף על פי שיש לה דופן--אינה פוסלת, שהרי לא עשיה לקבל.

ו,ו  החוטט בצינור מקום לקבל בו הצרורות המתגלגלין במים, כדי שלא ירדו עם המים--אם היה הצינור שלעץ וחפר בו כל שהוא, פוסל את המקוה:  שהרי כל המים שיורדין באין מתוך כלי שנעשה לקבלה--ואפילו קבעו אחר שחקק בו, הואיל והיה עליו תורת כלי כשהיה תלוש.  אבל אם קבעו בקרקע, ואחר כך חקק בו בית קיבול--אינו פוסל.  ואם היה צינור שלחרס, אינו פוסל עד שיהיה בחקק כדי לקבל רביעית.

ו,ז  אף על פי שנתמלא המקום החקוק שבצינור צרורות המתחלחלין בתוכו--הרי הוא בפסולו, ואינו כסתום.  ירד לתוך המקום שחקק עפר, וסתמו--הרי זה כשר.

ו,ח  [ז] הספוג והדלי שהיו בהן שלושת לוגין מים, ונפלו למקוה--לא פסלוהו:  שלא אמרו אלא שלושת לוגין שנפלו, לא כלי שנפל ובו מים שאובין.

ו,ט  [ח] השדה והתיבה שבים--אין מטבילין בהן, אלא אם כן היו נקובים כשפופרת הנוד; ואם היו שק או קופה, מטבילין בהן.  וכן המניח שק או קופה תחת הצינור, אין המים הנמשכין מהן פוסלין את המקוה.

ו,י  [ט] גסטרה טמאה שהיא בתוך המקוה, ושפתה למעלה מן המים, והטביל בה הכלים--טהרו מטומאתן.  אבל כשיגביה אותן מן המים עד שהן באוויר הגסטרה, מיטמא המים שעל גבן מאוויר הגסטרה, וחוזר ומטמא אותן.

ו,יא  וכן מעיין שהוא יוצא מתחת התנור הטמא, וירד וטבל לתוכו--הוא טהור, וידיו טמאות מאוויר התנור, אלא אם כן היו המים למעלה מן התנור ברום ידיו, שנמצא כשטבל ידיו למעלה מן התנור:  שאין כלי חרס מטהרין במקוה כמו שביארנו.

ו,יב  [י] חבית מלאה מים שנפלה לים, אפילו לים הגדול--הטובל שם, לא עלתה לו טבילה:  אי אפשר לשלשת לוגין שלא יהיו במקום אחד.  וכיכר שלתרומה, שנפל לשם--נטמא במים השאובין, שהרי המים עומדין שם.  אבל הנהרות וכיוצא בהן--הואיל והן נמשכין, הרי זה טובל שם.

ו,יג  [יא] מים שאובין שהיו בצד המקוה--אף על פי שהמים נוגעין במי המקוה, לא פסלוהו:  מפני שהן כמקוה סמוך למקוה.  היו השאובין באמצע, פוסלין את המקוה.

ו,יד  [יב] שתי בריכות זו למעלה מזו, וכותל ביניהן, והעליונה מלאה מים כשרים, והתחתונה מלאה שאובין, וניקב בכותל שבין העליונה לתחתונה--אם יש כנגד הנקב שלושת לוגין מים שאובין, נפסלה העליונה:  מפני שהנקב כאילו הוא באמצע העליונה, ואינו בצידה.

ו,טו  [יג] כמה יהיה בנקב, ויהיה בו שלושת לוגין--הכול לפי הבריכה:  אם היתה הבריכה התחתונה ארבעים סאה, צריך שיהיה הנקב אחד משלוש מאות ועשרים לברכה.  היתה עשרים סאה, צריך להיות הנקב אחד ממאה ושישים לברכה.  וצא וחשב לפי חשבון זה--שהסאה ששת קבין, והקב ארבעת לוגין.

ו,טז  [יד] שלוש מקוות זה בצד זה, בכל אחד מהן עשרים סאה מכוונות, ואחד מהן שאוב מן הצד, וירדו שלושה וטבלו בשלושתן ונערמו המים מכולן ונתערבו מלמעלה--המקוות כשרים, והטובלים טהורים:  שהרי נעשה הכול שישים סאה, מהן ארבעים כשרים זה בצד זה, ואין המים השאובין פוסלין מקוה שיש בו ארבעים סאה, כמו שביארנו.

ו,יז  היה השאוב באמצע, וירדו וטבלו בהן, ונערמו המים ונתערבו המקוות--הרי המקוות כמות שהיו, והטובלין טמאין כשהיו:  שהרי לא נתערבו ארבעים סאה הכשרים--לפי שאינן זה בצד זה, שהשאוב מבדיל ביניהן.
 

הלכות מקוות פרק ז

ז,א  אין המקוה נפסל לא בשינוי הריח ולא בשינוי הטעם, אלא בשינוי המראה בלבד.  וכל דבר שאין עושין בו מקוה לכתחילה, פוסל את המקוה בשינוי מראה.

ז,ב  כיצד:  היין או החלב והדם וכיוצא בהן ממי כל הפירות--אינן פוסלין את המקוה בשלושת לוגין, שלא אמרו אלא מים שאובין; ופוסלין בשינוי מראה.  אפילו מקוה שיש בו מאה סאה, ונפל לו לוג יין או מי פירות, ושינה את מראיו--פסול.

ז,ג  וכן מקוה שיש בו עשרים סאה מים כשרים או פחות מזה, ונפל לתוכו סאה יין או מי פירות, ולא שינו את מראיו--הרי אלו כשרים כשהיו, ואין הסאה שנפלה עולה למידת המקוה.  ואם נוסף על העשרים, עשרים אחרים מים כשרים--הרי זה מקוה כשר.

ז,ד  [ב] יש מעלין את המקוה ולא פוסלין, פוסלין ולא מעלין, לא מעלין ולא פוסלין.  [ג] ואלו מעלין ולא פוסלין--השלג, והברד, והכפור, והגליד, והמלח, וטיט הנרוק.

ז,ה  כיצד:  מקוה שיש בו ארבעים סאה חסר אחת, ונפל לתוכו סאה מאחד מאלו--הרי זה עולה למידתו, והרי המקוה כשר ושלם; נמצאו מעלין ולא פוסלין.  אפילו הביא ארבעים סאה שלג בתחילה, והניחו בעוקה, וריסקו שם--הרי זה מקוה כשר.

ז,ו  [ד] ואלו פוסלין ולא מעלין--מים שאובין בין טהורים בין טמאים, ומי כבשים, ומי שלקות, והתמד עד שלא החמיץ, והשיכר.

ז,ז  כיצד:  מקוה שיש בו ארבעים סאה חסר משקל דינר, ונפל מאחד מאלו משקל דינר לתוכן--אינו עולה למידת המקוה, ולא השלימו; ואם נפל מאחד מהן שלושת לוגין, פוסל את המקוה.

ז,ח  [ה] ואלו לא פוסלין ולא מעלין--שאר המשקין, ומי פירות, והציר, והמורייס, והתמד משהחמיץ.  כיצד:  מקוה שיש בו ארבעים סאה חסר אחת, ונפל מאחד מאלו סאה לתוכו--לא העלתו, והרי המים כשרים כשהיו:  שאין אלו פוסלין, אלא בשינוי מראה כמו שביארנו.

ז,ט  [ו] ופעמים שאלו מעלין את המקוה.  כיצד:  מקוה שיש בו ארבעים סאה, ונפל לתוכו סאה מאחד מאלו, וחזר ולקח סאה ממנו--הרי הארבעים שנשארו, מקוה כשר.

ז,י  [ז] מקוה שהדיח בו סלי זיתים וענבים, ושינו את מראיו--כשר.  [ח] מי הצבע--פוסלין את המקוה בשלושת לוגין, ואין פוסלין אותו בשינוי מראה.

ז,יא  [ט] מקוה שנפל לתוכו יין או מוחל או שאר מי פירות, ושינו את מראיו ונפסל--כיצד תקנתו:  ימתין עד שיירדו גשמים, ויחזרו מראיו למראה מים.  ואם היה במקוה ארבעים סאה מים כשרים--ממלא ושואב לתוכו, עד שיחזרו מראיו למראה מים.

ז,יב  נפל לתוכו יין או מוחל וכיוצא בהן, ונשתנה מראה מקצתו--אם אין בו מראה מים שלא נשתנה כדי ארבעים סאה, הרי זה לא יטבול בו; והטובל במקום שנשתנה, לא עלתה לו טבילה:  אפילו חבית שליין שנשברה בים הגדול, ומראה אותו מקום כמראה יין--הטובל באותו מקום, לא עלתה לו טבילה.

ז,יג  [י] שלושת לוגין מים שאובין, שנפל לתוכן אפילו משקל דינר יין ושינה מראיהן, והרי מראה הכול מראה יין, ונפלו למקוה--לא פסלוהו, אלא אם שינו את מראיו.

ז,יד  [יא] שלושת לוגין חסר דינר מים שאובין, שנפל לתוכן דינר חלב או מי פירות, והרי מראה הכול מים, ונפלו למקוה--לא פסלוהו:  עד  שלושת לוגין מים שאובין שאין בהן תערובת משקה אחר, ולא מי פירות.

ז,טו  [יב] מקוה שנשתנה מראה מימיו מחמת עצמו, ולא נפל לו דבר--הרי זה כשר:  לא אמרו אלא שנשתנה, מחמת משקה אחר.
 

הלכות מקוות פרק ח

ח,א  כל המעורב למקוה--הרי הוא כמקוה, ומטבילין בו.  גומות הסמוכות לפי המקוה, ומקום רגלי פרסות בהמה שהיו בהן מים--אם היו מעורבין עם מי המקוה כשפופרת הנוד, מטבילין בהן.  [ב] חדרי המערה, וסדקי המערה--מטבילין בהן, אף על פי שאין המים שבהן מעורבין עם מי המקוה אלא בכל שהוא.  [ג] מחט שהייתה נתונה על מעלות המקוה, והיה מוליך ומביא במים--כיון שעבר עליה הגל, טהורה.

ח,ב  [ד] עוקה שבתוך המקוה--אם היתה הקרקע המבדלת בין העוקה ובין המקוה בריאה, ויכולה להעמיד את עצמה--אין מטבילין במים שבעוקה, עד שיהיו מעורבין עם המקוה כשפופרת הנוד; ואם אינה יכולה להעמיד את עצמה--אפילו אינן מעורבין אלא בכל שהוא, מטבילין בה.

ח,ג  [ה] כותל שבין שני מקוות שנסדק לשתי, מצטרפין; ואם היה בשניהן ארבעים סאה, מטביל בכל אחת מהן.  ואם נסדק לערב--אין מצטרפין, עד שיהיה במקום אחד כשפופרת הנוד.  נפרץ הכותל מלמעלה--אם נתערבו המים למעלה מן הכותל כקליפת השום על רחב שפופרת הנוד, מצטרפין.

ח,ד  [ו] כמה הוא שיעור הנקב שהוא כשפופרת הנוד:  כרוחב שתי אצבעות בינונייות שלכל אדם, וחוזרות בו; ואינן בגדול, אלא שתי אצבעות ראשונות מן הארבע שבפס היד.

ח,ה  כל שיעמוד בשפופרת הנוד ממעט, ואפילו דברים שהן מברייתו שלמים.  ספק יש בנקב כשפופרת הנוד, ספק שאין בו--אין מצטרפין:  מפני שעיקר הטבילה מן התורה; וכל שעיקרו מן התורה--אף על פי ששיעורו הלכה, ספק שיעורו להחמיר.

ח,ו  [ז] מטהרין את המקוות העליון מן התחתון, והרחוק מן הקרוב.  כיצד:  מביאין סילון שלחרס או שלאבר וכיוצא בהן, שאין הסילונות פוסלין את המקוה, ומניח את ידיו תחתיו עד שיהיה מתמלא מים ומושכו ומשיקו, עד שיתערב המים שבסילון עם מי המקוה האחר:  אפילו כשערה דייו, והרי שני המקוות שהסילון ביניהן כמקוה אחד.

ח,ז  [ח] שלוש גומות שבנחל, התחתונה והעליונה שלעשרים עשרים סאה, והאמצעית שלארבעים, ושטף שלגשמים עובר בתוך הנחל--אף על פי שהוא נכנס לתוכן ויוצא מתוכן, אין זה עירוב; ואין מטבילין אלא באמצעית, שאין המים הנזחלין מערבין אלא אם כן עמדו.

ח,ח  [ט] טיט רך שהפרה שוחה ושותה ממנו, הרי זה נמדד עם המקוה; היה עבה עד שאין הפרה שוחה ושותה ממנו, אינו נמדד.

ח,ט  [י] מקוה שיש בו ארבעים סאה מים וטיט, מטבילין בטיט ובמים.  באיזה טיט מטבילין, בטיט זה הרך שהמים צפין על גביו.

ח,י  היו המים מצד אחד, והטיט הרך מצד אחר--מטבילין במים, ואין מטבילין בטיט.  [יא] כל שתחילת ברייתו מן המים, כגון יבחושין אדומין--מטבילין בו; ומטבילין בעינו שלדג.

ח,יא  [יב] מקוה שיש בו ארבעים סאה מכוונות, וירדו שניים וטבלו זה אחר זה--אף על פי שרגליו שלראשון נוגעות במים, הראשון טהור והשני בטומאתו:  שהרי חסרו המים מארבעים סאה.  הטביל בו תחילה סגוס עבה וכיוצא בו, והגביהו--אם היה מקצת הסגוס נוגעת במים, הרי הטובל באחרונה טהור:  שהרי המים כולן מעורבין.

ח,יב  הטביל בו את המיטה וכיוצא בה--אף על פי שדחק רגלי המיטה בטיט עבה שבקרקע המקוה עד שצפו המים עליה מלמעלה, הרי זו טהורה:  שהרי לא נטבעו בטיט, עד שטבלו במים תחילה.

ח,יג  הטביל בו יורה גדולה, הרי זו טמאה כשהייתה, מפני שהמים ניתזין ויוצאין חוץ למקוה, ונמצא חסר מארבעים.  כיצד יעשה:  מורידה דרך פיה, והופכה במקוה, ומטבילה; ומעלה אותה דרך שוליה--כדי שלא יהיו המים שבתוכה שאובין, ויחזרו למקוה ויפסלו אותו.

ח,יד  [יג] מקוה שמימיו מרודדין--כובש אפילו חבילי קש וחבילי קנים בתוך המים ומן הצדדין, עד שיערמו המים למעלה; ויורד וטובל לתוכן.
 

הלכות מקוות פרק ט

ט,א  שש מעלות במקוות, זו למעלה מזו.  הראשון מי גבאים, ומי בורות שיחין ומערות, וכיוצא בהן ממים המכונסין בקרקע.  אף על פי שהן שאובין, ואף על פי שאין בהן ארבעים סאה--הואיל ואינן מיטמאין אלא לרצון, כמו שביארנו--הרי הן בחזקת טהורין וכשרים לעשות מהן עיסה הטבולה לחלה, וליטול מהן לידיים, והוא שייטול מהן בכלי, כמו שיתבאר.

ט,ב  למעלה מהן מי תמצית שלא פסקו, אלא עדיין הגשמים יורדין וההורים בוצין, והן נמשכין ונקוין, ואינן שאובין אבל אין בהן ארבעים סאה--הרי הן כשרים לתרומה וליטול מהן לידיים, ומטבילין בהן את המים שנטמאו.

ט,ג  פסקו הגשמים ולא פסקו ההרים מלהזחיל, עדיין הן מי תמצית; פסקו ההרים ואינן בוצין, הרי אלו כמי גבאים.

ט,ד  [ג] החופר בצד הים ובצד הנהר ובמקום הביצין, הרי הן כמי תמצית שלא פסקו.  [ד] החופר בצד המעיין--כל זמן שהן באין מחמת המעיין, אף על פי שפוסקין וחוזרין ומושכין--הרי הן כמי מעיין; פסקו מלהיות מושכין, הרי הן כמי גבאים.

ט,ה  למעלה מהן מקוה שיש בו ארבעים סאה מים שאינן שאובין, שבו טובל כל אדם טמא--חוץ מן הזב הזכר.  ובו מטבילין את כל הכלים הטמאים, ואת הידיים שמטבילין אותן לקודש כמו שביארנו.

ט,ו  למעלה מזה המעיין שמימיו מועטין, והרבו עליו מים שאובין--שווה למקוה, שאין מטהרין במים הנמשכין ממנו אלא במים הנקוין ועומדין באשבורן; ושווה למעין, שהוא מטהר בכל שהוא--שהמעין אין למימיו שיעור, אפילו כל שהן מטהרין.

ט,ז  למעלה מזה המעיין שלא נתערב בו מים שאובין, אבל מימיו מכים, כגון שהיו מימיו מרים, או מלוחים--שהרי הוא מטהר בזוחלין, והן המים הנגררין ונמשכין מן המעיין.

ט,ח  למעלה מזה המעיין שמימיו מים חיים--שבהן בלבד טובלין הזבים הזכרים, ומהן לוקחין לטהרת המצורע, ולקדש מי חטאת.

ט,ט  מה בין מעיין למקוה:  המקוה אינו מטהר אלא בארבעים סאה, והמעין מטהר בכל שהוא.  המקוה אינו מטהר אלא באשבורן, אבל המים הנזחלין ממנו אינן מטהרין; והמעין מטהר בזוחלין.  המקוה, לא תעלה בו טבילה לזבים; והמעין--אם היו מימיו מים חיים, הזב טובל בהן.

ט,י  [ט] מעיין שהיו מימיו יוצאין ונמשכין לתוך השוקת, ואחר כך יוצאין מן השוקת ונזחלין--הרי כל המים שבשוקת ושחוץ לשוקת פסולין.  היו מקצת המים נמשכין על שפת השוקת, אפילו כל שהוא--הרי המים שחוץ לשוקת כשרים, שהמעין מטהר בכל שהוא.

ט,יא  היו מימיו נמשכין לתוך בריכה שהיא מלאה מים, ונקוין שם--הרי אותה הבריכה כמקוה; היה יוצא חוץ לברכה--הרי זה פסול לזבים ולמצורעים ולקדש מי חטאת, עד שידע שיצאו כל מי המקוה שהיו בתוך הבריכה.

ט,יב  [י] מעיין שהיו מימיו נמשכין על גבי הכלים שאין להן בית קיבול, כגון שולחן וספסל וכיוצא בהן--הרי זה כמקוה, ובלבד שלא יטביל על גבי הכלים.

ט,יג  [יא] מעיין שהיו אמות קטנות נמשכות ממנו, וריבה עליו מים שאובין לתוך המעיין עד שגברו המים שבאמות ושטפו--הרי הן כמעין לכל דבר.

ט,יד  היו מימי המעיין עומדין, ואינן נמשכין, וריבה עליו מים, עד שמשכו ממנו אמות המים--הרי המים שמשכו שווין למקוה לטהר באשבורן בלבד, ושווין למעין לטהר בכל שהוא.

ט,טו  [יב] כל הימים--מטהרין בזוחלין, ופסולין לזבים ולמצורעים ולקדש מהן מי חטאת.  [יג] המים הזוחלין מן המעיין, הרי הן כמעין לכל דבר.  והמנטפין מן המעיין--אף על פי שהן טורדין, הרי הם כמקוה, ואין מטהרין אלא בארבעים סאה עומדין, ופסולין לזבים ולמצורעים ולקדש מהן מי חטאת.

ט,טז  היו הזוחלין מן המעיין מתערבין עם הנוטפין ממנו--אם רבו הזוחלין על הנוטפין, הרי הכול כמעין לכל דבר.  ואם רבו הנוטפין על הזוחלין, וכן אם רבו מי גשמים על מי הנהר--אינן מטהרין בזוחלין, אלא באשבורן; לפיכך צריך להקיף מפץ וכיוצא בו באותו הנהר המעורב, עד שיקוו המים ויטבול בהן.

ט,יז  [יד] נוטפין שעשין זוחלין, כגון שסמך למקום המנטף טבלה שלחרס חלקה, והרי המים נזחלין ויורדין עליה--הרי אלו כשרים; וכל דבר שמקבל טומאה, ואפילו מדברי סופרים--אין מזחילין בו.  [טו] זוחלין שקילחן בעלי אגוז--כשרים כשהיו, שאין עלי האגוז הלח שהוא צובע חשוב ככלים.

ט,יח  [טז] מי גשמים הבאין מן המדרון, והרי הן נזחלין ויורדין--אף על פי שיש מתחילתן ועד סופן ארבעים סאה--אין מטבילין בהן כשהן נזחלין, עד שיקוו וינוחו באשבורן ארבעים סאה.  הרי שהקיף כלים ועשה מהן מחיצות, עד שנתקבץ ביניהן ארבעים סאה ממים הנזחלין מן הגשמים--הרי זה טובל בהן; וכלים שעשה מהן הגדר, לא עלתה להן טבילה.

ט,יט  [יז] גל שנתלש מן הים, ונפל על האדם או על הכלים--אם יש בו ארבעים סאה, הרי אלו טהורין לחולין:  שאין הטובל לחולין צריך כוונה, כמו שביארנו.  ואם נתכוון, והיה יושב ומצפה עד  הגל--עלתה לו טבילה לדבר שנתכוון לו.

ט,כ  [יח] אין מטבילין בגל כשהוא באוויר קודם  על הארץ, אף על פי שיש בו ארבעים סאה--לפי שאין מטבילין בזוחלין, קל וחמר באוויר.  היו שני ראשי הגל נוגעין בארץ, מטבילין בו; ואין מטבילין בכיפה שלו, מפני שהוא באוויר.
 

הלכות מקוות פרק י

י,א  ספק מים שאובין שטהרו חכמים כיצד:  מקוה שנסתפק לו אם נפלו לתוכו מים שאובין או לא נפלו, ואפילו ידע בוודאי שנפלו, ספק יש בהן שלושת לוגין או לא היה בהן שלושת לוגין, ואפילו ידע בוודאי שיש בהן שלושת לוגין, ספק שהיה במקוה שנפלו בו ארבעים סאה ספק שלא היה--הרי זה כשר.

י,ב  שני מקוות, אחד יש בו ארבעים סאה ואחד שאין בו--נפלו שלושת לוגין מים שאובין לאחד מהן, ואין ידוע לאיזה מהן נפלו--ספקו טהור, מפני שיש לו במה יתלה.  היו שניהן פחותין מארבעים סאה, ונפלו לאחד מהן, ואין ידוע איזה הוא--כל אחד משניהן פסול:  שאין לו במה יתלה; אם לזה נפלו, נפסל, ואם לזה נפלו, נפסל.

י,ג  מקוה שהניחו ריקן, ובא ומצאו מלא--כשר, מפני שזה ספק מים שאובין למקוה זה.  [ד] צינור שהיה מקלח למקוה, והמכתשת נתונה בצידו--ספק מן הצינור למקוה, ספק מן המכתשת למקוה--הרי זה פסול, מפני שהפסול מוכיח; ואם יש במקוה רובו מים כשרים, הרי זה כשר, שזה ספק מים שאובין הוא, שהרי יש שם כשר קבוע.

י,ד  [ה] כל המקוות הנמצאות בארץ העמים--פסולין, שחזקתן שאובין.  וכל המקוות הנמצאות בארץ ישראל במדינות לפנים מן המפתח--בחזקת פסולין, שאנשי המדינה מכבסין בהן ומטילין לתוכן מים שאובין תמיד; וכל המקוות הנמצאות בארץ ישראל חוץ למפתח--בחזקת טהרה, שחזקתן מן הגשמים.

י,ה  [ו] הטמא שירד לטבול, ספק טבל ספק לא טבל, ואפילו טבל ספק יש בו ארבעים סאה ספק שאין בו, שני מקוות אחד יש בו ארבעים סאה ואחד אין בו, וטבל באחד מהן ואין ידוע באיזה מהן טבל--ספקו טמא:  לפי שהטמא בחזקתו, עד שייוודע שטבל כראוי.

י,ו  וכן מקוה שנמדד ונמצא חסר, בין שהיה המקוה ברשות הרבים בין שהיה ברשות היחיד--כל הטהרות שנעשו על גביו למפרע טמאות, עד שייוודע זמן שנמדד בו והיה שלם.

י,ז  במה דברים אמורים, בשהייתה הטבילה מטומאה חמורה.  אבל אם טבל מטומאה קלה, כגון שאכל אוכלין טמאין, או שתה משקין טמאין, או בא ראשו ורובו במים שאובין, או נפלו על ראשו ועל רובו שלושת לוגין מים שאובין--הואיל ועיקר דברים אלו מדבריהם, הרי ספקו טהור כמו שביארנו; ואף על פי שנסתפק לו אם טבל או לא טבל, או שנמצא המקוה חסר לאחר זמן וכיוצא בספיקות אלו--הרי זה טהור.

י,ח  [ז] שני מקוות, אחד כשר ואחד פסול, וטבל באחד מהן מטומאה חמורה, ועשה טהרות--הרי אלו תלויות.  טבל בשני, ועשה טהרות--הראשונות תלויות כשהיו,  טהורות; ואם נגעו אלו באלו--הראשונות תלויות, ושניות יישרפו.  וכן אם נטמא באמצע טומאה קלה שביארנו, וטבל בשני ועשה טהרות.

י,ט  אבל אם טבל באחד מהן מטומאה קלה, ועשה טהרות, ונטמא טומאה חמורה, וטבל בשני ועשה טהרות--הראשונות טהורות,  תלויות; ואם נגעו אלו באלו--הראשונות יישרפו,  תלויות כשהיו.

י,י  היה באחד מהן ארבעים סאה, ואחד כולו שאוב, וטבלו בהן שניים, אחד מטומאה חמורה ואחד מטומאה קלה, ועשו טהרות--הטובל מטומאה חמורה, טהרותיו תלויות; והטובל מן הקלה, טהרותיו טהורות.

י,יא  היה אחד טמא וירד לטבול, והשני ירד להקר--זה שירד לטבול באחד מהן, טהרותיו תלויות כמו שביארנו.  וזה שירד להקר, טהור כשהיה, שזה ספק מים שאובין הוא, שמא בשאוב טבל  ונטמא.

י,יב  [ח] שני מקוות שלעשרים עשרים סאה, אחד שאוב ואחד כשר, היקר באחד מהן, ועשה טהרות--הרי אלו טהורות; היקר בשני, ועשה טהרות--הרי אלו יישרפו, שהרי בוודאי בא ראשו ורובו במים שאובין כמו שביארנו.
 

הלכות מקוות פרק יא

יא,א  כבר ביארנו שנטילת ידים וטבילת ידים, הכול מדברי סופרים; וידיים שצריכות טבילה, אין מטבילין אותן אלא במקוה כשר שיש בו ארבעים סאה, שבמקום שהאדם טובל בו, כלים וידיים טובלין.

יא,ב  אבל ידים שאין צריכות אלא נטילה בלבד--אם הטביל אותן במי מקוה, טהורין.  ואם הטביל אותן במים שאובין, בין בכלים בין בקרקעות--לא טהרו ידיו, עד  המים השאובין מן הכלי על ידיו:  שאין נוטלין לידיים אלא מן הכלים ומכוח נותן, כמו שביארנו בהלכות ברכות.

יא,ג  [ב] כל החוצץ בטבילה--חוצץ בידיים, בין בטבילתן בין בנטילתן.  וכל העולה למידת המקוה כטיט הנרוק, עולה לשיעור הרביעית שנוטלין בה הידיים.  וכל הנוטל ידיו, צריך לשפשף.

יא,ד  [ג] הנוטל ידיו לתרומה--צריך לחזור וליטול פעם שנייה במים שניים, כדי להסיר המים שעל גב ידיו, שהרי המים שנטל בהן תחילה והן הנקראין מים ראשונים, נטמאו בידיו.  לפיכך אם נפל כיכר שלתרומה לתוך המים שנטל בהן ידיו תחילה, נטמא; ואם נפל לתוך המים השניים, לא נטמא; ואם נטל ראשונים ושניים למקום אחד, ונפל שם כיכר שלתרומה--נטמא.

יא,ה  נטל את הראשונים, ונמצא על ידיו דבר חוצץ, הסירו, ונטל את השניים--הרי ידיו טמאות כשהיו, שאין המים השניים מטהרין אלא הנשאר מן המים הראשונים על גב ידיו.

יא,ו  [ד] הידיים מיטמאות ומטהרות, עד הפרק.  כיצד:  נטל את הראשונים עד הפרק, ונטל המים השניים חוץ לפרק, וחזרו מחוץ לפרק לידו--הרי ידו טהורה, שהמים השניים טהורין הן.  נטל את הראשונים והשניים חוץ לפרק, וחזרו לידו--נטמאת ידו:  שהמים הראשונים שחוץ לפרק נטמאו מחמת ידיו, ואין המים השניים מטהרין מים שחוץ לפרק; ולפי שחזרו המים שחוץ לפרק לידו, טמאוהו.

יא,ז  [ה] נטל את הראשונים לידו אחת, ונמלך ונטל את השניים לשתי ידיו--ידיו טמאות:  שהשניים מיטמאין מחמת היד שלא ניטלה במים ראשונים, וחוזרין ומטמאין את היד השנייה.

יא,ח  נטל את הראשונים לשתי ידיו, ונטל את השניים לידו אחת--האחת טהורה.  נטל ידו אחת, ושפשפה בחברתה--נטמאו המים שעליה מחמת חברתה שלא ניטלה, וחוזרין ומטמאין את היד שניטלה.  שפשפה בראשו או בכותל, הרי זו טהורה.

יא,ט  [ו] נטל שתי ידיו משטיפה אחת--הרי אלו טהורות, ואין אומרין הרי זה כנוטל ידו אחת במים שירדו מעל ידו השנייה:  אפילו ארבעה או חמישה, זה בצד זה או זה על גב זה; ובלבד שירפו, שיבואו בהן המים.

יא,י  [ז] נטל מקצת ידו, וחזר והוסיף ונטל הנשאר מן ידו--הרי זו טמאה כשהייתה; ואם עדיין יש על מקצת שנטל בתחילה, טופח על מנת להטפיח--הרי זו טהורה.  במה דברים אמורים, במים ראשונים; אבל בשניים נוטל מקצת ידיו, וחוזר ומוסיף על מקצתן.

יא,יא  [ח] שיעור המים שנוטלין בהן תחילה, רביעית לכל אדם ואדם לשתי הידיים; אין פחות משיעור זה, כמו שביארנו בנטילת ידים לפת.  אבל מים שניים, יש לשניים ליטול ידיהן מרביעית; ומחצי לוג נותנין לשלושה או לארבעה; ומלוג נותנין אפילו למאה:  שאין המים השניים לטהר, אלא להעביר המים הראשונים.

יא,יב  [ט] כלי שהיה בו רביעית מים כשרים לנטילת ידים, ונתן לתוכו מעט מים פסולין לנטילת ידים--הרי אלו כשרים.  נטל מן הכול כשיעור שנתן, ונשארה רביעית בלבד כשהייתה--הרי זו פסולה, מפני שהמים הפסולין השלימו שיעור הרביעית.

יא,יג  [י] כל המים הפסולין לנטילה במים ראשונים, כך הן פסולין במים שניים; וכל כלי שאין נוטלין ממנו במים ראשונים, כך אין נוטלין ממנו מים שניים.  וכשם שצריך להיות המים הראשונים מכוח אחר, כך המים השניים.

יא,יד  [יא] כבר ביארנו בפרק שישי מהלכות ברכות, כל מיני המים הפסולין לנטילת ידים והכשרים, וכל הכלים שנוטלין בהן לידיים ושאין נוטלין, ואיזו נתינה היא מכוח נותן וכשרה ואיזו נתינה אינה מכוח נותן ופסולה.  וכל אותן הדברים שביארנו שם בנטילת ידים לפת חולין, כך הן לתרומה.  וכשם שכל ספק ידים טהור לחולין, כמו שביארנו שם--כך לתרומה, כל ספק ידים טהור.

יא,טו  [יב] דבר ברור וגלוי שהטומאות והטהרות גזירת הכתוב הן, ואינן מדברים שדעתו שלאדם מכרעת אותן, והרי הן מכלל החוקים; וכן הטבילה מן הטומאות, מכלל החוקים היא:  שאין הטומאה טיט או צואה שתעבור במים, אלא גזירת הכתוב היא, והדבר תלוי בכוונת הלב; ולפיכך אמרו חכמים טבל ולא הוחזק, כאילו לא טבל.  ואף על פי כן, רמז יש בדבר:  כשם שהמכוון ליבו ליטהר--כיון שטבל--טהר, ואף על פי שלא נתחדש בגופו דבר; כך המכוון ליבו לטהר נפשו מטומאת הנפשות, שהן מחשבות האון ודעות הרעות--כיון שהסכים בליבו לפרוש מאותן העצות, והביא נפשו במי הדעות--טהר.  הרי הוא אומר "וזרקתי עליכם מים טהורים, וטהרתם:  מכול טומאותיכם ומכל-גלוליכם, אטהר אתכם" (יחזקאל לו,כה).
 

בריך רחמנא דסייען.  נגמר ספר עשירי, בעזרת שדיי.  ומניין פרקים שלספר זה, מאה וארבעה וארבעים:  הלכות טומאת מת, חמישה ועשרים פרקים; הלכות פרה אדומה, חמישה עשר פרקים; הלכות טומאת צרעת, שישה עשר פרקים; הלכות מטמאי משכב ומושב, שלושה עשר פרקים; הלכות שאר אבות הטומאות, עשרים פרקים; הלכות טומאת אוכלין, שישה עשר פרקים; הלכות כלים, שמונה ועשרים פרקים; הלכות מקוות, אחד עשר פרקים.
 

 

בשם ה', אל עולם (בראשית כא,לג).

הט-ליבי, אל-עדוותיך; ואל אל-בצע (תהילים קיט,לו).
 

ספר אחד עשר והוא ספר נזקים


הלכותיו חמש, וזה הוא סידורן:  הלכות נזקי ממון, הלכות גניבה, הלכות גזילה ואבידה, הלכות חובל ומזיק, הלכות רוצח ושמירת נפש.

הלכות נזקי ממון.  יש בכללן ארבע מצוות עשה; וזה הוא פרטן:  (א) דין השור; (ב) דין ההבער; (ג) דין הבור; (ד) דין ההבערה.

הלכות גניבה.  יש בכללן שבע מצוות--שתי מצוות עשה, וחמש מצוות לא תעשה; וזה הוא פרטן:  (א) שלא לגנוב ממון; (ב) דין הגנב; (ג) לצדק המאזניים עם המשקלות; (ד) שלא יעשה עול במידות ובמשקלות; (ה) שלא יהיה לאדם אבן ואבן איפה ואיפה, אף על פי שאינו לוקח ונותן בהן; (ו) שלא יסיג גבול; (ז) שלא לגנוב נפשות.

הלכות גזילה ואבידה.  יש בכללן שבע מצוות--שתי מצוות עשה, וחמש מצוות לא תעשה; וזה הוא פרטן:  (א) שלא לגזול; (ב) שלא לעשוק; (ג) שלא לחמוד; (ד) שלא להתאוות; (ה) להשיב את הגזילה; (ו) שלא יתעלם מן האבידה; (ז) להשיב האבידה.

הלכות חובל ומזיק.  מצות עשה אחת, והיא דין חובל בחברו או מזיק ממון חבירו.

הלכות רוצח ושמירת נפש.  יש בכללן שבע עשרה מצוות--שבע מצוות עשה, ועשר מצוות לא תעשה; וזה הוא פרטן:  (א) שלא לרצוח; (ב) שלא ליקח כופר לנפש רוצח, אלא יומת; (ג) להגלות הרוצח בשגגה; (ד) שלא ליקח כופר למחוייב גלות; (ה) שלא יומת הרוצח כשירצח, קודם עמידה בדין; (ו) להציל הנרדף בנפשו שלרודף; (ז) שלא לחוס על הרודף; (ח) שלא לעמוד על דם; (ט) להפריש ערי מקלט ולכוון להם הדרך; (י) לערוף את העגלה בנחל; (יא) שלא  באותה קרקע ולא תזרע; (יב) שלא לשים דמים; (יג) לעשות מעקה; (יד) שלא יכשיל תמים בדרך; (טו) לפרוק עם מי שנכשל בדרך; (טז) לטעון עמו; (יז) שלא יניחנו בדרך נבהל במשאו וילך לו.

נמצאו כל המצוות הנכללות בספר זה, שש ושלושים--מהן שש עשרה מצוות עשה, ועשרים מצוות לא תעשה.
 

הלכות נזקי ממון

יש בכללן ארבע מצוות עשה; וזה הוא פרטן:  (א) דין השור; (ב) דין ההבער; (ג) דין הבור; (ד) דין ההבערה.  וביאור מצוות אלו בפרקים אלו.
 

הלכות נזקי ממון פרק א

א,א  כל נפש חיה שהיא ברשותו שלאדם שהזיקה--הבעלים חייבין לשלם, שהרי ממונם הזיק:  שנאמר "כי-יגף שור-איש את-שור רעהו . . ." (שמות כא,לה); אחד השור ואחד שאר בהמה חיה ועוף, לא דיבר הכתוב בשור אלא בהווה.

א,ב  וכמה משלם:  אם הזיקה בדברים שדרכה לעשותם תמיד, כמנהג ברייתה--כגון בהמה שאכלה תבן או עמיר, או שהזיקה ברגלה כדרך הילוכה--חייב לשלם נזק שלם מן היפה שבנכסיו, שנאמר "מיטב שדהו ומיטב כרמו, ישלם" (שמות כב,ד).

א,ג  ואם שינת ועשת מעשים שאין דרכה תמיד לעשותם, והזיקה בהן, כגון שור שנגח או נשך--חייב לשלם חצי נזק מגוף המזיק עצמו, שנאמר "ומכרו את-השור החי, וחצו את-כספו" (שמות כא,לה).

א,ד  [ג] כיצד:  שור שווה מנה שנגח לשור שווה עשרים, והמיתו והרי הנבילה שווה ארבעה--בעל השור חייב לשלם שמונה, שהוא חצי הנזק; ואינו חייב לשלם אלא מגוף השור שהזיק, שנאמר "ומכרו את-השור החי" (שמות כא,לה).  לפיכך אם המית שור שווה עשרים לשור שווה מאתיים, והנבילה שווה מנה--אין בעל הנבילה יכול לומר לבעל החי תן לי חמישים, אלא אומר לו הרי שור שהזיק לפניך קחהו ולך:  אפילו אינו שווה אלא דינר.  וכן כל כיוצא בזה.

א,ה  [ד] העושה מעשה שדרכו לעשותו תמיד, כמנהג ברייתו--הוא הנקרא מועד.  והמשנה ועשה מעשה שאין דרך כל מינו לעשות כן תמיד, כגון שור שנגח או נשך--הוא הנקרא תם.  וזה המשנה--אם הרגל בשינויו פעמים רבות, נעשה מועד לאותו דבר שהורגל בו:  שנאמר "או נודע, כי שור נגח הוא" (שמות כא,לו).

א,ו  [ה] חמישה מעשים תמים יש בבהמה--אם הועדה לאחד מהן, נעשית מועדת לאותו מעשה; ואלו הן--הבהמה אינה מועדת מתחילתה לא ליגח, ולא לגוף, ולא לישוך, ולא לרבוץ על כלים גדולים, ולא לבעוט.  ואם הועדה לאחד מהן, הרי זו מועדת לו.  אבל השן מועדת מתחילתה לאכול את הראוי לה, והרגל מועדת מתחילתה לשבר בדרך הילוכה, והבהמה מועדת מתחילתה לרבוץ על פכין קטנים וכיוצא בהם ולמעך אותן.

א,ז  [ו] חמישה מיני בהמה מועדין מתחילת ברייתן להזיק, ואפילו הן תרבות; לפיכך אם הזיקו או המיתו בנגיחה או בנשיכה ודריסה וכיוצא בהן, חייב נזק שלם.  ואלו הן--הזאב, והארי, והדוב, והנמר, והברדלס.  וכן הנחש שנשך--הרי זה מועד, ואפילו היה תרבות.

א,ח  [ז] כל מועד משלם נזק שלם מן היפה שבנכסיו, וכל תם משלם חצי נזק מגופו.  במה דברים אמורים, בשנכנסה הבהמה לרשות הניזק והזיקתהו.  אבל אם נכנס הניזק לרשות המזיק, והזיקתהו בהמתו שלבעל הבית--הרי זה פטור על הכול:  שהרי הוא אומר לו אילו לא נכנסת לרשותי, לא הגיע לך היזק; והרי מפרש בתורה "ושילח את-בעירה, ובער בשדה אחר" (שמות כב,ד).

א,ט  [ח] הזיקה ברשות הרבים, או בחצר שאינה שלשניהן לא למזיק ולא לניזק, או בחצר שהיא שלשניהן והרי היא מיוחדת להניח בה פירות ולהכניס לה בהמה כגון הבקעה וכיוצא בה--אם בשן ורגל הזיקה כדרכה, הרי זה פטור:  מפני שיש לה רשות להלך בכאן, ודרך הבהמה להלך כדרכה ולאכול ולשבר כדרך הילוכה.  ואם נגחה או נגפה או רבצה או בעטה או נשכה--אם תמה היא, משלם חצי נזק; ואם מועדת, משלם נזק שלם.

א,י  [ט] היתה החצר שלשניהן מיוחדת לפירות, לא להכניס לה בהמה, והכניס לה אחד מן השותפין בהמתו, והזיקה--חייב, אפילו על השן ועל הרגל.  וכן אם היתה מיוחדת לבהמה לשניהן, והיה רשות לאחד מהן בלבד להכניס לה פירות, והזיקה פירותיו--חייב, אף על השן ועל הרגל.

א,יא  [י] שלושה אבות נזקים בשור--הקרן, והשן, והרגל.  תולדות הקרן--נגיפה, נשיכה, רביצה, בעיטה.  תולדות השן--אם נתחככה בכותל , והזיקה פירות בחיכוכה; וכן אם טינפה פירות .  תולדות הרגל--הזיקה בגופה דרך הילוכה, או שהזיקה  דרך הילוכה, או שכשכשה בזנבה, או באוכף שעליה, בפרומביה שבפיה, בזוג שבצווארה; וכן חמור שהזיק במשאו בשעת הלוכו, ועגלה המושכת שהזיקה בשעת משיכתה:  כל אלו תולדות הרגל הן, וברשות הרבים פטורין, וברשות הניזק משלמין נזק שלם.

א,יב  [יא] כשכשה בזנבה כשכוש רב שאינו דרכה תמיד, והזיקה ברשות הרבים, או שכשכשה בגיד שלה ברשות הרבים, והזיקה--פטור; ואם תפס הניזק, גובה חצי נזק ממה שתפס--שזה הדבר ספק הוא אם אלו תולדות הקרן שחייב עליה ברשות הרבים, או תולדות הרגל שפטור עליה ברשות הרבים כמו שביארנו.
 

הלכות נזקי ממון פרק ב

ב,א  אחד אבות נזקים ואחד התולדות--אם היה האב מועד, תולדתו מועדת; ואם היה תם, תולדתו כמוהו.  וכל אבות נזקים וכל תולדותיהן, מועדין מתחילתן הן--חוץ מקרן ותולדותיו, שהן בתחילה תמין עד שיועדו כמו שביארנו.

ב,ב  כל תולדה כאב שלה, חוץ מצרורות המנתזין מתחת רגלי הבהמה בשעת הילוכה:  שאף על פי שתולדות הרגל הן, ופטור עליהן ברשות הרבים כרגל; ואם הזיקו ברשות הניזק, משלם מן היפה שבנכסיו כרגל שהיא אב--אף על פי כן, אינו משלם אלא חצי נזק.

ב,ג  כיצד:  בהמה שנכנסה לחצר הניזק והלכה, והיו צרורות מנתזין מתחת רגליה, ושברו את הכלים--משלם חצי נזק מן היפה שבנכסיו; ודבר זה, הלכה מפי הקבלה הוא.

ב,ד  וכן אם היתה מהלכת ברשות הרבים, ונתזו צרורות מתחת רגליה לרשות הניזק, ושברו את הכלים--משלם חצי נזק.  דרסה על הכלי ברשות הניזק, ושברתו, ונפל על כלי אחר, ושברו--על הראשון, משלם נזק שלם; ועל האחרון, חצי נזק.

ב,ה  היתה מהלכת ברשות הרבים, ובעטה והתיזה צרורות, והזיקו ברשות הרבים--פטור.  ואם תפס הניזק רביע נזק, אין מוציאין מידו:  שהדבר ספק הוא--שמא שינוי הוא ואינו תולדת רגל, שהרי בעטה.

ב,ו  בעטה בארץ ברשות הניזק, והתיזה צרורות מחמת הבעיטה, והזיקו שם--חייב לשלם רביע נזק, שזה שינוי הוא בהתזת הצרורות; ואם תפס הניזק חצי נזק, אין מוציאין מידו.  ואפילו היתה מהלכת במקום שאי אפשר לה שלא תתיז, ובעטה והתיזה--משלם רביע נזק; ואם תפס הניזק חצי נזק, אין מוציאין מידו.

ב,ז  כל המשלם נזק שלם--הרי התשלומין ממון, וחייב לשלמו כמי שלווה מחברו ממון שהוא חייב לשלם.  וכל המשלם חצי נזק--הרי התשלומין קנס, חוץ מחצי נזק  שהוא הלכה כמו שביארנו.

ב,ח  זה הכלל--כל המשלם מה שהזיק, הרי זה ממון; וכל המשלם יתר או פחות כגון תשלומי כפל או חצי נזק, הרי היתר על הקרן או הפחות קנס.  ואין חייבין קנס אלא על פי עדים; אבל המודה בכל קנס מן הקנסות, פטור.

ב,ט  תרנגול שהושיט ראשו לאוויר כלי זכוכית, ותקע בו ושברו--אם היו בתוכו תבלין וכיוצא בהן, שהושיט ראשו כדי לאכלן--משלם חצי נזק, כחצי נזק צרורות, שכך הוא דרכו.  ואם היה הכלי ריקן--הרי זה משונה, ומשלם חצי נזק ככל הקנסות.  [י] וכן סוס שצנף וחמור שנער, ושיבר את הכלים--משלם חצי נזק.

ב,י  התרנגולין, מועדין להלך כדרכן ולשבר.  היה חוט או רצועה קשור ברגליהן, ונסתבך כלי באותו החוט, ונתגלגל ונשבר--משלם חצי נזק.  במה דברים אמורים, בשקשרו אדם.  אבל אם נקשר על רגליהן מאליו, בעל התרנגולין פטור; ואם היו לחוט בעלים, ולא היה החוט הפקר--בעל החוט חייב חצי נזק, שהרי הוא כבור המתגלגל.

ב,יא  הצניע בעל החוט את החוט,  התרנגולים עליו והוציאוהו, ונקשר ברגליהן, ושברו בו את הכלים--אף בעל החוט פטור, שהרי אנוס הוא.

ב,יב  תרנגולין שהיו מפרחין ממקום למקום, ושברו את הכלים--אם בכנפיהם שברו, משלם נזק שלם; ואם ברוח שבכנפיהם, משלם חצי נזק.

ב,יג  היו מהדסין על גבי עיסה או על גבי פירות, וטינפו או נקרו--משלמין נזק שלם.  הזיקו בעפר או בצרורות שהעלו בפיהם, או ברגליהן--משלמין חצי נזק.

ב,יד  היו מחטטין, ונפסק החבל, ונשבר הדלי--משלמין נזק שלם:  והוא, שנתגלגל הדלי מחמתן עד שנפל ונשבר.  ואם היה על החבל אוכל, ובעת אכילתן פסקוהו--משלם גם על החבל נזק שלם.

ב,טו  הכלב והגדי שקפצו מראש הגג מלמעלה למטה, ושברו את הכלים--משלמין נזק שלם, מפני שהן מועדים לדבר זה.  וכן אם נפלו, והזיקו:  שעלייתן לראש הגג פשיעה; ואף על פי שנפילתן אונס--כל שתחילתו בפשיעה וסופו באונס, חייב.

ב,טז  קפצו ממטה למעלה, משלמין חצי נזק:  והוא--שנתלה הגדי ונסרך, וקפץ הכלב; אבל אם נסרך הכלב ודילג הגדי, בין מלמעלה למטה בין ממטה למעלה--חייבין נזק שלם.  וכן תרנגול שדילג, בין מלמעלה למטה בין מלמטה למעלה--משלם נזק שלם.

ב,יז  כלב שנטל את , והלך לו לגדיש--אם הניחה בגדיש ואכל את החלה, והדליק את הגדיש--על החלה ועל מקום , משלם נזק שלם; ועל שאר הגדיש, חצי נזק.  ואם היה מגרר את החלה על הגדיש, והולך ושורף--משלם על  נזק שלם, ועל מקום הגחלת חצי נזק, ועל שאר הגדיש פטור.

ב,יח  במה דברים אמורים, בששמר בעל הגחלת את אשו וסתם הדלת, ובא הכלב וחתר ונטל את  מעל האש.  אבל אם לא שומר אשו--בעל האש, חייב על שריפת הגדיש; ובעל הכלב, חייב על אכילת  ועל מקומה.

ב,יט  המשסה כלבו שלחבירו באחר--פטור מדיני אדם, וחייב בדיני שמיים.  ובעל הכלב, חייב חצי נזק:  שכיון שהוא יודע שאם עוררו את כלבו להזיק נושך, לא היה לו להניחו.  ואם שיסהו בעצמו, בעל הכלב פטור:  שכל המשנה, ובא אחר ושינה בו--פטור.

ב,כ  שתי פרות ברשות הרבים, אחת רבוצה ואחת מהלכת, ובעטה מהלכת ברבוצה--חייב חצי נזק:  שאף על פי שדרכה להלך עליה, אין דרכה לבעוט בה.
 

הלכות נזקי ממון פרק ג

ג,א  הבהמה מועדת לאכול פירות או ירקות וכיוצא בהן.  לפיכך אם נכנסה לרשות הניזק, ואכלה דברים שדרכה לאוכלם--משלם נזק שלם, שנאמר "ובער בשדה אחר--מיטב שדהו ומיטב כרמו, ישלם" (שמות כב,ד).  ואם אכלה אותן ברשות הרבים, פטור; ואם נהנת--משלם מה שנהנת, לא מה שהזיקה.

ג,ב  כיצד:  נכנסה לרשות הניזק, ואכלה שומשמין או לוט וכיוצא בהם בשווה דינר--משלם דינר.  ואם אכלה אותן ברשות הרבים, ונהנת--רואין אותן כאילו הן שעורים או עמיר, ומשלם דמי עמיר או דמי שעורים בזול; [ג] אכלה אוכלין הרעים לה, כגון שאכלה חיטין--הואיל ולא נהנת, פטור.

ג,ג  אכלה אוכלין שאין דרכה לאכלן, כגון שאכלה כסות או כלים--בין ברשות הניזק, בין ברשות הרבים--משלם חצי נזק:  שזה שינוי הוא, ודרך בני אדם להניח כליהם וכסותן ברשות הרבים עד שינוחו מעט.

ג,ד  בהמה שהייתה עומדת ברשות הניזק, ותלשה פירות מרשות הרבים, ואכלתן ברשות הניזק--הרי הדבר ספק.  לפיכך אינה משלמת אלא מה שנהנת; ואם תפס הניזק כמה שהזיקה--אין מוציאין מידו, שהרי ברשותו אכלה.

ג,ה  כלב שנכנס לחצר, ונטל פת או בשר, והוציאן לרשות הרבים או לחצר אחרת, ואכלן שם--משלם מה שנהנה.  אכלן בשדה שלבעל החצר--משלם נזק שלם כאילו אכלן בתוך החצר, שהרי ברשות הניזק אכל.  וכן כל כיוצא בזה.

ג,ו  בהמה שאכלה אוכלין שאין דרכה לאכלן, אבל אוכלת היא אותן על ידי הדוחק--כגון פרה שאכלה שעורים, וחמור שאכל כרשינים או דגים, וחזיר שאכל חתיכת בשר, וכלב שלקק את השמן, וחתול שאכל תמרים, וכן כל כיוצא באלו--אם אכלה ברשות הניזק, משלם נזק שלם.  וברשות הרבים, פטור; ואם נהנת, משלם מה שנהנת.

ג,ז  חיה שנכנסה לרשות הניזק, וטרפה ואכלה בהמה או בשר--משלם נזק שלם, שזה הוא דרכה.  אבל כלב שאכל כבשים קטנים, או חתול שאכל תרנגולים גדולים--הרי זה שינוי, ומשלם חצי נזק.

ג,ח  סל שיש בו לחם, ונכנס חמור ושיבר הסל ואכל הלחם--משלם על הסל ועל הלחם נזק שלם, שזה הוא דרכו.  וכן שעיר עיזים שראה לפת וכיוצא בו על פי החבית, ונסתבך בחבית ואכל את הלפת ושיבר את החבית--משלם על שניהן נזק שלם:  כשם שדרכו לאכול, כך דרכו להיתלות בכלים ולעלות כדי לאכול.  וכן כל כיוצא בזה.

ג,ט  אבל אם נכנס החמור, ואכל את הלחם, ואחר כך שיבר את הסל ואכלו--על הלחם משלם נזק שלם, ועל הסל חצי נזק.  וכן כל כיוצא בזה.

ג,י  [ט] בהמה שאכלה מתוך הרחבה, בין דרך הליכתה בין שעמדה ואכלה--משלם מה שנהנת:  ואפילו חזרה על צידי הרחבה, ואכלה מהן.  אבל אם הניחה את הרחבה, והלכה ועמדה בצידי הרחבה ואכלה--משלם מה שהזיקה.  אכלה מפתח החנות, משלם מה שנהנת; מתוך החנות, משלם מה שהזיקה.

ג,יא  [י] היתה מהלכת ברשות הרבים, ופשטה צווארה ואכלה מעל גבי חברתה, ואפילו עמדה--משלם מה שנהנת, שכן דרך הבהמות לאכול זו מעל גבי זו.  ואם קפצה, ואכלה על גבי חברתה--משלם מה שהזיקה, שגבי חברתה כחצר הניזק הוא חשוב.

ג,יב  [יא] בהמה שהוחלקה באבן או במימי רגליה, ונפלה לגנה, ונחבטה על גבי פירות וירקות, או שאכלה--משלם מה שנהנת:  אפילו הלכה מערוגה לערוגה, ואפילו נשארה שם כל היום כולו--אינו משלם אלא מה שנהנת.  ומה הניה יש לה בחביטה--שהרי מצאה מקום רך, ולא נתרסקו אבריה.  אבל אם ירדה כדרכה ואכלה, משלם מה שהזיקה; ואפילו טינפה פירות במי לידה--משלם מה שהזיקה, מפני שתחילתו בפשיעה.  וכן אם דחפתה חברתה, ונפלה--משלם מה שהזיקה:  מפני שהיה לו להעבירן אחת אחת, כדי שלא ידחפו זו את זו.

ג,יג  [יב] הוחלקה, ונפלה, ויצאת, וחזרה לגינה--אף על פי שחזרה שלא לדעת הבעלים, משלם מה שהזיקה:  מפני שהיה לו לשומרה שלא תחזור--שהדבר ידוע שכיון שידעה דרך הגינה, הרי היא חוזרת מאליה.

ג,יד  [יג] הקדר שהכניס קדירותיו לחצר בעל הבית שלא ברשות, ושברתן בהמתו שלבעל הבית--פטור.  ואם הוזקה בהן, בעל הקדירות חייב; ואם הכניס ברשות, פטור.  ואם קיבל עליו בעל הבית לשמור את הקדירות, בעל הבית חייב.

ג,טו  [יד] וכן אם הכניס פירותיו לחצר בעל הבית שלא ברשות, ואכלתן בהמתו שלבעל הבית--פטור.  ואם הוחלקה בהן, והוזקה--בעל הפירות חייב; ואם הכניס ברשות, פטור.  ואם קיבל עליו בעל הבית לשמור את הפירות, בעל הבית חייב.

ג,טז  הכניסן שלא ברשות, ואכלתן בהמתו שלבעל הבית, והוזקה באכילתן--בעל הפירות פטור, מפני שהיה לה שלא תאכל.  ואם הכניסן ברשות, והניחו בעלי החצר את זה שהרשוהו בחצר לשומרה, ואכלתן בהמתו שלבעל הבית, והוזקה באכילתן--בעל הפירות חייב:  שכיון שראה הבהמה אוכלת דברים המזיקין לה והניחה, חייב--שהרי אין בעלי החצר מצויין שם, להעביר הבהמה מהן.

ג,יז  ומעשה באישה שנכנסה לאפות בתנור בבית שכנותיה והניחוהו, ונתעלמו כדי שלא יביטו בה בעת לישתה ואפייתה, ובא עז שלבעל הבית, ואכל הבצק ומת; וחייבוהו חכמים לשלם דמיו.  וכן כל כיוצא בזה.

ג,יח  [טו] המגדיש בתוך שדה חבירו שלא ברשות, ואכלתן בהמתו שלבעל השדה--פטור.  ואם הוחלקה בהן, והוזקה--בעל הפירות חייב.  אכלתן, והוזקה באכילתן--פטור.  ואם הגדיש ברשות--בעל השדה חייב, אף על פי שלא קיבל עליו לשמור:  שהשומר בגרנות--כיון שאמר לו הגדיש בכאן, כמי שאמר לו הגדיש ואני אשמור לך הוא חשוב.
 

הלכות נזקי ממון פרק ד

ד,א  הכונס צאן לדיר, ונעל בפניהן בדלת שיכולה לעמוד ברוח מצויה, ויצאת והזיקה--פטור.  ואם אין הדלת יכולה לעמוד ברוח מצויה, או שהיו כותלי הדיר רעועין--הרי לא נעל בפניהן כראוי; ואם יצאת והזיקה, חייב:  ואפילו חתרה ויצאת, ואפילו נפרצה מחיצה בלילה, או פרצוה לסטים--בעל הצאן חייב.

ד,ב  היתה מחיצה בריאה, ונפרצה בלילה, או שפרצוה לסטים, ויצאת והזיקה--פטור.  הוציאוה לסטים, והזיקה--הליסטים חייבין.

ד,ג  [ב] הפורץ גדר לפני בהמת חבירו, ויצאת והזיקה--אם היה גדר חזק ובריא, חייב; ואם היה כותל רעוע--פטור מדיני אדם, וחייב בדיני שמיים.  וכן הנותן סם המוות לפני בהמת חבירו--פטור מדיני אדם, וחייב בדיני שמיים.

ד,ד  [ג] המעמיד בהמת חבירו על גבי קמתו שלחבירו, המעמיד חייב לשלם מה שהזיקה.  וכן אם הכישה עד שהלכה לקמת חבירו, והזיקה--זה שהכישה חייב.

ד,ה  [ד] המוסר בהמתו לשומר חינם, או לנושא שכר, או לשוכר, או לשואל--נכנסו תחת הבעלים; ואם הזיקה, השומר חייב.  במה דברים אמורים, בזמן שלא שמרוהו כלל.  אבל אם שמרוהו שמירה מעולה כראוי, ויצאת והזיקה--השומרין פטורין, והבעלים חייבין.  שמרוהו שמירה פחותה--אם שומר חינם הוא, פטור; ואם שומר שכר או שוכר או שואל הוא, חייבין.

ד,ו  [ה] הניחה בחמה--אפילו חתרה ויצאת והזיקה, חייב זה שהניחה שם:  שכיון שהניחה בחמה--הרי היא מצטערת ובורחת, ועושה כל שאפשר לה לעשות.

ד,ז  [ו] מסר בהמתו  שוטה וקטן--אף על פי שהיה השור קשור, הבעלים חייבין:  שדרכו שלשור וכיוצא בו להתיר הקשר, ולצאת ולהזיק.  אפילו שמרוהו שמירה מעולה, וחתרה ויצאת והזיקה--הבעלים חייבים.

ד,ח  [ז] מסר שורו לחמישה, ופשע בו אחד מהן, ויצא והזיק--אם אינו משתמר אלא בחמשתן, זה שפשע בשמירתו חייב; ואם משתמר בשארן, אלו הנשארין חייבין.

ד,ט  [ח] שאלו בחזקת תם, ונמצא מועד--אם ידע השואל שהוא נגחן, הבעלים משלמים חצי נזק:  שכל מקום שהוא הולך, הרי שם בעליו עליו.  והשואל משלם חצי נזק--שאפילו היה תם כשעלה בדעתו, חצי נזק היה משלם:  שהרי ידע שהוא נגחן.  ואם לא ידע השואל שהוא נגחן--אין השואל חייב כלום, והבעלים משלמין נזק שלם.

ד,י  [ט] שאלו כשהוא תם, והועד בבית השואל, והחזירו לבעליו--חזר לתמותו:  הואיל ונשתנת רשותו, בטלה ההעדה והבעלים משלמין חצי נזק; והשואל פטור, שהרי החזירו.

ד,יא  [י] שומר שקיבל עליו שמירת גוף הבהמה בלבד, אבל לא שמירת נזקיה, והזיקה--פטור מלשלם, והבעלים חייבין לשלם.  קיבל שמירת נזקיה, והזיקה--חייב השומר; ואם הוזקה--פטור, והבעלים עושין דין עם המזיק.

ד,יב  [יא] מסר השומר לשומר אחר--השומר הראשון, חייב לשלם לניזק:  שהשומר שמסר לשומר חייב; והרי הניזק אומר לו למה לא שומרת אתה בעצמך ומסרת לאחר, שלם לי אתה ולך עשה דין עם השומר שמסרת לו אתה.  מסרה השומר לבנו, או לבן ביתו, או למסעדו--נכנסו תחת השומר, וחייבין.

ד,יג  [יב] כל שומר שנתחייב לשלם, ואין לו, והיה המזיק תם, שהוא משלם חצי נזק מגופו--הרי הניזק משתלים מן הבהמה שהזיקה, ויישאר דמי מה שגבה הניזק חוב על השומר לבעל הבהמה.

ד,יד  [יג] כל בהמה שהזיקה פירות מחוברין, משערין מה שהזיקה בשישים; ומשלם זה שנתחייב לשלם, בין הבעלים בין השומרים.

ד,טו  כיצד:  הרי שאכלה בית סאה, שמין שישים בית סאה באותה השדה--כמה היה שווה, וכמה הוא שווה עתה אחר שנפסדה בו הסאה; ומשלם השאר.  וכן אם אכלה קב או רובע, אפילו קלח אחד--שמין אותו בשישים.

ד,טז  [יד] אכלה פירות גמורין שאין צריכים לקרקע, משלם דמי פירות גמורין בשווייהן:  אם סאה, דמי סאה; ואם סאתים, דמי סאתים.  הרי שאכלה פירות דקל אחד, וכן הקוצץ פירות דקל חבירו ואכלן--אם היה דקל רומי וכיוצא בו, שאין התמרים שלו יפות--משערין אותו בשישים על גב הקרקע; ואם דקל פרסי הוא וכיוצא בו, שהתמרים שלו יפות ביותר--משערין הדקל בפני עצמו כמה היה שווה, וכמה הוא שווה עתה.
 

הלכות נזקי ממון פרק ה

ה,א  בהמה שהייתה רועה, ונפשה ונכנסה בשדות ובכרמים--אף על פי שעדיין לא הזיקה, מתרין בבעליה שלושה פעמים.  אם לא שומר בהמתו, ולא מנעה מלתעות--יש רשות לבעל השדה לשחוט אותה שחיטה כשרה, ואומר לבעליה בואו ומכרו בשר שלכם:  מפני שאסור לאדם להזיק, ולשלם מה שהזיק; אפילו לגרום הנזק אסור.

ה,ב  לפיכך אסרו חכמים לגדל בהמה דקה וחיה דקה בארץ ישראל במקום השדות והכרמים, אלא ביערים ובמדברות שבארץ ישראל.  ומגדלין בסוריה, בכל מקום.

ה,ג  עשרה תנאים התנה יהושוע ובית דינו בשעה שחילק את הארץ, ואלו הן:  (א) התנה שמרעין בהמה דקה ביערים שאילניהן גסין, אבל אין מרעין שם בהמה גסה.  ויער שאילניו דקים, אין מרעין בו לא גסה ולא דקה אלא מדעת בעליו.

ה,ד  (ב) וכן התנה שיהיה כל אדם מותר ללקט עצים משדה חבירו:  והוא, שיהיו עצים פחותים וקרובים להיות קוצים כגון היזמי והיגי.  והוא, שיהיו לחים ומחוברין; ובלבד, שלא ישרש.  אבל שאר עצים אסור.

ה,ה  (ג) וכן התנה שיהיה כל אדם מותר ללקט עשבים העולין מאליהן בכל מקום, חוץ משדה תלתן שזרעה לבהמה.

ה,ו  (ד) וכן התנה שיהיה אדם קוטם נטיעה בכל מקום, חוץ מגרופיות שלזית; ואינו קוטם מן האילנות אלא כזית וכביצה.  ובקנים ובגפנים מן הפקק ולמעלה; ובשאר האילן מחובו שלאילן, לא מיחדו.  וכשהתיר לקטום, לא התיר אלא מחדש שאינו עושה פירות; אבל לא מישן שעושה פירות.  ואינו קוטם אלא ממקום שאינו רואה פני חמה.

ה,ז  (ה) וכן התנה שהמעין היוצא בתחילה--בני אותה העיר שיצא בגבולם מסתפקין ממנו, אף על פי שאין עיקרו בחלקם; ואין לאחרים להסתפק עימהם ממנו.

ה,ח  (ו) וכן התנה שיהיה כל אדם מותר לצוד דגים מים טבריה:  והוא, שיצוד בחכה בלבד; אבל לא יפרש קלע ויעמיד ספינה שם, אלא בני השבט שהגיע אותו הים בחלקם.

ה,ט  (ז) וכן התנה שכל אדם שצריך לנקביו--מסתלק מן הדרך ונכנס אחורי הגדר שפגע בו ונפנה שם, ואפילו בשדה מלאה כרכום; ונוטל משם צרור, ומקנח.

ה,י  (ח) וכן התנה שכל התועה בין הכרמים וכיוצא בהן--מפסג ועולה מפסג ויורד, עד שייצא לדרכו.

ה,יא  (ט) וכן התנה שבזמן שירבה הטיט בדרכי הרבים או נקיעי מים--יש לעוברי דרכים להסתלק לצדדי הדרכים ומהלכין שם, אף על פי שהן מהלכין בדרך שיש לה בעלים.

ה,יב  (י) וכן התנה שמת מצוה קונה מקומו, ונקבר במקום שיימצא בו:  והוא שלא יהיה מוטל על המצר, ולא בתוך תחום המדינה; אבל אם נמצא על המצר, או שהיה בתוך התחום--מביאו לבית הקברות.

ה,יג  [ד] שלמה תיקן שיהיו עוברי דרכים מותרין בימות החמה להלך בשבילין שיש להן בעלים, עד שתרד רביעה שנייה.  [ה] ותקנות אלו נוהגות בכל מקום, אפילו בחוצה לארץ; [ו] ומשירד הטל בבבל, אסור להלך בשבילין שיש להן בעלים.

ה,יד  [ז] אף על פי שאין מגדלין בהמה דקה בארץ ישראל, מותר לשהותה קודם לרגל שלושים יום, וקודם למשתה בנו שלושים יום; והטבח לוקח ושוחט, לוקח ומשהה עד שישחוט מעט מעט:  ובלבד, שלא תצא ותרעה בעדר; אלא כל המשהה משהה בתוך ביתו, כדי שלא תזיק.  [ח] וכבר עשו בבל כארץ ישראל לאסור בה גידולי בהמה דקה וחיה דקה, מפני שהיו רוב השדות והכרמים שם באותן הימים שלישראל.

ה,טו  [ט] וכן אסרו חכמים לגדל חזירים בכל מקום, ולא את הכלב אלא אם כן היה קשור בשלשלת.  אבל מגדל הוא כלבים בעיר הסמוכה לספר, ביום קושרו ובלילה מתירו.  ואמרו חכמים ארור מגדל כלבים וחזירים, מפני שהזקן מרובה ומצוי.

ה,טז  [י] רועה שעשה תשובה--אין מחייבין אותו למכור מיד, אלא מוכר על יד על יד.  וכן מי שנפלו לו כלבים וחזירים בירושה--אין מחייבין אותו למכור מיד, אלא מעט מעט.
 

הלכות נזקי ממון פרק ו

ו,א  איזה הוא מועד, כל שהעידו בו שלושה ימים.  אבל אם נגח ביום אחד, או נשך או רובץ או בעט או נגף אפילו מאה פעמים--אין זה מועד.  העידו בו שלושה כיתי עדים ביום אחד--הרי זה ספק אם הועד, או לא הועד.

ו,ב  אין העדה אלא בפני הבעלים, ובפני בית דין--שנאמר "והועד בבעליו ולא ישמרנו" (שמות כא,כט), ואין העדה אלא בבית דין.  [ג] שור שלחרש שוטה וקטן ומי שהוא במדינת הים שנגחו, פטורין; אבל בית דין מעמידין להם אפטרופין, ומעידין בהן בפני האפטרופין.

ו,ג  [ד] הזיקו אחר שהועדו בפני אפטרופין--אם עדיין הוא תם, משלם חצי נזק מגופו.  ואם הועד בו שלושה ימים, ואחר כך הזיק--משלם נזק שלם מן היפה שבנכסי אפטרופין; ולכשיגדלו היתומים, יעשו דין עם האפטרופין וישלמו להן.

ו,ד  [ה] שוורים שמשחקין בהן ומלמדין אותן שיגיחו זה את זה, אינן מועדין לזה.  ואפילו המיתו את האדם, אינן חייבין מיתה--שנאמר "כי-יגח" (שמות כא,כח), לא שיגיחוהו.

ו,ה  [ו] שור שהועד ונמכר, או ניתן במתנה--חזר לתמותו, שהרשות שנשתנת משנה דינו; אבל אם השאילו או מסרו לשומר, הרי הוא בחזקתו.  וכן שור שהועד בפני אפטרופין, ונתפקח החירש, ונשתפה השוטה, והגדיל הקטן--אף על פי שבטל האפטרופוס--הרי הן מועדין בחזקתן, שהרי ברשות בעליהן הן.

ו,ו  [ז] בהמה שהועדה, וחזרה בה מדבר שהועדה לו--חזרה לתמותה.  כיצד:  שור שהועד ליגח, וחזר שלא ליגח--אף על פי שהוא נוגף, הרי זה תם לנגיחה.   היא חזרתו--עד שיהיו התינוקות ממשמשין בו, ואינו נוגח.  וכן בשאר הדברים שהועד להן--עד שימשמשו בו, ולא יהיה עושה אותן.

ו,ז  [ח] שור שהוא מועד למינו, הרי זה אינו מועד לשאינו מינו; הועד לאדם, אינו מועד לבהמה; הועד לקטנים, אינו מועד לגדולים.  לפיכך אם הזיק את מין שהוא מועד לו, משלם נזק שלם; ואם הזיק לשאר המינין, משלם חצי נזק.

ו,ח  היה מועד לשבתות, אינו מועד לימות החל.  ואם הזיק בשבתות, משלם נזק שלם; ובימות החל, משלם חצי נזק.   היא חזרתו--משיהיו התינוקות ממשמשין בו ביום שהוא מועד לו, ולא יהיה מזיק נזק שהועד לו.

ו,ט  נגח שור היום, וחמור למחר, וגמל ביום שלישי--נעשה מועד לכול.  ראה שור היום ונגחו, ולמחר ראה שור ולא נגחו, וביום השלישי ראה שור ונגחו, וברביעי ראה שור ולא נגחו, ובחמישי ראה שור ונגחו, ובששי ראה שור ולא נגחו--נעשה מועד לסירוגין לשוורים.  וכן כל כיוצא בזה.

ו,י  ראה שור היום ונגחו, ולמחר ראה חמור ולא נגחו, ובשלישי ראה סוס ונגחו, וברביעי ראה גמל ולא נגחו, ובחמישי ראה פרד ונגחו, ובששי ראה ערוד ולא נגחו--נעשה מועד לסירוגין לכול.  ואם נגח ביום שהוא מועד לו אחד משלושת המינין שנגח בסירוגין, הרי זה מועד.

ו,יא  נגח בחמישה עשר לחודש זה, ובששה עשר לחודש שני, ובשבעה עשר לחודש שלישי--אינו מועד עד שישלש בדילוג.  שמע קול שופר ונגח, קול שופר ונגח, קול שופר ונגח--נעשה מועד לשופרות.  וכן כל כיוצא בזה.

ו,יב  נגח שלושה שוורים בשלושה ימים זה אחר זה, וברביעי נגח חמור, ובחמישי נגח גמל, או שנגח חמור וגמל בתחילה בשני ימים זה אחר זה, ואחר כך נגח שלושה שוורים זה אחר זה--הרי זה ספק אם הוא מועד לשוורים בלבד, או לשלשת המינין הוא מועד.

ו,יג  וכן אם נגח בשלוש שבתות זו אחר זו, ובאחד בשבת ובשני בשבת, או שנגח בחמישי בשבת ובערב שבת וביום השבת, ובשתי שבתות הבאות אחריה--הרי זה ספק אם הוא מועד לשבתות בלבד, או לשלשת הימים ששנים מהן חול.  [יג] וכל אלו הספקות וכיוצא בהן, אין מחייבין בהן את המזיק אלא חצי נזק; ואם תפס הניזק נזק שלם, אין מוציאין מידו.
 

הלכות נזקי ממון פרק ז

ז,א  שור שקשרו בעליו במוסרה, ונעל בפניו כראוי, ויצא והזיק--אם תם הוא, משלם חצי נזק.  ואם היה מועד, פטור:  שנאמר "ולא ישמרנו, בעליו" (שמות כא,לו)--הא אם שמרו, פטור; ושמור הוא זה.  ואם הזיק בדבר שהוא מועד לו מתחילתו, כגון שאכל דברים הראויין לו, או שיבר ברגלו כדרך הלוכו--פטור מלשלם.

ז,ב  היה מועד לקרן ימין, ואינו מועד לקרן שמאל, ויצא אחר ששמרו כראוי, ונגח בין בקרן ימין בין בקרן שמאל--משלם חצי נזק.

ז,ג  בהמה שחבלה באדם, בין בכוונה בין שלא בכוונה--אם תמה היא, משלם חצי נזק מגופה; ואם מועדת, משלם נזק שלם:  ופטור מן השבת, ומן הבושת, ומן הצער, ומן הריפוי--שארבעה דברים אלו, לא חייבה תורה בהן אלא לאדם שחבל בחברו; אבל בהמתו שחבלה בחברו--הרי זה כמי שהזיקה ממונו, שאינו חייב אלא נזק בלבד.

ז,ד  לפיכך שורו שבייש, פטור; ואם ביש הוא בעצמו, חייב כמו שיתבאר.  ושורו שחבל באביו או באימו, או שהדליק גדיש חבירו בשבת--חייב בנזקיו; ואלו היה הוא בעצמו העושה זה, היה פטור מלשלם כמו שיתבאר.

ז,ה  [ד] המכניס שורו לחצר בעל הבית שלא ברשות, ונגחו שורו שלבעל הבית או נשכו כלבו--פטור.  ואם נגח הוא שורו שלבעל הבית--אם היה תם, משלם חצי נזק; ומועד, משלם נזק שלם כדין הנוגח ברשות הרבים.

ז,ו  [ה] נפל לבור שבחצר זו, והבאיש את מימיו--אם הבאיש מיד בשעת נפילה, חייב בנזקי המים.  ואם אחר זמן, פטור:  שהרי נעשה השור תקלה כבור; והמים הרי הן ככלים, ולא מצאנו בור שחייב בה על הכלים כמו שיתבאר.  ואם הכניס ברשות, בעל השור פטור; ואם קיבל עליו בעל הבית לשמור, הרי הוא חייב בנזק השור שנפל לבור.

ז,ז  [ו] הכניס שורו לחצר בעל הבית שלא ברשות, והזיק את בעל הבית, או שהוזק בו בעל הבית, או שחפר בחצר בורות שיחין ומערות--בעל השור חייב בנזקי חצר; ובעל חצר חייב בנזקי הבור, שהרי היה עליו לסתמו.

ז,ח  [ז] הזיק בעל הבית את השור--אם הזיקו שלא לדעת, פטור:  שהרי אומר לו למה נכנסת שלא ברשות, עד ששגגתי בך.  ואם הזיקו לדעת, חייב נזק שלם:  מפני שיש לו רשות להוציאו מרשותו; אבל להזיקו, אין לו רשות.

ז,ט  [ח] שמין לנזקין.  כיצד:  הרי ששיבר כלי שלחבירו, בין הוא בין בהמתו--אין אומרין למזיק קח אתה את הכלי השבור, ושלם לזה דמי כלייו; אלא אומדין כמה פחת הכלי מדמיו, ונותן לו כל הפחת אם היה המזיק מועד, או חצי הפחת אם היה תם:  שנאמר "והמת, יהיה-לו" (שמות כא,לד; שמות כא,לו), לניזק.

ז,י  פחות הנבילה, על הניזק; ושבח הנבילה, חולקין אותו הניזק והמזיק.  [ט] כיצד:  שור שווה מאתיים שנגחוהו ומת, והרי הנבילה שווה בשעת מיתה מאה, ובשעת עמידה בדין פחתה והרי היא שווה שמונים--אין המזיק משלם אלא מאה; ואם היה תם, משלם לו חמישים מגופו.

ז,יא  [י] השביחה הנבילה, והרי היא שווה בשעת עמידה בדין מאה ועשרים--הרי המזיק משלם לו תשעים, אם היה מועד; ואם היה תם, משלם חמישה וארבעים מגופו:  וזה הוא שנאמר "וגם את-המת, יחצון" (שמות כא,לה), שבח הנבילה יחצון.

ז,יב  [יא] שור שווה מאתיים, שנגח שור שווה מאתיים והפחיתו חמישים, ובשעת עמידה בדין השביח הניזק, והרי הוא שווה ארבע מאות, ולולא זה החבל שהפחיתו, היה שווה שמונה מאות, בין שפטמו בין ששבח מאליו--אינו נותן לו אלא כשעת הנזק.  כחש מחמת המכה בשעת עמידה בדין, והרי הפחת שווה מאה--נותן לו כשעת עמידה בדין.

ז,יג  [יב] השביח המזיק בשעת עמידה בדין--אם מחמת שפטמו שבח, אינו משתלים ממנו אלא מה שהיה שווה בשעה שהזיק; ואם מחמת עצמו השביח, משתלים חצי נזק ממנו כשעת עמידה בדין.

ז,יד  [יג] על המזיק לטרוח בנבילה, עד שממציא אותה לניזק.  כיצד:  כגון שנפל השור לבור ומת--מעלה הנבילה מן הבור, ונותנה לניזק.  ואחר כך שמין לו פחות הנבילה--שנאמר "כסף ישיב לבעליו; והמת, יהיה-לו" (שמות כא,לד), מלמד שהוא חייב להשיב את הנבילה ואת הפחת שפחתה מן החי לניזק; ואם היה תם, חצי הפחת כמו שביארנו.
 

הלכות נזקי ממון פרק ח

ח,א  שור שלישראל שנגח שור שלהקדש, או שלהקדש שנגח שור שלישראל--פטור, שנאמר "שור רעהו" (שמות כא,לה).  וכל הקודשים שחייבין עליהן מעילה, הן שאין בהן דין נזקין.  ופסולי המוקדשין--יש בהן דין נזקין, בין שהזיקו בין שהוזקו:  שהרי יצאו לפדיון ולהיותן חולין.

ח,ב  שלמים שהזיקו, גובה מבשרם; ואינו גובה מן הבשר כנגד האימורין--שהאימורין שלקדשים קלים, מועלין בהן כמו שביארנו בהלכות מעילה.  וכן תודה שהזיקה, גובה מבשרה; ואינו גובה מן הלחם הבא עימה, שאין הלחם מכלל הבשר.  [ג] וכיצד גובה--שיאכל הניזק וחבורתו מן הבשר בקדושה, כנגד חצי נזק שלו.

ח,ג  וכיצד אינו גובה כנגד האימורין:  שאם היה לו לגבות בחצי נזקו שווה דינר, והיה כל הבשר עם האימורין שווה שני דינרים, והבשר בלא אימורין שווה דינר וחצי--אינו גובה שני שלישי הבשר, אלא חצי הבשר בלבד.

ח,ד  וכן שור ההפקר שהזיק, פטור--שנאמר "שור רעהו" (שמות כא,לה), עד שיהיו הנכסים מיוחדים לבעלים.  כיצד:  שור ההפקר שנגח, וקודם שיתפוס אותו הניזק בדין עמד אחר וזכה בו--הרי זה פטור.  ולא עוד, אלא שור המיוחד לבעלים שהזיק, ואחר שהזיק הקדישו או הפקירו--הרי זה פטור:  עד שיהיו לו בעלים בשעת היזקו, ובשעת עמידה בדין.

ח,ה  שור שלישראל שנגח שור שלנכרי, בין תם בין מועד--פטור:  לפי שאין הגויים מחייבין את האדם על בהמתו שהזיקה, והרי אנו דנין להם כדיניהן.  ושור שלנכרי שנגח שור שלישראל, בין תם בין מועד--משלם נזק שלם:  קנס הוא זה לגויים--לפי שאינן זהירין במצוות, אינן מסלקין הזקן; ואם לא תחיב אותן על נזקי בהמתן--אין משמרין אותה, ומפסידין ממון הברייות.

ח,ו  שור תם שהזיק--אם מכרו המזיק, עד שלא עמד בדין--אף על פי שהוא מכור, הרי הניזק גובה ממנו; וחוזר הלוקח וגובה מן המזיק שמכר לו:  שכיון שנגח, קול יש לו; ולא היה לו ליקח, עד שיגבה הניזק.

ח,ז  הקדישו המזיק--הרי זה מוקדש, כדי שלא יאמרו הקדש יוצא בלא פדיון.  שחטו, גובה הניזק מבשרו.  נתנו במתנה--מה שעשה עשוי, ויגבה הניזק ממנו.

ח,ח  הזיק ועמד בדין, ואחר כך מכרו--אינו מכור; הקדישו, אינו מוקדש; נתנו במתנה, לא עשה כלום.  קדמו בעלי חובות שלמזיק, ותפסוהו--בין שחב עד שלא הזיק, בין שלא חוב עד שהזיק--לא זכו, אלא הניזק גובה ממנו:  שאפילו היה שלבעלי חובות מתחילה והזיק, הרי זה גובה מגופו.

ח,ט  מועד שהזיק, בין עמד בדין בין שלא עמד בדין, והקדישו או מכרו או נתנו במתנה או שחטו--מה שעשה עשוי; קדמו בעלי חובות והנהיגוהו, בין חוב להם עד שלא הזיק, בין הזיק עד שלא חוב--זכו בו:  לפי שאין משתלים הניזק אלא מן היפה שבנכסי המזיק, והרי כל נכסיו משועבדין לנזק זה.

ח,י  כשבית דין נזקקין לגבות הנזק מנכסי המזיק, גובין מן המיטלטלין תחילה.  אם לא היו לו מיטלטלין כלל, או שלא היו המיטלטלין כנגד כל הנזק--גובין השאר מן הקרקע, מן היפה שבנכסי המזיק.  וכל זמן שימצאו מיטלטלין, אפילו סובין--אין נזקקין לקרקע.

ח,יא  מת המזיק קודם שישלם--אין בית דין נזקקין למטלטלין שליתומים, אלא לקרקע; וגובין לניזק מן הזיבורית:  מפני שהניזק נעשה כבעל חוב, והמטלטלין אין משתעבדין לבעל חוב.  ואם תפס הניזק המיטלטלין בחיי המזיק, גובין לו מהן אחר מותו.

ח,יב  כבר תיקנו הגאונים לגבות בעל חוב מן המיטלטלין, ופשטה תקנה זו בכל בתי דינין; לפיכך מגבין הנזקין מן המיטלטלין שליתומים.  ואם לא הניח מיטלטלין, גובין להן מן הזיבורית--שכל הבא ליפרע מנכסי יתומים, לא יגבה אלא מן הזיבורית כמו שיתבאר.

ח,יג  אין הנזקין משתלמין, ואין חייבין בכפר, ואין הבהמה נהרגת--אלא בראיה ברורה, ובעדים הכשרים להעיד:  שלא תאמר הואיל ואין מצויין  הסוסים וברפת הבקר וגדרות הצאן, אלא העבדים והרועים וכיוצא בהן, אם העידו שבהמה זו היא שהזיקה את זו--שומעין להן; או אם העידו קטנים או נשים שאדם זה חובל את זה, או העידו בשאר נזקין--סומכין עליהן.  אין הדבר כן; אלא לעולם אין מחייבין ממון על פי עדים, עד שיהיו עדים הכשרים להעיד שאר עדייות, ויעידו בבית דין,  בית דין המזיק לשלם.

ח,יד  שור שהיה רועה על גב הנהר, ונמצא שור הרוג בצידו--אף על פי שזה מנוגח וזה מועד ליגח, זה מנשך וזה מועד לישך--אין אומרין בידוע שזה נשכו, וזה נגחו; אפילו גמל האוהר בין הגמלים, ונמצא גמל הרוג בצידו--אין אומרין בידוע שזה הרגו:  עד שיראוהו עדים כשרים.
 

הלכות נזקי ממון פרק ט

ט,א  בהמה מעוברת שהזיקה--גובה חצי נזק ממנה ומולדה, מפני שהוא מגופה; אבל תרנגולת שהזיקה--אינו גובה מביצתה, מפני שהביצה אינה מגוף העוף אלא מובדלת ומפרשת ממנו.

ט,ב  מעוברת שנגחה, ונמצא ולדה בצידה, ואין ידוע אם עד שלא נגחה ילדה, או אחר שנגחה ילדה--משלם חצי נזק מן הפרה, ואינו גובה מן הוולד כלום:  עד שיביא ראיה שבשעה שנגחה מעוברת היתה, שהמוציא מחברו עליו הראיה.

ט,ג  שור שנגח פרה מעוברת, ונמצא עוברה נופל בצידה, ואין ידוע אם עד שלא נגחה הפילה, או מחמת הנגיחה הפילה--משלם נזק הפרה, ואינו משלם נזק הוולד:  שהמוציא מחברו עליו הראיה.

ט,ד  נגח פרה מעוברת, והפילה--אין שמין פחות הפרה בפני עצמה, ופחות הוולד בפני עצמו; אלא שמין כמה היתה הפרה שווה כשהייתה מעוברת ובריאה, וכמה היא שווה עתה היא והנפל שלה, ומשלם הפחת, או חציו אם היה תם.

ט,ה  היתה הפרה לאחד, והוולד לאחד--הרי פחות השומן שפחת גוף הפרה, לבעל הפרה; ופחות הנפל, חולקין אותו בעל הפרה עם בעל הוולד; והנפל, שלבעל הוולד.

ט,ו  שור שהיה רודף אחר שור אחר, והוזק, הניזק אומר שורך הזיק, וזה אומר איני יודע שמא בסלע לקה--המוציא מחברו עליו הראיה:  ואף על פי שהניזק אומר אני יודע בוודאי, וזה אומר איני יודע.

ט,ז  טען הניזק ואמר ודאי אתה יודע ששורך הזיק--הרי זה נשבע היסת שאינו יודע, אם היה מועד; אבל אם היה תם--פטור אף משבועת היסת, שאפילו הודה מעצמו פטור, שחצי הנזק קנס הוא, ומודה בקנס פטור.

ט,ח  [ז] היו שניים רודפין אחר אחד, והרי עדים שאחד מהן הזיק, ואין העדים יודעים איזה הוא משניהן--זה אומר שורך הזיק, וזה אומר שורך הזיק--שניהן פטורין.  ואם היו שניהן שלאיש אחד, חייב לשלם מגוף הפחות שבשניהן; ואם היו מועדין, משלם נזק שלם מנכסיו.

ט,ט  [ח] במה דברים אמורים, בששני השוורים עומדין.  אבל אם מת אחד מהן או אבד, והיה אחד מהן תם--אף על פי שהן שלאיש אחד, פטור:  שהרי אומר לו הבא ראיה שזה העומד הוא שהזיק, ואשלם לך.

ט,י  [ט] היו שני השוורים הרודפין אחד גדול ואחד קטן, הניזק אומר גדול הזיק, והמזיק אומר קטן הזיק, היה אחד תם ואחד מועד, הניזק אומר מועד הזיק, והמזיק אומר תם הזיק--המוציא מחברו עליו הראיה.

ט,יא  [י] לא היתה שם ראיה ברורה שזה הזיק, אלא עדים מעידים שאחד משני אלו הזיק--משלם המזיק כמו שאמר.  ואם טען הניזק שאתה יודע ודאי, שזה הזיק בפניך--הרי המזיק נשבע שבועת התורה, ומשלם כמו שהודה:  שהרי הודה במקצת.

ט,יב  [יא] היו הניזקין שניים, אחד גדול ואחד קטן, והמזיקין שניים, אחד גדול ואחד קטן--הניזק אומר גדול הזיק את הגדול, וקטן את הקטן, והמזיק אומר לא כי, אלא קטן הזיק את הגדול וגדול הזיק את הקטן; או שהיה אחד תם ואחד מועד--הניזק אומר מועד הזיק את הגדול, ותם הזיק את הקטן, והמזיק אומר תם הזיק את הגדול, ומועד את הקטן:  המוציא מחברו עליו הראיה.

ט,יג  לא היתה שם ראיה ברורה, המזיק פטור.  למה זה דומה:  לטוען את חבירו חיטים, והודה לו בשעורים--שהוא נשבע היסת ונפטר, אף מדמי שעורים כמו שיתבאר בהלכות טוען.  ואם תפס הניזק--הרי זה משתלים לקטן מן הגדול ולגדול מן הקטן, כמו שהודה המזיק; אבל אם לא תפס, אין מוציאין מן המזיק כלום.

ט,יד  [יב] שור שנגח, וחזר ונגח שור אחר--הרי הניזק הראשון והבעלים, כשותפין בו.  כיצד:  שור שווה מאתיים שנגח שור אחר שווה מאתיים, ואין הנבילה יפה כלום--הניזק נוטל מאה, ובעל השור מאה.  חזר ונגח שור אחר שווה מאתיים, ואין הנבילה יפה כלום--האחרון נוטל מאה, והניזק שלפניו עם הבעלים נוטלין חמישים חמישים.

ט,טו  חזר ונגח שור אחר שווה מאתיים, ואין הנבילה יפה כלום--האחרון נוטל מאה, והניזק שלפניו חמישים, והניזק הראשון עם הבעלים נוטלין חמישה ועשרים חמישה ועשרים.  וכן על דרך זו חולקין והולכים.

ט,טז  [יג] ניזק שתפס הבהמה שהזיקה לגבות חצי נזקו מגופה, נעשה עליה שומר שכר לנזקיה; ואם יצאת והזיקה--הניזק הראשון חייב בנזקיה, והבעלים פטורין.  כיצד:  שור שווה מאתיים שנגח והפסיד מאתיים, ותפסו הניזק לגבות ממנו מאה, וחזר ונגח והפסיד במאה וארבעים--הרי זה הניזק האחרון משתלים שבעים, והניזק הראשון שתפסו משתלים מותר נזקו והוא שלושים, והבעלים מאה.  וכן כל כיוצא בזה.

ט,יז  [יד] שני שוורים תמים שחבלו זה בזה, משלמין במותר חצי נזק.  שניהן מועדין, או מועד ואדם שחבלו זה בזה--משלמין במותר נזק שלם.  אחד תם ואחד מועד--מועד בתם, משלם במותר נזק שלם; ותם במועד, משלם במותר חצי נזק.

ט,יח  כיצד:  שור תם שהפסיד בשור תם אחר שווה מאה, וחזר זה האחרון והפסיד בראשון שווה ארבעים--הרי בעל הראשון משלם לבעל האחרון שלושים.  היו שניהן מועדין, בעל הראשון משלם שישים.  הראשון מועד והאחרון תם, בעל הראשון משלם שמונים.  הראשון תם והאחרון מועד, בעל הראשון משלם עשרה.
 

הלכות נזקי ממון פרק י

י,א  שור שהמית את האדם בכל מקום--בין גדול בין קטן, בין עבד בין בן חורין--אחד תם ואחד מועד, הרי זה נסקל; ואם המית את הגוי, פטור כדיניהם.  [ב] ואחד השור ואחד שאר בהמה חיה ועוף שהמיתו, הרי אלו נסקלין.

י,ב  מה בין תם שהרג את האדם למועד שהרג--שהתם, פטור מן הכופר; והמועד, חייב בכפר, ובלבד, שיהיה מועד להרוג.

י,ג  והואיל וכל בהמה חיה ועוף שהרגו אדם נסקלין, היאך יימצא מועד להרוג עד שישלמו בעליו את הכופר--כגון שהרג שלושה גויים ואחר כך הרג ישראל, שהמועד לגויים הרי זה מועד לישראל; או שהרג שלושה ישראל טרפה, ואחר כך הרג שלם; או שהרג וברח והרג וברח והרג וברח, וברביעי נתפס--שאין הבעלים חייבין בכפר עד שיסקל השור.

י,ד  וכן אם סיכן שלושה בני אדם כאחד, או הרג שלוש בהמות--הרי זה מועד להריגה, ובעליו משלמין את הכופר.

י,ה  וכן אם הכירו העדים את בעל השור, ולא הכירו את השור בפעם ראשונה ושנייה ושלישית, וברביעית ראו שורו שהרג, ואינן יודעין אם זה הוא השור שהרג בשלושה פעמים הראשונות או אחר היה--הואיל והועדו הבעלים שיש להם בבקרם שור שהרג שלושה פעמים, היה להם לשמור כל בהמתם, ומאחר שלא שמרו, משלמין את הכופר.

י,ו  [ד] זה שנאמר בתורה "וגם-בעליו, יומת" (שמות כא,כט), מפי השמועה למדו שהוא חייב מיתה זו בידי שמיים; ואם נתן כופר הנהרג, נתכפר לו.  ואף על פי שהכופר כפרה הוא, ממשכנין את מי שנתחייב בכפר בעל כורחו.  [ה] ושור שלשני שותפין שהרג--כל אחד מהן משלם כופר שלם, שהרי כל אחד מהן צריך כפרה גמורה.

י,ז  [ו] אין גומרין דינו שלשור אלא בפני בעליו, אם היו לו בעלים.  אבל אם לא היו לו בעלים--כגון שור המדבר, ושור ההקדש, ושור גר שמת ואין לו יורשין--אם המית, הרי זה נסקל; וגומרין דינו, אף על פי שאין לו בעלים.

י,ח  וכן שור האישה, ושור היתומים, ושור האפטרופין שהמיתו--נסקלין.  ואין האפטרופין משלמין את הכופר:  שהכופר כפרה הוא; והקטנים או החרשים והשוטים אינן בני חיוב, כדי שיהיו צריכין כפרה.

י,ט  [ז] שור שהוא טרפה שהרג את הנפש, או שהיה השור שלאדם טרפה--אינו נסקל:  שנאמר "וגם-בעליו, יומת" (שמות כא,כט)--כמיתת הבעלים, כך מיתת השור; וכיוון שבעליו כמת הם חשובים, ואין צריכין מיתה--הרי זה פטור.

י,י  [ח] המשסה כלבו בחברו, והרגו--אין הכלב נסקל; וכן אם גרה בו בהמה או חיה, והרגוהו.  אבל אם שסה בו נחש, ואפילו השיכו בו, והרגו--הנחש נסקל:  שסם הנחש שהמית, מעצמו הוא מקיאו; לפיכך זה האדם שהשיך בו הנחש, פטור ממיתת בית דין.

י,יא  [ט] אין הבהמה נסקלת אם המיתה, עד שתתכוון להזיק למי שהיא חייבת עליו סקילה.  אבל שור שהיה מתכוון להרוג את הבהמה, והרג את האדם, נתכוון לנכרי, והרג בן ישראל, נתכוון לנפלים, והרג בן קיימה--פטור מן המיתה.  ואם היה מועד--הבעלים חייבין בכפר, או בקנס אם המית עבד, אף על פי שהרג בלא כוונה, הואיל והוא מועד לזה.

י,יב  [י] היה מועד לנפול על בני אדם בבורות, וראה ירק בבור ונפל לבור בשביל הירק, והיה שם אדם ומת, או שהיה מועד להתחכך בכותלים, ומפילן על בני אדם, ונתחכך בכותל להנאתו, ונפל על האדם ומת מחמת חיכוכו--השור פטור ממיתה, לפי שלא נתכוון להמית; והבעלים חייבין בכפר--שהרי זה מועד ליפול על בני אדם בבורות, או להפיל עליהן הכותלים.  והיאך ייוודע שלהנאתו נתחכך, בשנתחכך אף לאחר שהפיל והמית.

י,יג  [יא] אין הבעלים משלמין את הכופר, עד שתמית בהמתן חוץ מרשותן.  אבל אם המית ברשות המזיק--אף על פי שהוא בסקילה, הבעלים פטורין מן הכופר.  כיצד:  הנכנס לחצר בעל הבית שלא ברשותו, ואפילו נכנס לתבוע שכרו או חובו ממנו, ונגחו שורו שלבעל הבית, ומת--השור בסקילה, והבעלים פטורין מן הכופר:  שהרי אין לו רשות להיכנס לרשותו שלזה, שלא מדעתו.

י,יד  [יב] עמד בפתח וקרא לבעל הבית, ואמר לו הין, ונכנס, ונגחו שורו שלבעל הבית--הרי הבעלים פטורין:  שאין משמע הין אלא עמוד במקומך, עד שאדבר עימך.

י,טו  [יג] בהמה שנכנסה לחצר הניזק, ודרסה על גבי תינוק כדרך הילוכה, והרגתהו--הבעלים משלמין את הכופר:  שהורגל מועדת להזיק כדרך הילוכה; וברשות הניזק, חייב אף על השן והרגל כמו שביארנו.

י,טז  נמצאת למד שהמועד שהמית בכוונה--נסקל, והבעלים חייבין בכפר; ואם המית בלא כוונה--פטור מן המיתה, והבעלים חייבין בכפר.  ותם שהמית בלא כוונה--פטור מן המיתה, ומן הכופר; ואם נתכוון להמית--נסקל, והבעלים פטורין מן הכופר, וכן מקנס העבד.

י,יז  [יד] יראה לי שאף על פי שהתם שהמית עבד או שפחה--פטור מן הקנס, שהוא שלושים סלע הקצוב בתורה:  אם המית שלא בכוונה--משלם חצי דמי העבד או דמי השפחה מגופו, כאילו המית שור חבירו או חמורו.
 

הלכות נזקי ממון פרק יא

יא,א  כמה הוא הכופר:  כמו שיראו הדיינין שהוא דמי הנהרג--הכול לפי שווייו שלנהרג, שנאמר "ככול אשר-יושת עליו" (שמות כא,ל).  וכפר העבדים בין גדולים בין קטנים, זכרים או נקבות--שהוא הקנס הקצוב בתורה, שלושים סלע כסף יפה, בין שהיה העבד שווה מאה מנה, בין שאינו שווה אלא דינר.  וכל המעכב גט שיחרור--אין לו קנס, הואיל ואין לו אדון:  שהרי יצא לחירות.

יא,ב  למי נותנין הכופר, ליורשי הנהרג.  ואם המית אישה--הכופר ליורשיה מאביה, ואינו לבעל.  המית מי שחצייו עבד, וחציו בן חורין--נותן חצי הקנס לרבו; והחצי, ראוי ליתן ואין לו מי ייקחנו.

יא,ג  שור שנגח את האישה, ויצאו ילדיה--אף על פי שהוא מועד ליגח, הבעלים פטורין מדמי ולדות:  שלא חייבה תורה בדמי ולדות, אלא לאדם.  [ד] נגח שפחה, ויצאו ילדיה--משלם דמי ולדות, שזה כמי שנגח חמור מעוברת; ואם היה תם, משלם חצי דמי ולדות מגופו.

יא,ד  [ה] כיצד שמין אותן:  אומדין כמה היתה שווה שפחה זו כשהייתה מעוברת, וכמה היא שווה עתה; ונותן לבעליה הפחת, או חציו.  ואם המית את השפחה, משלם הכופר הקצוב בתורה בלבד כמו שביארנו.

יא,ה  [ו] שור שנתכוון לבהמה, ונגח את האדם--אף על פי שאם המיתו, פטור כמו שביארנו--אם חובל בו, חייב בנזק:  ואם תם הוא, משלם חצי נזק מגופו; ואם מועד, נזק שלם.

יא,ו  [ז] שור תם שהמית והזיק--דנין אותו דיני נפשות, ואין דנין אותו דיני ממונות.  ומועד שהמית והזיק--דנין אותו דיני ממונות, וחוזרין ודנין אותו דיני נפשות.

יא,ז  קדמו ודנוהו דיני נפשות תחילה, חוזרין ודנין אותו דיני ממונות.  [ח] ומהיכן משתלים, מן השבח שהשביח ברדייתו אחר שנגמר דינו--כיון שנגמר דינו לסקילה, אין לו בעלים שיתחיבו בנזקיו.  דנוהו דיני נפשות, וברח--אין דנין אותו דיני ממונות.

יא,ח  [ט] שור שהמית את האדם, והקדישו בעליו--אינו קדוש.  וכן אם הפקירו, אינו מופקר; מכרו, אינו מכור; החזירו שומר לבעליו, אינה חזרה.  שחטו, בשרו אסור בהניה.

יא,ט  במה דברים אמורים, אחר שנגמר דינו לסקילה.  אבל עד שלא נגמר דינו לסקילה--אם הקדישו בעליו, הרי זה קדוש; ואם הפקירו, הרי זה מופקר; ואם מכרו, מכור; החזירו שומר לבעליו, הרי זה מוחזר.  ואם קדם ושחטו, הרי זה מותר באכילה.

יא,י  שור שלא נגמר דינו, שנתערב בשוורים אחרים--כולן פטורין:  לפי שאין גומרין דינו שלשור אלא בפני השור, כדין האדם.  נגמר דינו, ואחר כך נתערב באחרים--אפילו באלף, כולן נסקלין ונקברין; והן אסורין בהניה, כדין כל בהמה הנסקלת.

יא,יא  פרה מעוברת שהמיתה את האדם, וכן כל בהמה מעוברת שנעברה בה עבירה--הרי עוברה כמוה, היא ועוברה נגחה, היא ועוברה נרבעה.  [יב] נגחה והמיתה, ואחר כך נתעברה--אם עד שלא נגמר דינה נתעברה, וילדה קודם גמר דין--ולדה מותר.  ואם ילדה אחר גמר דין--ולדה אסור, שהעובר כירך אמו הוא.  ואם נתערב ולד זה באחרים--כונסין את כולן לכיפה, עד שימותו שם.

יא,יב  [יג] שור הנסקל שהוזמו עדיו, כל הקודם בו זכה:  שהרי משנגמר דינו, הפקירוהו בעליו.  ואם העידו שבעליו רבעוהו, והזים את העדים--הרי השור לבעליו, והקודם ומשכו לא זכה בו:  שכיון שהבעל יודע בעצמו שלא חטא ושאלו עדי שקר, והרי הוא מייחל להזימם--לא הפקיר.
 

הלכות נזקי ממון פרק יב

יב,א  החופר בור ברשות הרבים, ונפל לתוכו שור או חמור ומת, ואפילו היה הבור מלא גיזות שלצמר וכיוצא בהן--הרי בעל הבור חייב לשלם נזק שלם, שנאמר "בעל הבור ישלם" (שמות כא,לד).  ואחד שור וחמור או שאר מיני בהמה וחיה ועוף, לא נאמר "שור, או חמור" (שמות כא,לג) אלא בהווה.

יב,ב  אחד החופר בור ברשות הרבים, או החופר ברשותו ופתח לרשות הרבים, או פתח לרשות חבירו, או שחפר ופתח ברשותו והפקיר רשותו ולא הפקיר בורו--הרי זה חייב בנזקיו.  אבל אם הפקיר רשותו ובורו, או שהפקיר בורו שברשותו, או הקדישו--הרי זה פטור:  שנאמר "בעל הבור ישלם" (שמות כא,לד), מי שיש לו בעלים--וזה הפקר; ובתחלה ברשות חפר, מפני שחפר ברשותו.

יב,ג  אחד החופר, או שנחפר הבור מאליו, או שחפרתו בהמה או חיה--הואיל והוא חייב למלאותו או לכסותו, ולא עשה--הרי זה חייב בנזקיו.  ואחד החופר, או הלוקח, או שניתן לו במתנה--שנאמר "בעל הבור ישלם" (שמות כא,לד), מי שיש לו בעלים מכל מקום.

יב,ד  אחד החופר, או המגלה מקום שהיה מכוסה--שנאמר "וכי-יפתח איש בור, או כי-יכרה איש בר--ולא יכסנו" (שמות כא,לג).  ואם כיסהו כראוי--אף על פי שהתליע מתוכו, ונפל לתוכו שור ומת--פטור:  שנאמר "ולא יכסנו"--הא אם כיסהו, פטור.

יב,ה  כיסהו בדבר שיכול לעמוד בפני שוורים, ואינו יכול לעמוד בפני גמלים, והלכו עליו גמלים ונתרועע, והלכו עליו שוורים ונפלו בו--אם אין הגמלים מצויין באותו מקום--הרי זה פטור, מפני שזה אונס; ואם יבואו שם גמלים, אפילו לפרקים--הרי זה חייב.

יב,ו  [ה] התליע מתוכו, ונפלו בו שוורים--אף על פי שהגמלים מצויין שם תמיד, והרי הוא פושע לגמלים--הואיל ומחמת שהתליע נפלו בו השוורים, הרי זה פטור.  וכן כל כיוצא בזה.

יב,ז  [ו] המוצא בור וכיסהו, וחזר וגילהו--בעל הבור חייב, וזה האחרון פטור.  סתמו בעפר, וחזר והוציא את כל העפר--זה האחרון חייב:  שכיון שטממו בעפר, נסתלקו מעשי הראשון.

יב,ח  [ז] בור שלשני שותפין, ועבר עליו הראשון ולא כיסהו, והשני ולא כיסהו--הראשון חייב, עד שימסור דליו לשני; ומשמסר דליו לשני לדלות ממנו--נפטר הראשון, ונתחייב השני לכסותו.

יב,ט  כיסהו הראשון, ובא השני ומצאו מגולה, ולא כיסהו--השני חייב.  ועד אימתי יהיה השני לבדו חייב--עד שידע הראשון שהבור מגולה, וכדי שישכור פועלים, ויכרות ארזים ויכסנו.  וכל שימות בו בתוך זמן זה, השני לבדו חייב בו; וכל שימות בו אחר זמן זה--שניהן חייבין לשלם, שהרי שניהן פשעו בו.

יב,י  [ח] המוסר בורו לשומר, השומר חייב בנזקיו.  ואם מסרו  שוטה וקטן--אף על פי שהיה מכוסה, הרי הבעלים חייבין:  שהבור עשוי להתגלות, ואלו אין בהן דעת.  [ט] המכסה בורו בדליו שלחבירו, ובא בעל הדלי ונטל דליו--בעל הבור חייב.

יב,יא  [י] אחד החופר בור, או שיח או מערה או חריץ.  ולמה נאמר "בור" (שמות כא,לג), עד שיהיה בו כדי להמית.  וכמה כדי להמית, עומק עשרה טפחים.  אבל אם היה פחות מעשרה, ונפל לתוכו שור או שאר בהמה חיה ועוף, ומת--פטור; ואם הוזקו, חייב בעל התקלה נזק שלם.

יב,יב  [יא] היה עומק הבור תשעה, ומהן טפח אחד מים--חייב, שהטפח שלמים חשוב כעומק שני טפחים ביבשה.  היה עומקו שמונה, ומהן שני טפחים מים, או שהיה עומקו שבעה, ומהן שלושה טפחים מים, ונפל לתוכו שור וכיוצא בו, ומת--אין מחייבין אותו לשלם; ואם תפס הניזק, אין מוציאין מידו--שהדברים האלו, ספק יש בהן.

יב,יג  [יב] החופר בור עמק עשרה טפחים, ובא אחר והשלימו לעשרים, ובא שלישי והשלימו לשלושים--כולן חייבין.  חפר הראשון פחות מעשרה, אפילו טפח, ובא האחרון והשלימו לעשרה--בין שחפר בו טפח, או שהגביה בניין על שפתו טפח--זה האחרון חייב.  סתם טפח שהוסיף, או שסתר טפח שבנה--הרי זה ספק אם כבר נסתלקו מעשי הראשון, או עדיין לא נסתלקו.

יב,יד  [יג] חפר הראשון בור עמק, ובא האחרון והרחיבו, ונפל לתוכו שור, ומת--אם מחמת הבלו מת--האחרון פטור, שהרי מיעט הבלו; ואם מחמת חבטו מת--האחרון חייב, שהרי הוא הקריב היזק בור זה.

יב,טו  וכן אם נפל השור מאותו הצד שהרחיב האחרון--האחרון חייב, שהרי הקריב היזק בור זה:  אף על פי שמת מן ההבל.  ואם מן הצד שחפר הראשון נפל--הראשון חייב, שזה האחרון מיעט הבלו.

יב,טז  [יד] בור שחייבה עליו התורה--אפילו לא מתה הבהמה אלא מהבלו, ואין צריך לומר אם מתה מחבטו.  לפיכך אם היה עומק הבור כרוחבו, אין לו הבל; ואם לא נחבטה בו הבהמה, ומתה--פטור.  היה עומקו יתר על רחבו, יש לו הבל; ואם מתה בו הבהמה, חייב אף על פי שלא נחבטה בקרקעו.

יב,יז  [טו] עשה תל גבוה ברשות הרבים, ונחבטה בו הבהמה, ומתה--אם היה גבוה עשרה טפחים, חייב לשלם.  ואם היה פחות מעשרה, פטור על מיתת הבהמה; אבל אם הוזקה בלבד, חייב לשלם נזק שלם, ואפילו בתל גבוה כל שהוא, או בחפירה כל שהוא:  שהנזק בכל שהוא, דבר מצוי וידוע; ואין המיתה בכל שהוא מצויה, והרי הוא כמו אונס.

יב,יח  [טז] וכן אינו חייב על מיתת הבהמה בבור, או על חביטתה בתל--אלא אם היתה הבהמה קטנה, או חירשת, או שוטה, או סומה, או שנפלה בלילה.  אבל אם היתה פיקחת, ונפלה ביום, ומתה--פטור:  שזה כמו אונס, מפני שדרך הבהמה לראות ולסור מן המכשולות.

יב,יט  וכן אם נפל לתוכו אדם ומת--אפילו היה סומה, או שנפל בלילה--בין שהיה עבד בין שהיה בן חורין, הרי זה פטור.  ואם הוזק בו האדם, או הבהמה הפיקחת--חייב נזק שלם כמו שביארנו.

יב,כ  [יז] נפל לתוכו שור פסולי המוקדשין, ומת--הרי זה פטור:  שנאמר "והמת, יהיה-לו" (שמות כא,לד; שמות כא,לו), מי שהמת שלו; יצא זה שהוא אסור בהניה, ודינו שייקבר.  [יח] היה חופר בבור, ונפלה הבהמה מקול החפירה בתוך הבור, ומתה--אם נפלה מלפניה, חייב.  נפלה מאחוריה, כגון שנבעתה וחזרה על עקבה לאחור, ונפלה ומתה--פטור:  שנאמר "ונפל" (שמות כא,לג), עד  דרך נפילה.

יב,כא  נפל לפניו מקול החפירה חוץ לבור, ומת או ניזק--אין בית דין מחייבין אותו; ואם תפס הניזק, אין מוציאין מידו.  ואם נפל לאחוריו חוץ לבור, ומת או הוזק--בעל הבור פטור.

יב,כב  [יט] שור שדחף בהמה לתוך הבור, ומתה--אם מועד הוא--בעל הבור משלם מחצה, ובעל השור מחצה.  ואם תם הוא--בעל השור משלם רביע מגופו, ובעל הבור משלם שלושה חלקים מן היפה שבנכסיו.  שבעל הנבילה אומר לבעל הבור, פחות נבלה זו יש לי אצלך; אף על פי שהיא גדולה ופיקחת--כיון שנדחפה, הרי זו כמי שנפלה בלילה:  כל שאני יכול להוציא מבעל השור, אני מוציא; והשאר, אתה חייב לשלמו.

יב,כג  [כ] וכן המניח אבן על פי הבור, ובא השור ונתקל בה, ונפל לבור, ומת--המניח את האבן משלם מחצה, ובעל הבור מחצה.

יב,כד  [כא] וכן שור שלהדיוט ושור פסולי המוקדשין שנגחו כאחד--אם תם הוא זה שלהדיוט, משלם חצי נזק; ואם מועד, נזק שלם:  שהניזק אומר לו, כל שאני יכול להוציא מזה אני מוציא, והשאר ממך; וזה הואיל והקדש הוא, ופטור--אתה תשלם לי הכול.

יב,כה  [כב] מי שהיה חופר בור ברשות הרבים, ונפל עליו שור והרגו--בעל השור פטור; ואם מת השור, נוטל בעל השור דמי שורו מיורשי בעל הבור.
 

הלכות נזקי ממון פרק יג

יג,א  כלים שנפלו לבור ונשתברו--בעל הבור פטור, שנאמר "ונפל-שמה שור, או חמור" (שמות כא,לג):  מפי השמועה למדו "שור", לא אדם; "חמור", לא כלים.  אפילו נפל שור בכליו, ומת השור ונשתברו כליו--חייב על הבהמה, ופטור על הכלים.

יג,ב  הבור מאבות נזקים הוא, ותולדותיו כמוהו מועדין מתחילתן.  וכל המניח תקלה, הרי זה תולדת הבור.  ואם הוזק בה אדם או בהמה, משלם זה שהניח התקלה נזק שלם, בין שהפקיר התקלה, בין שלא הפקירה; ואם הוזקו בה כלים, פטור.

יג,ג  כיצד:  המניח אבנו או סכינו או משאו או תבנו וקשו וכיוצא בהן ברשות הרבים, והוזק בהן בין אדם בין בהמה--חייב נזק שלם.  וכן אם הניחן ברשותו, והפקיר רשותו ולא הפקירן.  נתקל בקרקע, ונחבט בתקלה זו והוזק בה--חייב בעל התקלה.  ואם הוזקו כלים בכל אלו, או נטנפו--פטור.

יג,ד  הכניס שורו לחצר בעל הבית שלא ברשות, והרביץ גללים, ונטנפו בהן כליו שלבעל הבית--פטור:  שהגולל הזה תולדת בור הוא, ולא מצינו בור שחייב בו על הכלים.

יג,ה  המניח את הכד ברשות הרבים, והלך המהלך ונתקל בה, ושיברה--פטור, לפי שאין דרך בני אדם להתבונן בדרך כשהן מהלכין.  ואם הוזק בה--הרי בעל הכד חייב בנזקיו, ואפילו הפקיר הכד:  שכל המפקיר נזקיו שאין לו רשות לעשותן מתחילה, חייב כאילו לא הפקירן.

יג,ו  הניח את הכד במקום שיש לו רשות להניחה שם, כגון מקום הקרנות  וכיוצא בהן, ונתקל בה, ושיברה--חייב; ואם הוזק בה המהלך--בעל הכד פטור, מפני שהיה לו להסתכל.  ואם היתה אפלה, או שמילא כל הדרך כדים--פטור על שבירתה; ואם נתקל בה, הרי בעל הכד חייב.  וכן כל כיוצא בזה.

יג,ז  נשברה כדו ברשות הרבים, והחלק אחד במים או שלקה בחרסיה--פטור מדיני אדם, לפי שהוא אנוס; וחייב בדיני שמיים, מפני שלא סילק החרסים.  והרי החרסים והמים כהפקר; ולא הפקיר אלא אחר שנאנס, ולפיכך פטור.  ואם נתכוון לזכות בחרסיה, והוזק בהן אחר--חייב.  והוא הדין לנפלה גמלו ולא העמידה, וכל כיוצא בה.  ואם הוזקו כלים בכל אלו--פטור, בין הפקיר בין לא הפקיר, כמו שביארנו.

יג,ח  שני קדרין שהיו מהלכין בדרך זה אחר זה, ונתקל הראשון ונפל, ונתקל השני בראשון--אם היה לראשון לעמוד, ולא עמד--חייב בנזקיו שלשני:  שאף על פי שהוא אנוס בשעת נפילה, אינו אנוס בהיותו מוטל בדרך, והרי הוא יכול לעמוד.  ואם לא היה לו לעמוד--פטור, ואף על פי שלא הזהיר לזה שנתקל בו:  מפני שהוא טרוד בנפשו.

יג,ט  במה דברים אמורים שהוא חייב בנזקיו שלשני, בשהוזק גופו שלשני; אבל אם הוזקו כליו, פטור, שאינו חייב על הכלים בבור, וכל תקלה תולדת בור היא כמו שביארנו.

יג,י  הקדרין והזגגין וכיוצא בהן שהיו מהלכין בדרך זה אחר זה, ונתקל הראשון ונפל, ונתקל השני בראשון, והשלישי בשני, וכל אחד מהן יש לו לעמוד, ולא עמד--הראשון חייב בנזקי גופו שלשני, בין שהוזק בגופו שלראשון המוטל בין שהוזק במשאו.  והשני חייב בנזקי גופו שלשלישי, אם הוזק בגופו שלשני; אבל אם הוזק במשאו שלשני שנפל, פטור, שהרי אומר לו השני בור זה שהוא משאי אין אני הכורה אותו, שהרי הראשון הפיל השני עם משאו.  ואם הזהירו זה את זה, כולן פטורין.

יג,יא  נפל הראשון, והיה מוטל לרוחב הדרך, ונתקל אחד בראשו ואחד ברגליו ואחד בבטנו--הרי הוא חייב בנזקי כולן:  הואיל והיה לו לעמוד, ולא עמד.

יג,יב  השופך את המים ברשות הרבים, והוזק בהן אחר--חייב בנזקיו; ואם נטנפו כליו, פטור כמו שביארנו.  נבלעו המים בארץ, ונשארה הארץ חלקה, והחלק ונפל, והוזק בקרקע--הרי זה חייב בנזקיו.

יג,יג  כל אלו שפותקין ביבותיהן, וגורפין מערותיהן--אין להן רשות לשפוך המים ברשות הרבים, בימות החמה.  אבל בימות הגשמים, יש להן רשות לשפוך; ואף על פי כן אם הוזק אדם או בהמה במים, חייבין נזק שלם.

יג,יד  לא יוציא אדם תבנו וקשו לרשות הרבים, כדי שידושו ויעשו לו זבל.  ואם הוציא, קנסו אותו חכמים שיהיו כהפקר, וכל הקודם בהן זכה, מעת שנידושו והשביחו; ואם קדם אדם, וזכה בהן משעת הוצאה לרשות הרבים--אין מוציאין מידו.  ואף על פי שהן כהפקר, אם הוזק בהן אדם או בהמה, הרי זה המוציא חייב לשלם.

יג,טו  יש לכל אדם להוציא את הזבל והגללים לרשות הרבים, בשעת הוצאת זבלים, ולצבור אותן שם שלושים יום, כדי שיהיה נישוף ברגלי אדם.  ואף על פי כן אם הזיק, חייב לשלם.  וחייבין על זה הגולל משום גזל:  כיון שאין בו שבח אם נידוש, לא קנסו בו.

יג,טז  אין שורין טיט ברשות הרבים, ואין לובנים לבינים.  אבל גובלין טיט ברשות הרבים, אבל לא ללבנים.  [יז] הבונה ברשות הרבים--המביא אבנים מביא, והבונה בונה; וכולן שהזיקו, חייבין לשלם נזק שלם.

יג,יז  [יח] החצב שחצב אבן ומסרה לסתת, והוזק בה אדם או בהמה--הסתת חייב.  וסתות שמסר לחמור, החמור חייב.  מסר חמר לכתף, הכתף חייב.  מסר כתף לבונה, הבונה חייב.  מסרה הבונה לזה שמתקן ישיבתה בבניין, המתקן חייב.  ואם אחר שהעלוהו על גבי דימוס, נפלה והזיקה, והיו עושין בקבלנות--כולן חייבין; ובשכירות--האחרון חייב, וכולן פטורין.

יג,יח  [יט] הכותל והאילן שנפלו לרשות הרבים, והזיקו--פטור מלשלם, ואף על פי שהפקירן:  לפי שאינן דומים לבור, שהרי אין תחילתן להזיק.  ואם היו רעועין, בית דין קובעין לו זמן לקוץ את האילן ולסתור את הכותל; וכמה הזמן, שלושים יום.  נפלו בתוך הזמן, והזיקו--פטור; לאחר הזמן--חייב, מפני ששהה אותן.

יג,יט  [כ] המצניע את הקוץ ואת הזכוכית, והגודר גדרו בקוצים, והפריח לרשות הרבים, והוזק אחר בהן--חייב נזק שלם.  ואם גדר גדרו בקוצים בצמצום בתוך רשותו--פטור, לפי שאין דרך בני אדם להתחכך בכותלים.

יג,כ  [כא] המצניע קוציו וזכוכיותיו בתוך כותלו שלחבירו, ובא בעל הכותל וסתר את כותלו, ונפלו לרשות הרבים, והזיקו--אם כותל רעוע היה, המצניע חייב; ואם כותל בריא הוא, בעל הכותל חייב.

יג,כא  [כב] חסידים הראשונים היו מצניעין את הקוצים ואת הזכוכית בתוך שדותיהן בעומק שלושה טפחים בארץ, כדי שלא תעלם המחרשה.  ואחרים שורפין אותן באש.  ואחרים משליכין אותן לים או לנהר, כדי שלא יוזק בהן אדם.

יג,כב  [כג] לא יסקל אדם מרשותו לרשות הרבים.  ואין עושין חלל תחת רשות הרבים, ולא בורות ולא שיחין ולא מערות, ואף על פי שהעגלה יכולה להלך על גביהן והיא טעונה אבנים, שמא תפחת מלמטה שלא מדעתו.  והחופר בור לצורכי רבים, מותר.

יג,כג  [כד] אין מוציאין זיזין  לרשות הרבים, אלא אם כן היו למעלה מגמל ורוכבו:  והוא, שלא יאפיל הדרך על בני רשות הרבים.  ואם רצה, כונס לתוך שלו ומוציא.  כנס, ולא הוציא--הרי זה מוציא כל זמן שירצה; אבל אינו יכול להחזיר כותלים למקומן לעולם--שכל מצר שהחזיקו בו רבים, אסור לקלקלו.

יג,כד  [כה] לקח חצר, ובה זיזין  יוצאות לרשות הרבים--הרי זו בחזקתה; ואם נפלה, חוזר ובונה אותה כשהייתה.

יג,כה  [כו] אילן שהוא נוטה לרשות הרבים--קוצץ, כדי שיהיה הגמל עובר ברוכבו.  ומניחין מקום פנוי משתי שפתות הנהר, כרוחב כתפי המלוחים שיורדין שם ומושכין הספינה.  וכל אילן הנמצא ברוחב זה, קוצצין אותו מיד; ואין מתרין בבעליו, שהרי מעכב מושכי הספינה.

יג,כו  [כז] מי שהייתה דרך הרבים עוברת בתוך שדהו--נטלה, ונתן להן מן הצד--מה שנתן נתן, וזכו בו; וזה שנטל, לא זכה בו.  וכמה רחב דרך הרבים, אין פחות משש עשרה אמה.
 

הלכות נזקי ממון פרק יד

יד,א  המדליק בתוך שדה חבירו, ועברה הדליקה--חייב לשלם נזק שלם, שנאמר "כי-תצא אש . . . שלם ישלם, המבעיר את-הבערה" (שמות כב,ה).  והבערה מאבות נזקים היא.

יד,ב  הדליק בתוך רשותו--צריך להרחיק מסוף המצר, כדי שלא תעבור הדליקה לשדה חבירו.  וכמה שיעור ההרחקה, הכול לפי גובהה שלדליקה.  ואם לא הרחיק כראוי, ועברה האש והזיקה--חייב לשלם נזק שלם; הרחיק כראוי, ועברה והזיקה--פטור, שזו מכה בידי שמיים היא.

יד,ג  וכן אם עברה נהר או שלולית שיש בהן מים, ורחבן שמונה אמות--פטור.  [ג] עברה גדר--אומדין גובה הגדר, וגובה הדליקה, והעצים או הקוצים המצויין שם:  אם אינה ראויה לעבור, פטור; ואם ראויה לעבור, חייב.

יד,ד  במה דברים אמורים, באש הקודחת.  אבל אם היה לה להב גדול, העולה ונכפף מגובה עליית הלהב, והיו העצים מצויין שם--אין לה אומד; אלא אפילו עברה אלף אמה, חייב.

יד,ה  [ד] נפלה דליקה בחצרו, ונפל גדר שלא מחמת הדליקה, ועברה והדליקה בחצר אחרת--אם היה יכול לגדור הגדר שנפל, ולא גדרו--חייב.  למה הדבר דומה:  לשורו שיצא והזיק--שהיה לו לשומרו, ולא שמרו.

יד,ו  [ה] השולח את הבערה ביד חירש שוטה וקטן--פטור מדיני אדם, וחייב בדיני שמיים.  במה דברים אמורים, שמסר להן גחלת וליבוה, שדרך הגחלת להכבות מאליה, קודם שתעבור ותדליק.  אבל אם מסר להן שלהבת--חייב, שהרי מעשיו גרמו.

יד,ז  [ו] שלח את הבערה ביד פיקח--זה הפיקח שהבעיר חייב לשלם, והשולח פטור.  וכן אם הניח שומר לשמור הבערה, השומר חייב.

יד,ח  [ז] אחד הביא את האור, ואחד הביא את העצים--המביא את העצים חייב.  אחד הביא את העצים, ואחד הביא את האור--המביא את האור חייב.  בא אחר וליבה, המלבה חייב.  לבתו רוח שאינה מצויה תמיד, הרי כולן פטורין; לבה, ולבתו הרוח--חייב:  שהרי הוא גרם; וכל הגורם להזיק, משלם נזק שלם מן היפה שבנכסיו כשאר כל המזיקין.

יד,ט  [ח] אש שיצאה ואכלה עצים או אבנים או עפר--חייב לשלם, שנאמר "ומצאה קוצים . . . או השדה" (שמות כב,ה).  אכלה גדיש וכיוצא בו, והיו כלים טמונים בתוך הגדיש--אם היו כגון מוריגים וכלי בקר וכיוצא בהן מדברים שדרך אנשי השדה לטמון אותן בגדיש, חייב לשלם; היו בגדים וכלי זכוכית וכיוצא בהן, פטור על הכלים.

יד,י  [ט] במה דברים אמורים, במדליק בתוך שדה חבירו.  אבל במדליק בתוך שלו, ועברה לשדה חבירו--פטור על הכלים הטמונים בגדיש; אבל משלם הוא שיעור מקום הכלים, ורואין אותו כאילו הוא מלא גדיש שלחטים או שלשעורים.

יד,יא  [י] המדליק בתוך שדה חבירו, ויצאת האש ונאכל הגדיש, והיה גדי כפות לו ועבד סמוך לו, ונשרף עמו--חייב, שכן דרך בני אדם לעשות בגדיש.  היה עבד כפות לו וגדי סמוך לו, ונשרף עמו--פטור.

יד,יב  [יא] המשאיל מקום לחבירו, והגדיש בו, והטמין כלים, והדליק המשאיל ושרף הגדיש--אינו משלם אלא דמי גדיש בלבד.  השאילו מקום להגדיש חיטים, והגדיש שעורים, או להגדיש שעורים, והגדיש חיטים, או שהגדיש חיטים, וחיפן בשעורים, או שהגדיש שעורים, וחיפן בחיטים--אינו משלם אלא דמי שעורים בלבד.

יד,יג  [יב] המדליק את הבירה שלחבירו--משלם כל מה שבתוכה, שכן דרך בני אדם להניח כל כליהם וכל חפציהם בבתים.  וכל שיטעון בעל הבית--הרי זה נשבע בנקיטת חפץ, ונוטל; ושבועה זו, מדברי סופרים כמו שיתבאר:  ובלבד שיטעון דברים שהוא אמוד בהן, או שהוא אמוד להיות אותן הדברים שטען פיקדון אצלו.

יד,יד  [יג] גמל שהוא טעון פשתן, ועובר ברשות הרבים, ונכנס פשתנו לתוך החנות, ודלקה בנרו שלחנוני, והדליק את כל הבירה--בעל הגמל חייב, מפני שהרבה במשאוי:  בין שעמדה הבהמה, בין שלא עמדה.  הניח החנווני נרו מבחוץ--החנווני חייב אף בדמי פשתן, מפני שהניח נרו מבחוץ:  ואפילו נר חנוכה, היה לו לישב ולשמור.

יד,טו  [יד] הכופף קמתו שלחבירו לפני האש, עד שתדליק--אם אין האש מגעת לה, אלא ברוח שאינה מצויה--פטור מדיני אדם, וחייב בדיני שמיים.  והטומן קמתו שלחבירו בעפר או בתבן, ועברה האש ואכלה אותה--הרי זה הטומן פטור מדיני אדם, וחייב בדיני שמיים:  מפני שהמדליק את האש פטור על הטמון.

יד,טז  [טו] אש שעברה והזיקה את האדם, וחבלה בו--הרי המבעיר חייב בנזקיו ובשבתו וברפויו ובצערו ובבשתו, כאילו הזיקו בידו:  שאף על פי שאשו ממונו הוא, הרי הוא כמי שהזיק בחציו.  אבל אם הזיקה בהמתו או בורו את האדם, אינו חייב אלא בנזק בלבד כמו שביארנו.

יד,יז  [טז] כל תולדות האש, הרי הן כאש.  כיצד:  הניח אבן או סכין או משא בראש גגו, ונפלו ברוח מצויה והזיקו--חייב לשלם נזק שלם:  שכל אלו וכיוצא בהן, תולדות הבערה הן.  ואם נפלו ברוח שאינה מצויה והזיקו, פטור.
 

 

הלכות גניבה

יש בכללן שבע מצוות--שתי מצוות עשה, וחמש מצוות לא תעשה; וזה הוא פרטן:  (א) שלא לגנוב ממון; (ב) דין הגנב; (ג) לצדק המאזניים עם המשקלות; (ד) שלא יעשה עול במידות ובמשקלות; (ה) שלא יהיה לאדם אבן ואבן איפה ואיפה, אף על פי שאינו לוקח ונותן בהן; (ו) שלא יסיג גבול; (ז) שלא לגנוב נפשות.  וביאור מצוות אלו בפרקים אלו.
 

הלכות גניבה פרק א

א,א  כל הגונב ממון משווה פרוטה ומעלה--עובר על לא תעשה, שנאמר "לא, תגנובו" (ויקרא יט,יא).  ואין לוקין על לאו זה, שהרי ניתן לתשלומין, שהגנב, חייבה אותו תורה לשלם.  ואחד הגונב ממון ישראל, או הגונב ממון גוי עובד עבודה זרה; ואחד הגונב את הגדול, או את הקטן.

א,ב  אסור לגנוב כל שהוא, דין תורה.  ואסור לגנוב דרך שחוק, או לגנוב על מנת להחזיר, או לגנוב על מנת לשלם:  הכול אסור, שלא ירגיל עצמו בכך.

א,ג  איזה הוא גנב--זה הלוקח ממון אדם בסתר ואין הבעלים יודעין, כגון הפושט ידו לתוך כיס חבירו ולקח מעותיו ואין הבעלים רואין; וכן כל כיוצא בזה.  אבל אם לקח בגלוי ובפרהסיה ובחוזק יד, אין זה גנב אלא גזלן; לפיכך ליסטיס מזויין שגנב--אינו גזלן אלא גנב, אף על פי שהבעלים יודעין בשעה שגנב.

א,ד  גנב שהעידו עליו עדים כשרים שגנב, חייב לשלם שניים לבעל הגניבה:  אם גנב דינר, משלם שניים; גנב חמור או כסות או גמל, משלם שניים בדמיה.  נמצא מפסיד כשיעור שביקש לחסר את חבירו.

א,ה  הגנב שהודה מעצמו שגנב--משלם את הקרן, ופטור מן הכפל:  שנאמר "אשר ירשיעון אלהים, ישלם שניים לרעהו" (שמות כב,ח), לא המרשיע את עצמו משלם שניים.  והוא הדין לכל הקנסות, שהמודה בהן פטור.

א,ו  תשלומי כפל נוהגין בכול, חוץ משה ושור:  שהגונב את השה או את השור, וטבח או מכר--משלם על השה תשלומי ארבעה, ועל השור תשלומי חמישה.

א,ז  אחד האיש ואחד האישה שגנבו, חייבין לשלם תשלומי כפל ותשלומי ארבעה וחמישה.  היתה אשת איש שאין לה לשלם--הרי הכפל עליה חוב עד שתתגרש או ימות בעלה, ובית דין נפרעין ממנה.  [ח] וקטן שגנב--פטור מן הכפל, ומחזירין דבר הגנוב ממנו; ואם אבדו--אינו חייב לשלם אף הקרן, ואפילו לאחר שהגדיל.

א,ח  [ט] העבד שגנב, פטור מן הכפל.  ובעליו פטורין--שאין אדם חייב על נזקי עבדיו, אף על פי שהן ממונו, מפני שיש בהן דעת, ואינו יכול לשומרן:  שאם יכעיסנו רבו, ילך וידליק גדיש באלף דינר וכיוצא בזה משאר נזקין.  נשתחרר העבד, חייב לשלם את הכפל.

א,ט  [י] ראוי לבית דין להכות את הקטנים על הגניבה כפי כוח הקטן, כדי שלא יהיו רגילין בה; וכן אם הזיקו שאר נזקין.  וכן מכין את העבדים שגנבו או שהזיקו מכה רבה, כדי שלא יהיו משלחת להזיק.

א,י  [יא] היתה הגניבה ביד הגנב והשביחה מאליה, כגון כבשה שילדה, וגזזה--משלם אותה, ואת גיזותיה ואת ולדותיה; ואם אחר ייאוש ילדה וגזזה, משלם כשעת הגניבה.

א,יא  הוציא עליה הוצאות והשביחה, כגון שפיטם אותה--הרי השבח שלגנב, אפילו לפני ייאוש; וכשמחזיר הגניבה עם הכפל, נוטל השבח מן הבעלים או מחשבין לו מן הכפל.

א,יב  הגניבה עצמה שהיא ביד הגנב, ולא נשתנת--חוזרת לבעליה, בין לפני ייאוש בין לאחר ייאוש, אלא שאחר ייאוש, השבח לגנב כמו שביארנו.  נשתנת הגניבה ביד הגנב--קנויה וקנה שבחה, ואפילו לפני ייאוש; ואינו משלם אלא דמים.

א,יג  גנב כחושה והשמינה, או שמנה והכחישה--משלם תשלומי כפל או תשלומי ארבעה וחמישה, כשעת הגניבה.  גנב טלה ונעשה איל, עגל ונעשה שור--משלם תשלומי כפל, כשעת הגניבה; טבחו או מכרו אחר שהגדיל--נעשה שינוי בידו, וקנהו, ושלו הוא טובח ושלו הוא מוכר, ואינו משלם תשלומי ארבעה וחמישה.

א,יד  גנב בהמה או כלי וכיוצא בהן, ובשעת הגניבה היה שווה ארבעה, ועכשיו בשעת עמידה בדין שווה שניים--משלם קרן כשעת הגניבה, ותשלומי כפל או ארבעה וחמישה כשעת עמידה בדין.  היה שווה בשעת הגניבה שניים, ובשעת עמידה בדין ארבעה--אם שחט או מכר או שיבר הכלי או אבדו, משלם תשלומי כפל או ארבעה וחמישה כשעת עמידה בדין.  ואם מתה הבהמה או אבד הכלי מאליו, משלם תשלומי כפל כשעת הגניבה.

א,טו  מי שגנב כלי ושברו או פחתו, או נשבר או נפחת מאליו--אין שמין לו הפחת:  אלא רואין כמה היה שווה הכלי, ומשלם לבעלים שניים בדמיו; והכלי השבור יהיה לגנב.  וכן כל כיוצא בזה.  ואם רצו הבעלים ליטול הכלי השבור, וישלם להם הפחת והכפל--שומעין להן.

א,טז  הגונב וטבח או מכר לפני ייאוש בעלים--אף על פי שלא קנה לוקח, והרי הגניבה חוזרת בעצמה מיד הלוקח--הרי זה משלם תשלומי ארבעה וחמישה; ואין צריך לומר אם טבח או מכר לאחר ייאוש--שהוא משלם תשלומי ארבעה וחמישה, שהרי הועיל במעשיו וקנה הלוקח.

א,יז  הגונב מאחר הגנב--אף על פי שנתייאשו הבעלים, אינו משלם תשלומי כפל; ואם טבח ומכר, אינו משלם תשלומי ארבעה וחמישה:  לגנב הראשון אינו משלם, שהרי דין הבהמה הזאת לחזור בעיניה לבעלים ולא קנויה הגנב; ולא לבעלים אינו חייב לשלם הכפל או ארבעה וחמישה, מפני שלא גנב מרשותן.

א,יח  גנב וטבח, ובא גנב אחר וגונב הטבח--משלם תשלומי כפל לגנב הראשון, שהרי קנה בשינוי מעשה; וגונב הראשון משלם תשלומי ארבעה וחמישה.

א,יט  גנב ומכר, ובא אחר וגונב מן הלוקח--אם נתייאשו הבעלים--הרי הראשון משלם תשלומי ארבעה וחמישה, והגנב השני משלם תשלומי כפל; ואם לא נתייאשו הבעלים, אין האחרון משלם אלא קרן בלבד.
 

הלכות גניבה פרק ב

ב,א  הגונב את הגוי, או שגנב נכסי הקדש--אינו משלם אלא הקרן בלבד:  שנאמר "ישלם שניים לרעהו" (שמות כב,ח)--"לרעהו" ולא להקדש, "לרעהו" ולא לגוי.  וכן הגונב קודשים מבית בעליהן--בין קודשי קודשים בין קודשים קלים, בין קודשים שאין הבעלים חייבין באחריותן בין קודשים שהבעלים חייבין באחריותן--הרי זה פטור מן הכפל ומתשלומי ארבעה וחמישה:  שנאמר "וגונב, מבית האיש" (שמות כב,ו), ולא מבית הקדש.

ב,ב  וכן הגונב עבדים ושטרות וקרקעות, אינו משלם תשלומי כפל:  שלא חייבה תורה הכפל אלא במיטלטלין שגופן ממון, שנאמר "על-שור על-חמור על-שה על-שלמה" (שמות כב,ח); אבל העבדים הוקשו לקרקעות, שנאמר "והתנחלתם אותם" (ויקרא כה,מו), והשטרות, אין גופן ממון.

ב,ג  הגונב פטר חמור שלחבירו קודם שייפדה, משלם תשלומי כפל לבעלים, שאף על פי שאינו עכשיו שלו, ראוי הוא להיותו לו לאחר שייפדה.

ב,ד  הגונב טבלו שלחבירו ואכלו, משלם לו דמי טבלו.  וכן אם גנב חלבו ואכלו, משלם לו דמי חלבו.  [ה] גנב תרומה מבעליה הישראליים שהפרישוהו, אינו משלם תשלומי כפל, שאין להן בה אלא טובת הנאה, וטובת הנאה אינה ממון.

ב,ה  [ו] הגונב משלאביו, וטבח או מכר, ואחר כך מת אביו--משלם לו תשלומי ארבעה וחמישה.  ואם מת אביו, ואחר כך טבח או מכר--משלם תשלומי כפל, ואינו משלם תשלומי ארבעה וחמישה.

ב,ו  גנב וטבח או מכר, ואחר כך הקדיש--משלם תשלומי ארבעה וחמישה; ואם הקדיש, ואחר כך טבח או מכר--אף על פי שהקדישו קודשים קלים--משלם תשלומי כפל, ואינו משלם תשלומי ארבעה וחמישה.

ב,ז  במה דברים אמורים, בשהקדיש אחר ייאוש.  אבל אם הקדיש לפני ייאוש, אינו קדוש; ואם טבח או מכר, משלם תשלומי ארבעה וחמישה.

ב,ח  [ז] הקדישוהו הבעלים, והוא בבית הגנב--אינו קדוש לפי שאינו ברשותן, ואף על פי שלא נתייאשו; ואם טבח או מכר, אפילו אחר הקדשן--משלם תשלומי ארבעה וחמישה.

ב,ט  [ח] השוחט ונתנבלה בידו, והנוחר, והמעקר--משלם תשלומי כפל בלבד.  אבל אם שחט לרפואה, או לכלבים, או שנמצאת טרפה, או ששחטו בעזרה--משלם תשלומי ארבעה וחמישה, אף על פי שחלין שנשחטו בעזרה אסורין בהנאה:  הואיל ואיסורן מדבריהם, הרי זה חייב לשלם תשלומי ארבעה וחמישה.

ב,י  [ט] וכן הגונב כלאיים הבא מן השה וממין אחר, או שגנב טרפה, או קטעת, או חיגרת, או סומה, או בהמת השותפין, וטבח או מכר--משלם תשלומי ארבעה וחמישה.

ב,יא  [י] גנב ונתן לאחר במתנה, או שנתן לאחר לטבח וטבח, או שנתן לאחר למכור לו ומכר האחר, גנב והקיף, גנב והחליף, גנב ופרע בהקיפו, או ששלחו סבלונות לבית חמיו--משלם תשלומי ארבעה וחמישה.

ב,יב  [יא] גנב ומכר, והקנה ללוקח לאחר שלושים יום, ובתוך שלושים יום הוכר הגנב--אינו משלם אלא כפל.  מכרו חוץ מאחד ממאה בו, או חוץ מידו או רגלו, כללו שלדבר ששייר בו דבר הניתר עמו בשחיטה--פטור מתשלומי ארבעה וחמישה.  ואם מכרו חוץ מגזתו, או חוץ מקרניו--חייב בתשלומי ארבעה וחמישה, שאין אלו ניתרין עמו בשחיטה.

ב,יג  [יב] גנב וקטע ממנה אבר, ואחר כך מכרה, או שמכרה חוץ ממלאכתה, או שמכרה חוץ משלושים יום--אין מוציאין ממנו תשלומי ארבעה וחמישה; ואם תפס הניזק, אין מוציאין מידו.  [יג] מכרו, והיתה לו בו שותפות--פטור מתשלומי ארבעה וחמישה.

ב,יד  שותפין שגנבו וטבח אחד מהן, או מכר מדעת חבירו--משלמין תשלומי ארבעה וחמישה; ואם עשה שלא מדעת חבירו--פטורין מתשלומי ארבעה וחמישה, וחייבין בכפל.

ב,טו  גנב ועמד בדין, ואמרו לו הדיינין צא תן לו מה שגנבת, ויצא ואחר כך טבח או מכר--פטור מתשלומי ארבעה וחמישה.  אמרו לו חייב אתה ליתן לו, וטבח או מכר אחר כך--הרי זה חייב בתשלומי ארבעה וחמישה:  הואיל ולא חתכו הדין עליו, עדיין עומד הוא בגניבתו.

ב,טז  הגונב ברשות הבעלים--הואיל והגניבה עדיין היא ברשותן, פטור מן הכפל; וכן אם טבח ומכר שם ברשותן, פטור.  ואם הגביה הגניבה--נתחייב משום גונב, אף על פי שעדיין לא הוציאה מרשות הבעלים.

ב,יז  כיצד:  גנב טלה מן הדיר, והיה מושכו ויוצא, ומת ברשות הבעלים--פטור; הגביהו או הוציאו מרשות הבעלים, ומת--חייב.  נתנו שם בבית הבעלים לבכורת בנו, ולבעל חובו, או לשומר חינם, ולשואל, לנושא שכר, ולשוכר, והיה מושכו זה שניתן לו ומת--פטור השומר.  הגביהו או שהוציאו מרשות הבעלים, ומת--חייב השומר או בעל החוב שניתן לו, מפני שעדיין לא הוציאו הגנב מרשות בעליו.

ב,יח  [יז] היה העדר ביער--כיון שהכיש את הבהמה וטמנה בתוך האילנות והעצים, חייב בתשלומי כפל; ואם טבחה או מכרה שם, משלם תשלומי ארבעה וחמישה.

ב,יט  [יח] גנב ברשות הבעלים, ואחר שידעו שנגנבה הוציאה וטבחה או מכרה חוץ מרשותן, או שגנב והוציא חוץ מרשותן, וטבח או מכר ברשותן--משלם תשלומי ארבעה וחמישה.
 

הלכות גניבה פרק ג

ג,א  כבר ביארנו בהלכות נערה, שכל העושה עבירה שיש בה עוון מיתת בית דין ותשלומין--אינו משלם, אף על פי שהיה שוגג.  והעושה עבירה שנתחייב בה מלקות ותשלומין--לוקה ואינו משלם, לפי שאין אדם לוקה ומשלם; לפיכך אם היה שוגג, או לא התרו בו--משלם ואינו לוקה.

ג,ב  במה דברים אמורים,  בתשלומין עם עוון מיתת בית דין כאחת, או שנתחייב תשלומין ומלקות בבת אחת.  אבל אם נתחייב בתשלומין, ואחר כך נתחייב במיתת בית דין או במלקות, או שנתחייב מלקות או מיתת בית דין, ואחר כך נתחייב בתשלומין--הרי זה לוקה ומשלם ומת.

ג,ג  [ב] כיצד:  זרק חץ בשבת מתחילת ארבע לסוף ארבע וקרע בגד חבירו בהליכתו, או שהדליק גדיש חבירו בשבת, או שגנב כיס בשבת והיה מגררו עד שהוציאו מרשות הבעלים שהיא רשות היחיד לרשות הרבים ואבדו שם--הרי זה פטור מן התשלומין:  שאיסור שבת ואיסור גניבה והזיק באין כאחת.

ג,ד  אבל אם גנב כיס בשבת, והגביהו שם ברשות היחיד, ואחר כך הוציאו לרשות הרבים, והשליכו לנהר--חייב לשלם תשלומי כפל:  שהרי נתחייב באיסור גניבה, קודם שיתחייב באיסור סקילה.  וכן כל כיוצא בזה.

ג,ה  וכן אם קצץ אילן חבירו ביום טוב, והתרו בו, או שהדליק את הגדיש ביום הכיפורים, והתרו בו, או שטבח ביום הכיפורים, והתרו בו--פטור מן התשלומין; אבל אם לא התרו בו--חייב בתשלומין, ומשלם תשלומי ארבעה וחמישה.

ג,ו  [ג] גנב שטבח בשבת או לעבודה זרה, אפילו בשגגה--פטור מתשלומי ארבעה וחמישה כמו שביארנו.  [ד] היתה פרה שאולה אצלו, וטבחה בשבת דרך גניבה--פטור אף מן הכפל:  שהרי איסור שבת ואיסור גניבה באין כאחת; ואם אין גניבה, אין טביחה ואין מכירה.

ג,ז  [ה] גנב שמכר בשבת, או שמכר לעבודה זרה--חייב לשלם תשלומי ארבעה וחמישה, שאין במכירה מיתה.  ואם נעשת מלאכה בשבת בעת המכירה, פטור מתשלומי ארבעה וחמישה.  כיצד:  כגון שלא הקנה לו עד שתנוח בחצר הלוקח, שנמצא כשהוציא מרשות לרשות איסור שבת ומכירה באין כאחת.

ג,ח  [ו] עשה שליח לשחוט לו, ושחט לו השליח בשבת--הרי הגנב חייב בתשלומי ארבעה וחמישה, שהרי זה הגנב לא עשה עוון מיתת בית דין, וכבר ביארנו שהשוחט על ידי שליח, חייב בתשלומין.

ג,ט  [ז] היו שניים מעידים שגנב--בין שהעידו הן עצמן שטבח או מכר, בין שהעידו אחרים שטבח או מכר--משלם תשלומי ארבעה וחמישה.  היו שניים מעידים שגנב, ועד אחד מעיד שטבח או מכר, או שהודה מעצמו שטבח או מכר--משלם תשלומי כפל, ואינו משלם תשלומי ארבעה וחמישה:  שהמודה בקנס, פטור כמו שביארנו.

ג,י  [ח] מי שהודה בקנס, ואחר כך באו עדים--אם הודה בתחילה בפני בית דין ובבית דין, פטור.  אבל אם הודה חוץ לבית דין, או שהודה בפני שניים בלבד, ואחר כך באו עדים--הרי זה משלם קנס על פיהם.

ג,יא  [ט] כיצד:  הודה בבית דין שגנב, ואחר כך באו עדים שגנב--פטור מן הכפל, שהרי חייב עצמו בקרן קודם שיבואו עדים.  אבל אם אמר לא גנבתי, שפטר עצמו מן הכול, ובאו עדים שגנב, וחזר ואמר בבית דין טבחתי או מכרתי--אם באו עדים אחר כך שטבח או מכר, משלם תשלומי ארבעה וחמישה, לפי שפטר עצמו תחילה מכלום, עד שבאו העדים.

ג,יב  [י] הגונב שור שלשני שותפין, וטבחו או מכרו, והודה בבית דין לאחד מהן וכפר באחר, ואחר כך באו עדים שגנב וטבח או מכר--משלם לזה שכפר בו חמישה חציי בקר, וארבעה חציי שה.

ג,יג  [יא] דין הגנב לשלם הקרן והכפל או תשלומי ארבעה וחמישה, מן המיטלטלין שלו.  אם לא נמצאו לו מיטלטלין--בית דין יורדין לנכסיו, וגובין הכול מן היפה שבנכסיו כשאר הנזקין:  שנאמר בהן "מיטב שדהו ומיטב כרמו, ישלם" (שמות כב,ד).  ואם אין לו קרקע ולא מיטלטלין--בית דין מוכרין אותו, ונותנין דמיו לניזק:  שנאמר "אם-אין לו, ונמכר בגניבתו" (שמות כב,ב).

ג,יד  [יב] האיש נמכר בגניבתו, אבל לא האישה; ודבר זה, מפי הקבלה.  ואין הגנב נמכר אלא בקרן; אבל הכפל או תשלומי ארבעה וחמישה--אינו נמכר בו, אלא הרי זה עליו חוב עד שיעשיר.

ג,טו  [יג] גנב את הגוי, או את ההקדש--אינו נמכר על הקרן, אלא הרי זה עליו חוב עד שיעשיר.

ג,טז  [יד] היה קרן הגניבה מאה, ואין הגנב שווה אלא חמישים--הרי זה נמכר, ושאר הקרן עם הכפל עליו חוב עד שייצא בשביעית ויעשיר וישלם.  היה הגנב שווה מאה ואחד, אינו נמכר:  שנאמר "ונמכר בגניבתו" (שמות כב,ב), עד שיהיו דמיו כולן מובלעין בגניבתו.

ג,יז  [טו] גנב ונמכר, וחזר וגונב--אם לשני גנב, הרי זה נמכר פעם שנייה; ואפילו גנב מאה איש, נמכר מאה פעמים.  ואם את הראשון גנב פעם שנייה--אינו נמכר שנייה, אלא יישאר עליו הכול חוב.

ג,יח  [טז] גנב לזה, וחזר וגונב לזה, וחזר וגונב לזה--כולן שותפין בו:  אם היו דמיו כנגד הקרן שלשלשתן, או פחות מן הקרן--נמכר ומחלקין ביניהן, ושאר הכפולות חוב עליו; ואם היו דמיו יתר--אינו נמכר,  חוב עליו עד שיעשיר.

ג,יט  [יז] שותפין שגנבו כאחד--משלשין ביניהן, וכל אחד מהן נמכר בחלקו מן הקרן; וכל מי שדמיו יתר על חלק הקרן שנתחייב בו, אינו נמכר בו.
 

הלכות גניבה פרק ד

ד,א  הטוען שנגנב הפיקדון מביתו--אם נשבע ואחר כך באו עדים ששקר טען, ושהפקדון היה אצלו--הרי זה משלם תשלומי כפל, שהרי הוא עצמו כגנב; ואם טבח ומכר אחר שנשבע, משלם תשלומי ארבעה וחמישה.  ואינו מביא אשם על פי עדים על שבועתו; ואינו מביא חומש, שאין החומש משתלים עם הכפל.  ואם באו עדים קודם שיישבע, אינו משלם אלא הקרן בלבד.

ד,ב  במה דברים אמורים, שנשבע קודם שישלח יד בפיקדון.  אבל אם שלח בו יד, וטען טענת גנב ונשבע, ובאו עדים--פטור מן הכפל:  שכיון ששלח יד, נתחייב בו וקנהו.  [ג] וכן הטוען טענת אבדה בפיקדון ונשבע, וחזר וטען טענת גנב ונשבע, ואחר כך באו עדים--פטור מן הכפל, שכבר יצא הפיקדון מידי הבעלים משבועה ראשונה.

ד,ג  [ד] הטוען טענת גנב באבידה ונשבע, ואחר כך באו עדים שהאבידה ברשותו ושקר טען--משלם תשלומי כפל, שנאמר "על-כל-אבדה" (שמות כב,ח):  והוא, שיטעון שנגנבה בליסטיס מזויין, שהוא אנוס, ופטור; אבל אם טען שנגנבה בלא אונס, פטור מן הכפל, מפני שהוא חייב לשלם על פי טענתו, ששומר אבדה כשומר שכר הוא כמו שיתבאר.

ד,ד  [ה] הטוען טענת גנב בפיקדון ונשבע, ואחר כך באו עדים שהוא ברשותו, וחזר וטען בו טענת גנב ונשבע, ואחר כך באו עדים שעדיין הוא ברשותו--אפילו מאה פעמים--חייב כפל על כל טענה וטענה; ואם נשבע חמישה פעמים, נמצא משלם שישה--הקרן שהופקד אצלו, וחמישה בקרן משום חמישה כפילות שלחמש שבועות.

ד,ה  [ו] טען טענת גנב ונשבע, וחזר וטען טענת אבדה ונשבע, ובאו עדים שלא נגנב, והודה הוא שלא אבד--הואיל ומשלם תשלומי כפל על פי עדים, אינו משלם חומש על שבועה אחרונה אף על פי שהודה, שהממון  בכפל, פוטרו מן החומש.

ד,ו  [ז] מסר שורו לשניים, וטענו טענת גנב ונשבעו, והודה אחד מהן, והשני באו עליו עדים--שניהן משלמין את הקרן; ואם תפס בעל הפיקדון את הכפל, אין מוציאין מידו.  וזה שהודה--משלם חומש, כשאר הנשבעין שבועת הפיקדון שהודו מעצמן.

ד,ז  [ח] בעל הפיקדון שתבע את השומר, ונשבע שנגנב, ואחר כך הוכר הגנב, ותבע השומר את הגנב, והודה לו הגנב שגנב, ותבע בעל הפיקדון את הגנב וכפר, ובאו עדים שגנב--אם באמת נשבע השומר כשטוען שנגנב, נפטר הגנב מן הכפל בהודיתו לשומר.  ואם בשקר נשבע, אין מוציאין הכפל מן הגנב; ואם תפסו הבעלים הכפל, אין מוציאין מידן.

ד,ח  תבעו הבעלים את השומר ושילם, ואחר כך הוכר הגנב ותבעוהו הבעלים והודה להן שגנב, ואחר כך תבעו השומר וכפר בו, ובאו עדים שגנב--אין מוציאין הכפל מן הגנב; ואם תפס השומר את הכפל, אין מוציאין מידו.  וכן הדין בתשלומי ארבעה וחמישה, אם טבח הגנב או מכר.

ד,ט  הטוען טענת גנב בפיקדון שלקטן--אף על פי שנתן לו כשהוא קטן, ותבעו כשהוא גדול, ונשבע, ואחר כך באו עדים--הרי זה פטור מן הכפל:  שנאמר "כי-ייתן איש אל-רעהו" (שמות כב,ו; שמות כב,ט)--ואין נתינת קטן כלום, וצריך שתהיה נתינה ותביעה שווין בגדול.

ד,י  שומר שגנב מרשותו--כגון שגנב טלה מעדר שהופקד אצלו, וסלע מכיס שהופקד אצלו--אם יש עליו עדים, חייב בכפל.  ואף על פי שהחזיר הסלע למקומו, והטלה לעדרו--הרי זה חייב באחריותו, עד שיודיע הבעלים:  שהרי כלתה שמירתו; וכאלו לא החזיר כלום, עד שיודיע בעליו.

ד,יא  אבל הגונב סלע מכיס חבירו או כלי מביתו, והחזיר דבר הגנוב למקומו--אם ידעו הבעלים בגניבתו, ולא ידעו בחזירתו--עדיין הגנב חייב באחריותו, עד שימנה את מעותיו.  [יא] מנה את כיסו, ומצאו שלם המניין--פטור.  ואם לא ידעו הבעלים, לא בגניבתו ולא בחזירתו--אפילו מנין אינו צריך; אלא כיון שהחזירו למקומו, נפטר מאחריותו.

ד,יב  במה דברים אמורים, בדבר שאין בו רוח חיים.  אבל הגונב טלה מעדר חבירו, וידעו בו הבעלים, והחזירו לעדר שלא מדעת הבעלים, ומת או נגנב--חייב באחריותו; ואם מנו את הצאן, והיא שלמה--פטור.  ואם לא ידעו הבעלים, לא בגניבתו ולא בחזירתו--אף על פי שמנו את הצאן, והיא שלמה--חייב באחריותו עד שיודיע את הבעלים, כדי שישמרו את הטלה הגנוב:  שהרי לימדו דרך אחרת, חוץ מדרך שאר הצאן שבעדר זה.
 

הלכות גניבה פרק ה

ה,א  אסור לקנות מן הגנב החפץ שגנב, ועוון גדול הוא:  שהרי מחזיק ידי עוברי עבירה, וגורם לו לגנוב גנבות אחרות, שאם לא ימצא לוקח, אינו גונב; ועל זה נאמר "חולק עם-גנב, שונא נפשו" (משלי כט,כד).

ה,ב  הגונב ומכר, ולא נתייאשו הבעלים, ואחר כך הוכר הגנב, ובאו עדים שזה החפץ שמכרו פלוני זה הוא גנבו בפנינו--חוזר החפץ לבעליו, והבעלים נותנין ללוקח דמים ששקל לגנב מפני תקנת השוק; והבעלים חוזרין, ועושין דין עם הגנב.  ואם גנב מפורסם הוא--לא עשו בו תקנת השוק, ואין הבעלים נותנין ללוקח כלום, אלא חוזר הלוקח ועושה דין עם הגנב, ומוציא ממנו דמים ששקל לו.

ה,ג  נתייאשו הבעלים מן הגניבה--בין שנתייאשו ואחר כך מכר הגנב, בין שנתייאשו אחר שמכר--קנה הלוקח בייאוש ושינוי רשות, ואינו מחזיר הגניבה עצמה לבעליה; אלא נותן להם הדמים, אם לקח מגנב מפורסם, או אינו נותן כלל לא חפץ ולא דמים מפני תקנת השוק, אם לא היה זה המוכר גנב מפורסם.

ה,ד  בזמן שהלוקח עושה דין עם בעל הבית, אם אין עדים בכמה לקח--הרי התגר נשבע בנקיטת חפץ בכמה לקח, ונוטל מן הבעלים.  וכל הנשבע ונוטל מן הבעלים--שבועתו מדבריהם, ונשבע בנקיטת חפץ כמו שיתבאר במקומו.

ה,ה  בזמן שהלוקח עושה דין עם הגנב, והוא אומר בכך וכך לקחתי ממך, והוא אומר לא מכרתי לך אלא בפחות מזה--התגר נשבע בנקיטת חפץ, ונוטל מן הגנב:  שאין הגנב יכול לישבע, מפני שהוא חשוד על השבועה.

ה,ו  גנב ופרע בחובו, גנב ופרע בהקיפו--אין בזה משום תקנת השוק; אלא הבעלים נוטלים הגניבה בלא דמים, ויישאר חוב אלו על הגנב כשהיה.  משכן הגניבה--בין שמישכן אותה ביתר על דמיה, או בפחות מדמיה--הבעלים נותנין לבעל המשכון, וחוזרין ועושין דין עם הגנב:  אלא אם כן היה גנב מפורסם כמו שביארנו.

ה,ז  הלוקח מגנב שאינו מפורסם--בין שלקח ממנו שווה מאה במאתיים, או שווה מאתיים במאה--הרי זה נוטל הדמים מבעל הבית, ואחר כך מחזיר הגניבה:  מפני תקנת השוק כמו שביארנו.

ה,ח  היה נושה בגנב מאה זוז, וגונב והביא לבעל חובו, ונתן לו מאה אחרת--הרי הגניבה חוזרת לבעליה, ואומרין לזה לך ותבע הגנב במאתיים:  שלא נתת לו המאה האחרת מפני החפץ שהביא לך בלבד--כשם שהאמנתו בראשונה, האמנתו באחרונה.

ה,ט  לקח מגנב שאינו מפורסם במאה, ומכר לאחר במאה ועשרים, והוכר הגנב--בעל הגניבה נותן לזה האחרון מאה ועשרים, ונוטל גניבתו; וחוזר הבעל ונוטל עשרים שלשכר מן המוכר, ונוטל המאה מן הגנב.  ואם גנב מפורסם הוא--נוטל המאה ועשרים מן התגר שלקח מן הגנב, והולך התגר ותובע הגנב במאה שלקרן.  והוא הדין אם מכר השני לשלישי, והשלישי לרביעי, אפילו מאה--שהוא נוטל מכל אחד ואחד מה שנשכר, ונוטל הקרן מן הגנב.  וכל הדברים האלו, לפני ייאוש כמו שביארנו.

ה,י  בעל הבית שאינו עשוי למכור את כליו, ויצא לו שם גניבה בעיר, והכיר כליו וספריו ביד אחרים, או שהיה עשוי למכור, והיו כלים אלו שהכיר מכלים העשויין להשאיל ולהשכיר--אם באו עדים שזה כליו שלזה--יישבע זה שהן בידו בנקיטת חפץ בכמה לקח, וייטול מבעל הבית, ויחזיר לו כליו.

ה,יא  היה בעל הבית עשוי למכור את כליו, ולא היו מדברים העשויין להשאיל ולהשכיר--אף על פי שיצא לו שם גניבה בעיר, והוכרו כליו, אינו מחזירן מיד הלקוחות, שמא הוא מכרן לאחרים.

ה,יב  אבל אם באו בני אדם ולנו בתוך ביתו, ועמד וזעק בלילה נגנבו כלי וספרי, ובאו בני אדם ומצאו מחתרת חתורה, ובני אדם שלנו בתוך ביתו יוצאין וצרורות שלכלים על כתפיהם,  אומרים הללו כליו וספריו שלפלוני--הרי זה נאמן; וישבע זה שהכלים בידו בנקיטת חפץ כמה הוציא, וייטול מבעל הגניבה, ויחזיר לו כליו.

ה,יג  [יב] גנב שהוחזק ונתפרסם שנכנס לתוך בית חבירו ועדים מעידים שיצא וכלים טמונים לו תחת כנפיו, אף על פי שהיה שם בעל הבית, וטען ואמר לקוחין הן בידי, ובעל הבית אומר גנובים הם--אם היה בעל הבית שאין דרכו למכור את כליו, ואותם כלים אין דרך בני אדם להטמינן ואין דרך אותו המוחזק להצניע כלים תחת כנפיו--הרי בעל הבית נאמן, ונשבע בנקיטת חפץ ונוטל כליו.

ה,יד  ואם אין אדם זה מוחזק בגניבה--אין בעל הבית נאמן, אלא נשבע זה שהכלים בידו שבועת היסת שהכלים האלו לקוחים הם בידו, והולך.
 

הלכות גניבה פרק ו

ו,א  כל דבר שחזקתו שהוא גנוב, אסור ליקח אותו; וכן אם רוב אותו הדבר שהוא גנוב, אין לוקחין אותו.  לפיכך אין לוקחים מן הרועים צמר או חלב או גדיים; אבל לוקחין מהן חלב וגבינה במדבר, אבל לא ביישוב.  ומותר ליקח מן הרועים ארבע צאן, או ארבע גיזות שלצמר מעדר קטן, או חמש מעדר גדול--שאין חזקתו שהוא גונב דבר רב.  [ב] כללו שלדבר:  כל שהרועה מוכרו--אם היה בעל הבית מרגיש בו, מותר ליקח אותו מן הרועה; ואם אין בעל הבית מרגיש בו, אסור ליקח אותו.

ו,ב  [ג] אין לוקחין משומרי פירות עצים או פירות, אלא בזמן שהן יושבין ומוכרים והסלים לפניהם והפלס לפניהם, שהרי הדבר גלוי ויש לו קול, ואין זה גניבה.  ולוקחין מפתח הגינה, אבל לא מאחורי הגינה.  וכולן שאמרו הטמין, אסור ליקח מהן.  ומותר ליקח מן האריס, שהרי יש לו חלק בפירות ובעצים.

ו,ג  [ד] אין לוקחין מן הנשים ומן העבדים ומן הקטנים, אלא דברים שחזקתן שהן שלהן מדעת הבעלים, כגון נשים שמכרו כלי פשתן בגליל, או עגלים בשרון; וכולן שאמרו הטמין--אסור ליקח מהן, מפני שהן בחזקת גניבה.  ולוקחין ביצים ותרנגולים בכל מקום מכל אדם; ואם אמר הטמין, אסור.

ו,ד  [ה] לוקחין מן הבדדין זיתים במידה, ושמן במידה; אבל לא זיתים מועטים, ולא שמן מועט--שחזקתן, גניבה הם.  וכן כל כיוצא בהם.

ו,ה  [ו] מוכין שהכובס מוציא, הרי אלו שלו; ושהסורק מוציא, הרי אלו שלבעל הבית.  הכובס נוטל שלושה חוטין, והן שלו; יתר מכאן, שלבעל הבית.  אם היה שחור על גבי לבן--נוטל את הכול, והם שלו.

ו,ו  [ז] החייט ששייר מן החוט כדי משיכת מחט, ושייר מן הבגד מטלית שהיא שלוש אצבעות על שלוש אצבעות--חייב להחזירן לבעלים; פחות מכאן, שלו.

ו,ז  [ח] נסורת שהחרש מוציא במעצד, שלו; ובכשיל, שלבעל הבית.  ואם היה עושה אצל בעל הבית, אף הנסורת שלבעל הבית.  וכל הדברים האלו וכיוצא בהן, הולכין בהן אחר מנהג המדינה.

ו,ח  [ט] כל אומן שמכר דבר מן הדברים שאינן שלו בהלכת מדינה, כגון מוכין שמכרן הסורק במקום שנהגו שיהיו לבעל הבית--אסור ליקח ממנו, מפני שהן בחזקת גניבה.  אבל לוקחין ממנו כר מלא מוכין.  ואם מכר האומן דברים שהן שלו בהלכת מדינה, לוקחין ממנו; ואם אמר הטמין, אסור.
 

הלכות גניבה פרק ז

ז,א  השוקל לחבירו במשקלות חסרות מן המשקל שהסכימו עליו בני אותה המדינה, או המודד במידה חסרה מן המידה שהסכימו עליה--הרי זה עובר בלא תעשה, שנאמר "לא-תעשו עול, במשפט, במידה, במשקל ובמשורה" (ויקרא יט,לה).

ז,ב  אף על פי שהמודד או השוקל חסר גונב--אינו משלם תשלומי כפל, אלא משלם לו המידה או המשקל.  ואין לוקין על לאו זה, מפני שהוא חייב בתשלומין.

ז,ג  כל מי שמשהה בביתו או בחנותו מידה חסרה, או משקל חסר--עובר בלא תעשה, שנאמר "לא-יהיה לך בכיסך . . ." (דברים כה,יג).  ואפילו לעשות המידה עביט שלמימי רגלים, אסור:  שאף על פי שאין זה לוקח ומוכר בה, שמא יבוא מי שאינו יודע שהיא חסרה, וימדוד בה.  ואין לוקין על לאו זה, שהרי אין בו מעשה.

ז,ד  היו המידות והמשקלות שלבני העיר חתומות בחותם ידוע, וזו המידה או המשקל החסרים בלא חותם--הרי זה מותר לשהותם לשאר תשמישי הבית.

ז,ה  כיוצא בזה סלע שנפגמה מן הצד--לא יעשנה משקל בין משקלותיו, ולא יזרקנה בין גרוטותיו, ולא יקבנה ויתלנה בצואר בנו:  שמא יבוא אחר ויעשנה משקל.  אלא או ישחוק או יחתוך או יקוץ, או ישליך לים המלח.

ז,ו  [ה] חסרה ועמדה על מחצה, יקיים.  עמדה על פחות ממחצה, יקוץ; על יתר ממחצה, יקוץ עד שיעמידנה על מחצה.  ואם לא חסרה אלא פחות משתות--יקיים לשאת ולתת בה, אבל לא למשקל:  שכל פחות משתות, מוחלין בו רוב האדם במשא ובמתן.

ז,ז  [ו] סלע שנפגמה באמצע--אסור למכור אותה להרוג או לחרם, מפני שמרמין בה את אחרים; אבל נוקבה, ותולה אותה בצואר הקטן.

ז,ח  [ז] עושה אדם מדותיו סאה, וחצי סאה, ורביע סאה, וקב, וחצי קב, ורובע הקב, וחצי הרובע, ושמין הרובע; אבל לא יעשה קביים, שלא תתחלף ברובע הסאה שהוא קב ומחצה.

ז,ט  וכן במידות הלח עושה הין, וחצי הין, ורביעית ההין, ולוג, וחצי לוג, ורביעית, ושמין, ואחד משמונה בשמינית.  ולא אסרו לעשות שלישית הין ורביעית הין, אף על פי שמתחלפין זה בזה, הואיל והיו במקדש מימות משה רבנו.

ז,י  [ח] אחד הנושא ונותן עם ישראל, או עם הגוי עובד עבודה זרה--אם מדד או שקל בחסר, עובר בלא תעשה וחייב להחזיר.  וכן אסור להטעות את הגויים בחשבון, אלא ידקדק עמו:  שנאמר "וחישב, עם-קנהו" (ויקרא כה,נ)--אף על פי שהוא כבוש תחת ידיך, קל וחמר לגוי שאינו כבוש תחת ידיך; והרי הוא אומר "כי תועבת ה' אלהיך, כל-עושה אלה:  כול, עושה עול" (דברים כה,טז), מכל מקום.

ז,יא  [ט] וכן במידת הקרקע--אם הטעה את חבירו במשיחת הקרקע, עובר בלא תעשה:  שנאמר "לא-תעשו עול, במשפט, במידה" (ויקרא יט,לה)--"במידה", זו מידת הקרקע.  וכן הוא עניין פסוק זה "לא-תעשו עול, במשפט", מידת קרקע, ולא במשפט המשקל ולא במשפט המידה, אפילו מידה קטנה כמשורה.

ז,יב  [י] בני חבורה המקפידים זה על זה שהחליפו חלק בחלק, או לוה ממנו מאכל והחזיר לו--עוברין משום מידה, ומשום משקל, ומשום מנין, ומשום לווין ופורעין ביום טוב.

ז,יג  [יא] המסיג גבול רעהו, והכניס מתחום חבירו בתוך תחום שלו--אפילו מלוא אצבע--אם בחוזקה עשה, הרי זה גזלן; ואם הסייג בסתר, הרי זה גנב.  ואם בארץ ישראל הסייג הגבול, הרי זה עובר בשני לאוין:  בלאו שלגניבה או שלגזילה, ובלאו של"לא תסיג גבול ריעך" (דברים יט,יד).  ואין חייבין בלאו זה אלא בארץ ישראל, שנאמר "בנחלתך, אשר תנחל, בארץ" (שם).

ז,יד  [יב] קשה עונשן שלמדות, יתר מעונשן שלעריות, שזה בינו לבין המקום, וזה בינו לבין חבירו.  וכל הכופר במצות מידות--ככופר ביציאת מצרים, שהיא תחילת הציווי; וכל המקבל עליו מצות מידות--הרי זה מודה ביציאת מצרים, שהיא גרמה לכל הצוויין.
 

הלכות גניבה פרק ח

ח,א  מצות עשה לצדק המאזניים והמשקלות והמידות יפה יפה ולדקדק בחשבונן בשעת עשייתן, שנאמר "מאזני צדק אבני-צדק, איפת צדק והין צדק--יהיה לכם" (ויקרא יט,לו).

ח,ב  וכן במידת הקרקע, צריך לדקדק בחשבון משיחת הקרקע על פי העיקרים המתבארים בכתבי , שאפילו מלוא אצבע מן הקרקע, רואין אותה כאילו היא מלאה כרכום.

ח,ג  [ב] ארבע אמות הסמוכין לחריץ, מזלזלין במשיחתן; והסמוכים לשפת הנהר--אין מושחין אותן כלל, מפני שהן שלבני רשות הרבים.  [ג] והמודד את הקרקע--לא ימוד לאחד בימות החמה ולאחד בימות הגשמים, מפני שהחבל מתקצר בימות החמה; לפיכך אם מדד בקנה או בשלשלת ברזל וכיוצא בה, אין בכך כלום.

ח,ד  אין עושין משקלות לא , ולא , ולא שלשאר מיני מתכות כאלו, מפני שמעלין חלודה ומתחסרין; אבל עושין  סלע, ושלזכוכית,  שוהם, וכיוצא בהן.

ח,ה  אין עושין את המחק לא שלדלעת, מפני שהוא מקל, ולא שלמתכת, מפני שהוא מכביד; אבל עושהו שלזית, , ושלשקמה, ושלאשכרוע, וכיוצא בהן.

ח,ו  אין עושין את המחק, צדו אחד קצר וצידו אחד עבה.  ולא ימחוק מעט מעט, מפני שמפחיתו למוכר; ולא ימחוק בבת אחת, מפני שמפחיתו ללוקח.

ח,ז  אין טומנין את המשקלות במלח כדי שיפחתו, ולא ירתיח במידת הלח בעת שמודד, ואפילו היתה המידה קטנה ביותר:  שהרי התורה הקפידה על המידות בכל שהוא--שנאמר "ובמשורה" (ויקרא יט,לה), והיא מידה קטנה אחד משלושה ושלושים בלוג.

ח,ח  מוכרי עששייות שלברזל וכיוצא בהן--צריך להיות חוט המאזניים שאוחז השוקל בידו תלוי באוויר שלושה טפחים, וגבוהין מן הארץ שלושה טפחים, ואורך קנה המאזניים ואורך החוטים שנים עשר טפח.

ח,ט  מאזניים  צמר  זכוכית--יהיה אורך החוט שהן תלויין בו שני טפחים, וגבוהין מן הארץ שני טפחים, והקנה והחוטין אורכן תשעה טפחים.

ח,י  מאזניים שלחנוני ושלבעל הבית--יהיה אורך החוט שהן תלויים בו טפח, וגבוהין מן הארץ טפח, ואורך הקנה ואורך החוטין שישה טפחים.

ח,יא  החוט שתולין בו הפלס, וכן חוט מאזניים שלזהב  ארגמן טוב--ארכו שלוש אצבעות, וגבוהין מן הארץ שלוש אצבעות, ואורך הפלס ואורך השלשלאות שלו כפי מה שהוא רוצה.

ח,יב  מניין שחייב המוכר להכריע ללוקח בעת ששוקל לו--שנאמר "אבן שלמה וצדק" (דברים כה,טו), אמרה תורה צדק משלך ותן לו.  [יג] וכמה--בלח, אחד למאה; וביבש, אחד לארבע מאות.

ח,יג  כיצד:  מכר לו עשר ליטרין לח, נותן לו גירומין אחד מעשרה בליטרה; ואם מכר לו עשרים ליטרין יבש, נותן לו גירומין אחד מעשרים בליטרה.  וכן לפי חשבון זה, בין רב בין מעט.

ח,יד  במה דברים אמורים, במקום שנהגו למכור עין בעין; אבל במקום שנהגו להכריע, חייב להכריע לו טפח.  [טו] היה שוקל לו עשר ליטרין--לא יאמר לו שקיל אחת אחת והכרע, אלא שוקל לו עשרה בבת אחת והכריע אחד לכולן.

ח,טו  [טז] מקום שנהגו למד בדקה, לא ימוד בגסה; בגסה, לא ימוד בדקה; למחוק, לא יגדוש ויוסיף בדמים; וכן אם נהגו לגדוש, לא ימחוק ויפחות מן הדמים:  אלא מודד כמנהג המדינה.

ח,טז  [יז] בני מדינה שרצו להוסיף על המידות או על המשקלות, לא יוסיפו יתר על שתות:  שאם היה הקב משקל חמישה, ועשאוהו מכיל שישה--הרשות בידן; יתר על שישה, לא יעשו.

ח,יז  [יח] הסיטון מקנח את מדותיו, אחת לשלושים יום.  ובעל הבית, אחת לשנים עשר חודש.  והחנווני מקנח מדותיו, פעמיים בשבת; וממחה משקלותיו, פעם אחת בשבת; ומקנח מאזניים על כל משקל ומשקל, כדי שלא יחלידו.

ח,יח  [יט] המבקש לשקול שלושה רביעי ליטרה--נותן ליטרה בכף מאזניים, והבשר ורביע ליטרה בכף שנייה:  שאם אתה אומר נותן חצי ליטרה ורביע ליטרה בכף אחת--שמא ייפול רביע הליטרה, ואין הלוקח רואהו.

ח,יט  [כ] חייבין בית דין להעמיד שוטרים בכל מדינה ומדינה ובכל פלך ופלך, שיהיו מחזרין על החנייות, ומצדקין את המאזניים ואת המידות, ופוסקין את השערים.  וכל מי שנמצא עמו משקל חסר, או מידה חסרה, או מאזניים מקולקלין--רשות יש להן להכותו כפי כוחו, ולקנסו כמה שייראה בית דין לחזק הדבר.  וכל מי שמפקיע את השער ומוכר ביוקר--מכין אותו, וכופין אותו ומוכר כשער השוק.
 

הלכות גניבה פרק ט

ט,א  כל הגונב נפש מישראל, עובר בלא תעשה:  שנאמר "לא תגנב" (שמות כ,יב; דברים ה,טז)--פסוק זה האמור בעשרת הדברים, הוא אזהרה לגונב נפשות.  וכן המוכרו--עובר בלא תעשה, שזה בכלל "לא יימכרו, ממכרת עבד" (ויקרא כה,מב).  ואין לוקין על שני לאוין אלו, מפני שהוא לאו שניתן לאזהרת מיתת בית דין, שנאמר "כי-יימצא איש, גנב נפש . . ." (דברים כד,ז); ומיתתו בחנק.

ט,ב  אין הגנב חייב מיתת חנק עד שיגנוב את הישראל, ויכניסנו לרשותו, וישתמש בו, וימכרנו לאחרים--שנאמר "והתעמר-בו, ומכרו" (דברים כד,ז).  ואפילו לא נשתמש בו אלא בפחות משווה פרוטה, כגון שנשען עליו או נסמך בו, אף על פי שהנגנב ישן--הרי זה נשתמש בו.

ט,ג  גנבו ונשתמש בו ומכרו, ועדיין הנגנב ברשות עצמו, ולא הכניסו הגנב לרשותו--פטור.  גנבו והוציאו לרשותו, ונשתמש בו ולא מכרו, או מכרו קודם שישתמש בו, או נשתמש בו ומכרו לאחד מקרוביו שלגנב, כגון שמכרו לאביו או לאחיו--הרי זה פטור:  שנאמר "גנב נפש מאחיו" (דברים כד,ז), עד שיבדילנו מאחיו ומקרוביו במכירה.

ט,ד  וכן אם גנבו והוא ישן, ונשתמש בו כשהוא ישן, ומכרו ועדיין הוא ישן--הרי זה פטור.  [ד] וכן אם גנב אישה, ומכרה לעובריה בלבד, כגון שהתנה על הלוקח שזו השפחה לי, ואין לך אלא הוולדות--הרי זה פטור.

ט,ה  הגונב את בנו או את אחיו הקטן, וכן האפטרופין שגנבו את היתומים שהן סמוכין אצלם, ובעל הבית שגנב אחד מבני ביתו הסמוכין על שולחנו, ומלמד תינוקות שגנב אחד מן הקטנים הלומדים אצלו--אף על פי שנשתמש בו ומכרו, פטור:  שנאמר "ונמצא בידו" (שמות כא,טז), פרט לאלו שהן מצויין בידו.

ט,ו  אחד הגונב את הגדול, או הגונב את הקטן בן יומו שכלו לו חודשיו, בין זכר בין נקבה, בין שהיה הגנב איש או אישה--הרי אלו נהרגין:  שנאמר "גנב נפש" (דברים כד,ז), מכל מקום.  ואחד הגונב את ישראל, או שגנב גר או עבד משוחרר--שנאמר "נפש מאחיו" (שם), ואלו בכלל אחינו בתורה ובמצוות הן.  אבל הגונב את העבד, או מי שחצייו עבד וחציו בן חורין--פטור.

ט,ז  הבא במחתרת, בין ביום בין בלילה--אין לו דמים:  אלא אם הרגו בעל הבית או שאר האדם, פטורין.  ורשות יש לכול להרגו בין בחול בין בשבת, בכל מיתה שיכולין להמיתו--שנאמר "אין לו, דמים" (שמות כב,א).

ט,ח  ואחד הבא במחתרת, או גנב שנמצא בתוך גגו שלאדם, או בתוך חצרו, או בתוך קרפיפו--בין ביום בין בלילה.  ולמה נאמר "במחתרת" (שמות כב,א), לפי שדרך רוב הגנבים לבוא במחתרת בלילה.

ט,ט  ומפני מה התירה תורה דמו שלגנב, אף על פי שבא על עסקי ממון:  לפי שחזקתו שאם עמד בעל הבית בפניו ומנעו, יהרגנו; ונמצא זה הנכנס לבית חבירו לגנוב כרודף אחר חבירו להרגו, ולפיכך ייהרג--בין שהיה גדול בין שהיה קטן, בין זכר בין נקבה.

ט,י  היה הדבר ברור לבעל הבית שזה הגנב הבא עליו אינו הורגו, ולא בא אלא על עסקי ממון--אסור להרגו; ואם הרגו, הרי זה הורג נפש:  שנאמר "אם-זרחה השמש עליו" (שמות כב,ב)--אם ברור לך הדבר כשמש שיש לו שלום עימך, אל תהרגהו.  לפיכך אב הבא במחתרת על בנו--אינו נהרג, שוודאי שאינו הורגו; אבל הבן הבא על אביו, נהרג.

ט,יא  וכן הגנב שגנב ויצא, או שלא גנב ומצאו יוצא מן המחתרת--הואיל ופנה עורף ואינו רודף, יש לו דמים.  וכן אם הקיפוהו עדים או בני אדם--אף על פי שעדיין הוא ברשות זה שבא עליו, אינו נהרג.  ואין צריך לומר אם בא לבית דין, שאינו נהרג.

ט,יב  וכן הבא במחתרת לתוך גינתו, או לתוך שדהו, או לתוך הדיר והסהר--יש לו דמים:  שחזקתו שבא על הממון בלבד, לפי שאין רוב הבעלים מצויים במקומות אלו.

ט,יג  כל גנב שיש לו דמים--אם נפל עליו גל בשבת, מפקחים עליו.  ואם שיבר כלים בביאתו, חייב בתשלומין; אבל מי שאין לו דמים ששיבר כלים בביאתו, פטור כמו שביארנו.
 

 

הלכות גזילה ואבידה

יש בכללן שבע מצוות--שתי מצוות עשה, וחמש מצוות לא תעשה; וזה הוא פרטן:  (א) שלא לגזול; (ב) שלא לעשוק; (ג) שלא לחמוד; (ד) שלא להתאוות; (ה) להשיב את הגזילה; (ו) שלא יתעלם מן האבידה; (ז) להשיב האבידה.  וביאור מצוות אלו בפרקים אלו.
 

הלכות גזילה ואבידה פרק א

א,א  כל הגוזל את חבירו שווה פרוטה--עובר בלא תעשה, שנאמר "לא תגזול" (ויקרא יט,יג).  ואין לוקין על לאו זה, שהרי הכתוב ניתקו לעשה:  שאם גזל, חייב להחזיר--שנאמר "והשיב את-הגזילה אשר גזל" (ויקרא ה,כג), זו מצות עשה.  ואפילו שרף הגזילה--אינו לוקה, שהרי הוא חייב לשלם דמיה, וכל לאו שניתן לתשלומין, אין לוקין עליו.  [ב] ואסור לגזול כל שהוא, דין תורה.  אפילו גוי עובד עבודה זרה, אסור לגוזלו או לעשקו; ואם גזלו או עשקו, יחזיר.

א,ב  [ג] איזה הוא גוזל, זה הלוקח ממון האדם בחוזקה:  כגון שחטף מיטלטלין מידו, או שנכנס לרשותו שלא ברצון הבעלים ונטל כלים משם, או שתקף בעבדיו ובבהמתו ונשתמש בהן, או שירד לתוך שדהו ואכל פירותיה, וכל כיוצא בזה--הוא הגוזל, כעניין שנאמר "ויגזול את-החנית מיד המצרי" (שמואל ב כג,כא; דברי הימים א יא,כג).

א,ג  [ד] איזה הוא עושק--זה שבא ממון חבירו לתוך ידו ברצון הבעלים, וכיוון שתבעוהו כבש הממון אצלו בחוזקה ולא החזירו:  כגון שהיה לו ביד חבירו הלואה או פיקדון או שכירות, והוא תובעו ואינו יכול להוציא ממנו מפני שהוא אלם וקשה; ועל זה נאמר "לא-תעשק את-ריעך" (ויקרא יט,יג).

א,ד  [ה] כל הגוזל--חייב להחזיר הגזילה עצמה, שנאמר "והשיב את-הגזילה אשר גזל" (ויקרא ה,כג).  ואם אבדה או נשתנת, משלם דמיה:  בין שהודה מפי עצמו, בין שבאו עליו עדים שגזל--הרי זה חייב לשלם הקרן בלבד.  אפילו גזל קורה, ובנה אותה בבירה, הואיל ולא נשתנת, דין תורה הוא שיהרוס את כל הבניין ויחזיר קורה לבעליה; אבל תיקנו חכמים מפני תקנת השבים, שיהיה נותן את דמיה ולא יפסיד הבניין.  וכן כל כיוצא בזה.

א,ה  אפילו גזל קורה, ועשה אותה בסוכת החג, ובא בעל הקורה לתבוע בתוך ימי החג--נותן לו את דמיה.  אבל אחר החג, הואיל ולא נשתנת ולא בנאה בטיט, מחזיר את הקורה עצמה.

א,ו  הגוזל פחות משווה פרוטה--אף על פי שעבר, אינו בתורת השב גזילה.  גזל שלוש אגודות שוות שלוש פרוטות, והוזלו והרי שלושתן שוות שתי פרוטות, והחזיר לו שתיים--חייב להחזיר השלישית, הואיל ובתחלה היתה שווה פרוטה.  גזל שתיים שוות פרוטה, והחזיר אחת--גזילה יש כאן, מצות השב גזילה אין כאן.

א,ז  הגוזל את חבירו ביישוב, והחזיר לו גזילתו במדבר--הרשות ביד הנגזל:  אם רצה, נוטל.  ואם לאו--אומר לו איני נוטל אלא ביישוב, שמא תאנס ממני כאן; והרי היא ברשות הגזלן ובאחריותו, עד שיחזירנה לו ביישוב.  וכן בדמי הגזילה.

א,ח  הגוזל את חבירו, והבליע לו בחשבון--יצא.  ואם החזיר לכיסו שיש בו מעות--יצא, שאדם עשוי למשמש בכיסו בכל שעה, והרי מנה המעות שהחזיר לו בכלל מעותיו, ומניין שלא מדעת פוטר.  ואם החזיר לכיס שאין בו כלום--לא יצא וחייב באחריות הגזילה, עד שיודיעו שהחזיר לכיס פלוני.

א,ט  כל החומד עבדו או אמתו או ביתו וכליו שלחבירו, או כל דבר שאפשר לו שיקנהו ממנו, והכביד עליו ברעים והפציר בו עד שלקחו ממנו--אף על פי שנתן לו דמים רבים--הרי זה עובר בלא תעשה, שנאמר "לא-תחמד" (שמות כ,יג; דברים ה,יז).  ואין לוקין על לאו זה, מפני שאין בו מעשה.  ואינו עובר בלאו זה, עד שייקח החפץ שחמד, כעניין שנאמר "לא-תחמד כסף וזהב עליהם, ולקחת לך" (דברים ז,כה), חימוד שיש בו מעשה.

א,י  כל המתאוה ביתו או אשתו וכליו שלחבירו, וכל כיוצא בהן משאר דברים שאפשר לו לקנותן ממנו--כיון שחשב בליבו היאך יקנה ממנו דבר זה, ונפתה ליבו בדבר--עבר בלא תעשה, שנאמר "לא תתאוה" (דברים ה,יז); ואין תאווה אלא בלב בלבד.

א,יא  התאווה מביאה לידי חימוד, והחימוד מביא לידי גזל:  שאם לא רצו הבעלים למכור, אף על פי שהרבה להם בדמים והפציר ברעים--יבוא לידי גזל, שנאמר "וחמדו בתים וגזלו" (ראה מיכה ב,ב).  ואם עמדו הבעלים בפניו להציל ממונם או מנעוהו לגזול, יבוא לידי שפיכות דמים.  צא ולמד ממעשה אחאב ונבות.

א,יב  הא למדת שהמתאוה עובר בלאו אחד, והקונה דבר שהתאוה בהפצר שהפציר בבעלים או בבקשה מהן עובר בשני לאוין; לכך נאמר "לא-תחמד" (שמות כ,יג; דברים ה,יז), "ולא תתאוה" (דברים ה,יז).  ואם גזל, עבר בשלושה לאוין.

א,יג  כל הגוזל את חבירו שווה פרוטה--כאילו נטל נשמתו ממנו, שנאמר "כן--אורחות, כל-בוצע בצע; את-נפש בעליו ייקח" (משלי א,יט).  ואף על פי כן, אם לא היתה הגזילה קיימת, ורצה הגזלן לעשות תשובה, ובא מאליו והחזיר דמי הגזילה--תקנת חכמים היא שאין מקבלין ממנו, אלא עוזרין אותו ומוחלין לו כדי לקרב הדרך הישרה על השבים.  וכל המקבל ממנו דמי הגזילה, אין רוח חכמים נוחה הימנו.
 

הלכות גזילה ואבידה פרק ב

ב,א  הגזילה שלא נשתנת, אלא הרי היא כמות שהייתה--אף על פי שנתייאשו הבעלים ממנה, ואף על פי שמת הגזלן והרי היא ביד בניו--הרי זו חוזרת לבעליה בעצמה; ואם נשתנת ביד הגזלן--אף על פי שעדיין לא נתייאשו הבעלים ממנה--קנה אותה בשינוי, ומשלם דמיה כשעת הגזילה.

ב,ב  ודין זה דין תורה הוא, שנאמר "והשיב את-הגזילה אשר גזל" (ויקרא ה,כג).  מפי השמועה למדו--אם היא כשגזלה, משלם אותה; ואם נשתנת בידו, משלם דמיה.

ב,ג  נתייאשו הבעלים ממנה, ולא נשתנת--קנה הגזלן כל השבח שהשביחה אחר ייאוש, ואינו משלם אלא כשעת הגזילה; ודבר זה מדבריהם, מפני תקנת השבים.  וכשמחזיר הגזילה, שמין לו השבח ונוטל מן הנגזל.

ב,ד  [ג] מכרה הגזלן או נתנה במתנה--אף על פי שלא נשתנת הגזילה, אינה חוזרת בעצמה מיד הלוקח.  הואיל ונתיאשו הבעלים, בין לפני מכירה ונתינה בין לאחר מכירה ונתינה--קנה אותה הלוקח בייאוש ושינוי רשות.

ב,ה  [ד] הגוזל והשביח, ומכר או הוריש לפני ייאוש--מה שהשביח הוריש ומה שהשביח מכר, וקנה לוקח או יורש את השבח, ונוטל דמי השבח מנגזל ומחזיר הגזילה, וחוזר הנגזל ונוטל דמי השבח מן הגזלן:  שהרי לא נתייאש.

ב,ו  וכן אם השביח הלוקח או היורש, נוטל השבח מן הנגזל.  [ה] מכר הגזלן לגוי--אף על פי שהשביח הגוי, חוזרת לבעליה.  מכרה הגוי לישראל אחר שהשביחה--הואיל והגזלן ישראל וזה שהיא בידו ישראל, קנה השבח; ואם תפס הנגזל, אין מוציאין מידו.

ב,ז  [ו] כבר ביארנו שהגזילה שהשביחה אחר ייאוש או אחר שנשתנת--השבח שלגזלן מפני תקנת השבים, אף על פי שהשביחה מאליה.  כיצד:  גזל פרה ונתעברה אצלו, בין שילדה קודם שתבעו בדין בין שעדיין לא ילדה, גזל רחל ונטענה אצלו, בין שגזזה קודם שתבעו בדין בין שעדיין לא גזזה--הואיל ונתיאשו הבעלים, משלם כשעת הגזילה.  ואם ילדה וגזזה, הגיזות והוולדות שלגזלן; ואם עדיין לא ילדה ולא גזזה--שמין לו, ונוטל השבח מן הנגזל, ומחזיר הבהמה עצמה.

ב,ח  [ז] גזל פרה מעוברת, ונתיאשו הבעלים ואחר כך ילדה, רחל טעונה, ונתיאשו הבעלים ואחר כך גזזה--משלם דמי פרה העומדת לילד, ודמי רחל העומדת ליגזז.  ואם לפני ייאוש או קודם שנשתנת ילדה או גזזה--הרי הגיזות והוולדות שלבעלים, ואף על פי שנתעברה או נטענה ביד הגזלן, הואיל ולא נתייאשו הבעלים ולא נשתנת הגזילה, ברשות בעליה היא עדיין אף על פי שהגזלן חייב באונסיה.

ב,ט  [ח] גנב או גזל, והקדיש וטבח אחר שנתייאשו הבעלים--הרי היא ברשות הגזלן משעה שהקדישה בלבד, כדי שלא יהא חוטא נשכר; וכל ולדותיה וגיזותיה משעת גניבה עד שעת הקדש, שלבעלים.

ב,י  [ט] במה דברים אמורים, בשבח הבא מאליו, כגון גיזות וולדות.  אבל אם היתה כחושה ופטמה--אפילו לפני ייאוש, נוטל מן הנגזל שבח הפיטום.  וכן כל כיוצא בזה משבח שיש בו הוצאה.

ב,יא  [י] שינוי החוזר לברייתו, אינו שינוי.  כיצד:  הגוזל עצים ודבק אותן במסמרים, ועשה מהן תיבה--אינו שינוי:  שהרי אפשר לפרק אותן, והן חוזרין לוחות כשהיו.  [יא] גזל עפר, ועשהו לבינה--לא קנה:  שאם ידוק הלבנה, תחזור עפר כשהייתה.  גזל לשון שלמתכת, ועשהו מטבע--לא קנה:  שאם יתיך המטבע, יחזור לשון כשהייתה.  וכן כל כיוצא בזה.

ב,יב  אבל הגוזל עצים ושפן וקצצן, או חפר בהן ועשאן כלים, או שגזל צמר וצבעו, או נפצו ולבנו, או שגזל טווי ועשהו בגדים, או שגזל לבינה ועשאה עפר, או אבנים וסתתן, או מעות והתיכן--הרי זה שינוי בידו:  שאם יעשה אותן מעות אחרות, פנים חדשות הן.  וכן כל כיוצא בזה.

ב,יג  הגוזל מעות ישנות, ושפן וחדשן--לא קנה:  שהרי , וחוזרין כשהיו.  גזל מעות חדשים, וישנם--קנה:  שאם יחדש אותן, פנים חדשות הן.  גזל דקל מחובר, וקצצו--לא קנה, אפילו כרתו חוליות חוליות.  עשהו קורות, קנה.  [יד] גזל קורות גדולות, ועשאן קטנות--לא קנה; קצצן לוחות, עד שנשתנה שמם--קנה.  גזל לולב, והפריד עליו--קנה העלים.  גזל עלים, ועשאן הפיה--קנה.

ב,יד  גזל טלה ונעשה איל, עגל ונעשה שור--הרי זה שינוי בידו, וקנהו; ומשלם כשעת הגזילה, ואף על פי שלא נתייאשו הבעלים.

ב,טו  גזל כלי ושברו--אין שמין לו הפחת, אלא משלם דמיו; והכלי השבור שלגזלן.  ואם רצו הבעלים ליטול הכלי השבור--נוטלין, ומשלם הפחת:  שזו תקנה היא לבעלים; ואם לא רצו בה, הרשות בידן.  וכן כל כיוצא בזה.

ב,טז  גזילה שלא נשתנת, והוקרה--אף על פי שנתייאשו ממנה הבעלים--הרי זו חוזרת לבעליה, ואין לגזלן בה כלום:  שלא תיקנו לגזלן את השבח אחר ייאוש, אלא כגון שבח גיזות וולדות; אבל שבח היוקר--אם היתה הגזילה קיימת, חוזרת בעיניה ואינו זוכה בו.
 

הלכות גזילה ואבידה פרק ג

ג,א  הגוזל חבית שליין מחברו, והרי היא שווה דינר בשעת הגזילה, והוקרה אצלו ועמדה בארבעה--אם שיבר את החבית או שתה אותה או מכרה או נתנה במתנה, אחר שהוקרה--משלם ארבעה, כשעת הוצאה מן העולם:  שאילו הניחה, היתה חוזרת בעצמה.  נשברה מאליה או אבדה--משלם דינר, כשעת הגזילה.

ג,ב  היתה שווה בשעת הגזילה ארבעה, ובשעת הוצאה מן העולם דינר--משלם ארבעה, כשעת הגזילה, בין ששיבר אותה או שתאה, בין שנשברה או אבדה מאליה.  וכן כל כיוצא בזה.

ג,ג  הגוזל חותל שיש בו חמישים תמרים, וכשימכר החותל כולו כאחת יימכר בתשעה, וכשימכר אחת אחת יימכר בעשרה--אינו משלם אלא תשעה, ואין הנגזל יכול לומר לו אני אחת אחת הייתי מוכר.  וכן הדין במזיק, וכן כל כיוצא בזה בנכסי הדיוט; אבל בהקדש, אינו כן אלא משלם עשרה.

ג,ד  גזל בהמה והזקינה, או כחשה כחש שאינו יכול לחזור, גזל עבדים והזקינו, או כחשו כחש שאינו יכול לחזור, כגון חולאים שאין להם רפואת תעלה, או שגזל מטבע ונסדק או פסלו המלך, או שגזל פירות והרקיבו כולן, או יין והחמיץ--הרי זה כמי שגזל כלי ושברו, ומשלם כשעת הגזילה.

ג,ה  אבל אם גזל בהמה ועבדים, וכחשו כחש שאפשר לחזור, או שגזל מטבע ונפסל במדינה זו, והרי הוא יוצא במדינה אחרת, או שגזל פירות והרקיבו מקצתן, או תרומה ונטמאת, או שגזל חמץ ועבר עליו הפסח, או בהמה ונעברה בה עבירה, או נפסלה מליקרב, או שהייתה יוצאה להסקל--אומר לו הרי שלך לפניך, ומחזיר אותה בעצמה.

ג,ו  [ה] במה דברים אמורים, בשהחזיר הגזילה.  אבל אם נשרפה הגזילה, או אבדה אחר שנאסרה בהנאה--חייב להחזיר לו דמיה כשעת הגזילה.  לפיכך אם כפר בו אחר שנאסרה בהנאה, ונשבע--חייב לשלם קרן וחומש ואשם.

ג,ז  [ו] הגוזל בהמה ונשא עליה משא, או רכב עליה, או חרש בה או דש בה וכיוצא בזה, והחזירה לבעליה--אף על פי שעבר בלא תעשה, אינו חייב לשלם כלום:  שהרי לא הפסידה, ולא הכחישה.  ואם הוחזק אדם זה לגזול או לעשות מעשים אלו, פעם אחר פעם--קונסין אותו, ואפילו בחוצה לארץ, ושמין השכר או השבח שהשביח בבהמה, ומשלם לנגזל.

ג,ח  [ז] התוקף עבדו שלחבירו, ועשה בו מלאכה, ולא ביטלו ממלאכה אחרת--פטור, שנוח לו לאדם שלא יבטל עבדו; ואם ביטלו ממלאכה אחרת, משלם לו כפועל.

ג,ט  [ח] התוקף ספינתו שלחבירו, ועשה בה מלאכה--אם אינה עשויה לשכור--שמין כמה פחותה, ומשלם.  ואם היא עשויה לשכור--אם ירד לה בתורת שכירות, הואיל וירד שלא ברשות--אם רצה הבעל ליטול שכרה, נוטל; רצה ליטול פחותה, נוטל.  ואם ירד לה בתורת גזל, נותן הפחת.  וכן כל כיוצא בזה.

ג,י  [ט] הדר בחצר חבירו שלא מדעתו--אם אותה חצר אינה עשויה לשכור--אינו צריך להעלות לו שכר, אף על פי שדרך זה הדר לשכור מקום לעצמו:  שזה נהנה, וזה לא חסר.  ואם החצר עשויה לשכור--אף על פי שאין דרך זה לשכור, צריך להעלות לו שכר:  שהרי חסרו ממון.

ג,יא  [י] מי שהיה לו צמר וסמנין שרויין, ובא אחד וצבע הצמר בסמנין שלא מדעת חבירו--משלם לו דמי מה שהפסיד בצמר, ואינו מחשב לו שבח סמנין שעל גבי הצמר.  ואם תפס הניזק דמי מה שחסרו מן הסמנין, אין מוציאין מידו.

ג,יב  [יא] השולח יד בפיקדון--בין ששלח יד בעצמו, או על יד בנו ועבדו ושלוחו--הרי זה גזלן, ונתחייב באונסיו, ונעשת הגזילה ברשותו, כדין כל הגזלנים.

ג,יג  חשב לשלוח יד בפיקדון--אינו חייב באחריותו, עד שישלח יד.  ומששלח יד, נתחייב בו:  אף על פי שלא חיסר ממנו כלום, אלא נטל הפיקדון ממקום למקום ברשותו כדי לשלוח בו יד--הרי זה חייב, ששליחות יד אינה צריכה חסרון.

ג,יד  [יב] הגביה את החבית ליטול ממנה רביעית--נתחייב באונסיה, אף על פי שלא נטל.  אבל אם הגביה את הכיס ליטול ממנו דינר, וכיוצא בכיס מדברים שאינן גוף אחד--הרי זה ספק אם נתחייב בכל הכיס, או לא נתחייב אלא בדינר בלבד.

ג,טו  [יג] היו פירות מופקדין אצלו, ונטל מקצתן--אינו חייב אלא באחריות הפירות שנטל; ושאר הפיקדון המונח במקומו, הרי הוא ברשות בעליו.  ואם נפסד השאר מחמת זה שנטל, חייב בכול.

ג,טז  כיצד:  הטה את החבית במקומה, ונטל ממנה רביעית או יתר--אם נשברה אחר שנטל, והיא במקומה--אינו חייב אלא במה שנטל, שהרי לא הגביה החבית; ואם החמיצה, משלם את דמי כולה כשעת הגזילה.  וכן כל כיוצא בזה.

ג,יז  [יד] הכופר בפיקדון בבית דין--אם היה ברשותו בעת שכפר--נעשה עליו גזלן, וחייב באונסיו.

ג,יח  [טו] השואל שלא מדעת הבעלים, הרי זה גזלן.  היה כלי ביד בנו שלבעל הבית, או ביד עבדו, ולקחו אחד מהן ונשתמש בו--הרי זה שואל שלא מדעת, ונעשה ברשותו, ונתחייב באונסיו, עד שיחזירנו לבעלים; לפיכך אם החזירו לקטן שהיה בידו, או לעבד, ואבד מהן או נשבר--חייב לשלם.  וכן כל כיוצא בזה.

ג,יט  [טז] החוטף משכון מיד הלווה שלא ברשות בית דין--הרי זה גזלן, אף על פי שהוא חייב לו.  ואין צריך לומר אם נכנס לתוך בית חבירו ומשכנו--שהוא גזלן, שנאמר "בחוץ, תעמוד" (דברים כד,יא).
 

הלכות גזילה ואבידה פרק ד

ד,א  קנס קנסו חכמים לגזלנין, שיהיה הנגזל נשבע על כל מה שיטעון, ונוטל מן הגזלן:  והוא, שיהיה זה מוחזק שגזלו בשני עדים.

ד,ב  כיצד:  הרי שנכנס לתוך בית חבירו למשכנו בפני עדים, ולא היה תחת כנפיו כלום, ויצא וכלים מוטלין לו תחת כנפיו, ולא ידעו העדים מה הן.  בעל הבית אומר כך וכך גזלתני--בין שאמר הגזלן מעולם לא נכנסתי ולא נטלתי כלום, בין שאמר נכנסתי למשכן כמו שאמרו העדים אבל לא נטלתי ולא היה תחת כנפי אלא כלים שלי, בין שאמר נטלתי כלי זה ובעל הבית טוען שנטל זה וכלי אחר--הרי בעל הבית נשבע בנקיטת חפץ, ונוטל כל מה שיטעון.

ד,ג  במה דברים אמורים, בשטען דברים שהוא אמוד בהן, או שהוא אמוד שמפקידין אצלו אותן הדברים שטען, וטען בדברים שאפשר שינטלו תחת הכנפיים כמו שהעידו העדים.

ד,ד  ראוהו עדים שנכנס למשכן את חבירו, ולא ראוהו בעת שיצא או שיצא ואין נראה תחת כנפיו כלום, ובעל הבית טוען ואומר כך וכך נטל--אפילו אמר מעולם לא נכנסתי, שהרי מכחיש את העדים--הרי זה פטור:  שאם אמר נכנסתי ולא נטלתי, נשבע שבועת היסת שלא נטל כלום והולך--שאפשר שייכנס לגזול, ולא גזל.

ד,ה  היה עד אחד מעידו שנכנס ונטל כלים תחת כנפיו, ואינו יודע מה הן, והוא אומר לא גזלתי כלום, או שאמר בחובי נטלתי--הואיל ואין העד יודע מה היה תחת כנפיו, הרי זה נשבע בנקיטת חפץ שלא גזל:  שאינו מוחזק בגזלנות, אלא בשני עדים.

ד,ו  כשם שבעל הבית נשבע ונוטל מן הגזלן--כך שומר שלבעל הבית, אפילו אשתו שלשומר נשבעת שזה נטל כך וכך, ומשלם הגזלן.

ד,ז  היה שם שכירו או לקיטו שלבעל הבית, אינן נשבעין ונוטלין.  ואין הנגזל יכול לישבע, שהרי לא היה בביתו בשעה שנגזל; ואין העדים יודעים מה נטל תחת כנפיו, כדי לחייב הגזלן להחזיר.  ואין משביעין את הגזלן, מפני שהוא חשוד על השבועה.

ד,ח  וכיצד עושים בדין זה--מחרים בעל הבית חרם סתם על מי שנטל מביתו כלום, ואינו מודה בבית דין.  ואפילו הודה הגזלן שגזל מקצת--מחזיר המקצת שהודה בה בלבד, שהרי אין בעל הבית טוענו טענת ודאי.

ד,ט  הגוזל אחד מחמישה, ואינו יודע מי הוא הנגזל, וכל אחד ואחד מהן תובעו ואומר, לי גזלת--אף על פי שאין שם עדים שגזל--הרי כל אחד מהן נשבע שזה גזלו, ומשלם גזילה לכל אחד ואחד.  אף דבר זה, קנס הוא שקנסו אותו חכמים מפני שעבר עבירה וגזל; אבל דין תורה, אינו חייב לשלם מספק.

ד,י  אמר לשניים גזלתי אחד מכם, או אביו שלאחד מכם, ואיני יודע איזה הוא--אם בא לצאת ידי שמיים, חייב לשלם גזילה לכל אחד ואחד.  אבל בדין, אינו נותן אלא גזילה אחת, והן חולקין אותה ביניהן:  שהרי אין אחד מהן יודע שנגזל, אלא זה בא והודיעם; ולא קנסו חכמים בדבר זה, מפני שאין לו תובע.

ד,יא  הטוען את חבירו, ואמר לו גזלתני מאה--אם אמר לא גזלתי, נשבע שבועת היסת כדין כל נתבע.  ואם הודה שגזלו חמישים, משלם חמישים; ונשבע שבועת התורה על השאר כדין כל מודה במקצת, שהרי לא הוחזק גזלן בעדים.

ד,יב  וכן הטוען את חבירו שנכנס לביתו וגזלו כלים, והוא אומר דרך משכון לקחתים בחוב שיש לי אצלך, ובעל הבית אומר אין לך בידי כלום--אף על פי שהודה שמשכנו שלא ברשות, הואיל ואין שם עדים שמעידים שגזל, הרי זה נשבע וגובה חובו מן המשכון, שהפה שאסר הוא הפה שהתיר; והואיל והוא נשבע ונוטל, הרי זה נשבע בנקיטת חפץ כמו שיתבאר בהלכות טוען ונטען.

ד,יג  [יב] ראוהו עדים שנכנס לתוך ביתו שלחבירו שלא בפני בעל הבית, ונטל משם כלים:  אף על פי שהוציאן מגולין, ואף על פי שבעל הבית הזה עשוי למכור את כליו--אם טען ואמר דרך גזל לקחן, והלה אומר ברשותך באתי ואתה מכרתם לי, או נתתם לי, או בחוב שיש לי אצלך תפסתים--אינו נאמן:  שכל הנכנס לבית חבירו שלא בפניו, ונטל כלים משם והוציאן בפני עדים--הרי זה בחזקת גזלן.  לפיכך מחזיר הכלים לבעל הבית; ואין כאן שבועה, שהרי העדים ראו מה גזל.  ואחר שיחזיר, חוזר ותובע את בעל הבית בכל מה שיטעון, והדין ביניהן.

ד,יד  [יג] וכן אם היה שם עד אחד בלבד, ובעל הבית טוען שגזול הוא כלי זה בידו, והלה אומר לקוח הוא בידי, או בחובי גביתיו, או שלי היה ופיקדון הוא אצלך--הרי זה חייב להחזיר הכלי לבעליו, בלא שבועה:  שאילו היו שם שני עדים, היה חייב לשלם.  ועכשיו שאין שם אלא עד אחד, חייב שבועה, ואינו יכול לישבע, שהרי אינו מכחיש את העד; וכל המחוייב שבועה ואינו יכול לישבע, משלם.

ד,טו  לפיכך אם כפר, ואמר לא נכנסתי לביתו ולא נטלתי כלום--הואיל ואין שם אלא עד אחד, והוא מכחישו--הרי זה נשבע שבועת התורה שלא לקח מביתו כלום, ונפטר.

ד,טז  [יד] מעשה באחד שחטף לשון שלכסף מיד חבירו בפני עד אחד, ובא החוטף ואמר חטפתי, ושלי חטפתי; וחייבו אותו חכמים להחזיר--מפני שהוא מחוייב שבועה בעד זה ואינו יכול לישבע, שהרי הודה כמו שאמר העד.  ואלו לא היה שם עד כלל, היה נשבע שבועת היסת ששלו חטף; ואלו הכחיש העד ואמר מעולם לא חטפתי, היה נשבע שבועת התורה שלא חטף.  וכדין זה דנין בכל כיוצא בזה, בכל מקום.

ד,יז  [טו] חטף ממנו זהובים בפני עד אחד, והוא אומר שלי חטפתי ועשרים היו--אף על פי שאין העד יודע כמה חטף, הרי זה משלם העשרים:  שהרי ידע בוודאי שזהובים חטף.  ואלו היו שניים, היה חייב לשלם; ונמצא בעד אחד מחוייב שבועה ואינו יכול לישבע, כמו שביארנו.

ד,יח  [טז] אמר החוטף עשרים חטפתי, ועשרים שלי הן, והנגזל אומר מאה חטף--הואיל ואין העד יודע מניינן, הרי משלם העשרים שהודה בהן שחטפן; ונשבע שבועת התורה על השאר, שהרי נתחייב במקצת.  ודעתי נוטה בזה שיישבע היסת, שהרי לא הודה בכלום אלא אמר שלי חטפתי.

ד,יט  [יז] נכנס לביתו שלחבירו שלא בפניו, ונטל משם כלים בפני עד אחד, ואין העד יודע כמה נטל--הרי בעל הבית אומר עשרים כלים היו בביתי, והגוזל אומר לא נטלתי אלא עשרה והם שלי--חייב להחזיר העשרה, מפני שהוא מחוייב שבועה ואינו יכול לישבע; ואינו נשבע על השאר אפילו שבועת היסת, מפני שאינו יכול לטעון על הגזלן טענת ודאי.
 

הלכות גזילה ואבידה פרק ה

ה,א  אסור לקנות דבר הגזול מן הגזלן, ואסור לסעדו על שינויו כדי שיקנהו:  שכל העושה דברים אלו וכיוצא בהן--מחזק ידי עוברי עבירה, ועובר על "ולפני עיוור, לא תיתן מכשול" (ויקרא יט,יד).

ה,ב  אסור ליהנות בדבר הגזול, ואפילו לאחר ייאוש:  והוא, שידע בוודאי שדבר זה הוא הגזילה עצמה.  כיצד:  ידע בוודאי שבהמה זו גזולה, אסור לרכוב עליה או לחרוש בה.  [ג] גזל בית או שדה--אסור לעבור בתוכה, או להיכנס לה בחמה מפני החמה ובגשמים מפני הגשמים; ואם דר בתוכה--חייב להעלות שכר לבעלים, כדין הדר בחצר חבירו שלא מדעתו.  גזל דקלים, ועשה מהן גשר--אסור לעבור עליו.  וכן כל כיוצא בזה.

ה,ג  [ד] מי שעבר, ואכל הגזילה אחר ייאוש--פטור מלשלם.  ואם אכל קודם ייאוש, ורצו הבעלים לגבות מן האוכל--גובין, שעדיין ברשותן היא; ואם רצו, גובין מן הגזלן.

ה,ד  [ה] הגוזל ומת, בין שהאכיל את הגזילה לבנים אחר ייאוש, בין שלא האכילם אלא מכרה או אבדה--אם הניח קרקע, חייבין לשלם; אבל מן המיטלטלין, אינן חייבין לשלם--שדמי הגזילה חוב הן על הגזלן, ואין המיטלטלין משתעבדין לבעל חוב.

ה,ה  [ו] כבר תיקנו הגאונים לגבות בעל חוב מן המיטלטלין, ואפילו במלווה על פה; לפיכך חייבין לשלם בין אכלו בין לא אכלו, בין נתייאשו הבעלים בין לא נתייאשו, בין מן הקרקע בין מן המיטלטלין שהניח.

ה,ו  [ז] דין הלוקח מיטלטלין מן הגזלן, כלוקח מן הגנב:  אם גזלן מפורסם הוא, לא עשו בו תקנת השוק.  ואם אינו מפורסם, עשו בו תקנת השוק, ונותן הנגזל ללוקח דמים שנתן, ולוקח גזילתו; וחוזר ותובע הגזלן בדמי הגזילה.  ואם כבר נתייאשו הבעלים--קנה לוקח עצמה שלגזילה, ואינו מחזירה.

ה,ז  [ח] אסור ליהנות מן הגזלן; ואם היה מועט שלו--אף על פי שרוב ממונו גזול, מותר ליהנות ממנו עד שייוודע בוודאי שדבר זה גזול בידו.

ה,ח  [ט] בני אדם שחזקתן גזלנין, וחזקת כל ממונן מן הגזל מפני שמלאכתן גזלנות, כגון המוכסין והליסטין--אסור ליהנות מהן, שחזקת מאכל זה שהוא גזול; ואין מצרפין דינרים מן התיבה שלהן, שהכול בחזקת גזילה.

ה,ט  [י] נטלו מוכסין כסותו, והחזירו לו כסות אחרת, נטלו חמורו, והחזירו לו חמור אחר--הרי אלו שלו:  מפני שזו כמכירה היא; וחזקתן שנתייאשו הבעלים מהן, ואינו יודע בוודאי שזו גזילה.  ואם היה ותיק ומחמיר על עצמו, מחזירן לבעלים הראשונים.

ה,י  [יא] במה דברים אמורים שהמוכס כליסטיס, בזמן שהמוכס גוי, או מוכס העומד מאליו, או מוכס העומד מחמת המלך ואין לו קצבה אלא לוקח מה שירצה ומניח מה שירצה.  אבל מכס שפסקו המלך, ואמר שיילקח שליש או רביע או דבר קצוב, והעמיד מוכס ישראל לגבות חלק זה למלך, ונודע שאדם זה נאמן ואינו מוסיף כלום על מה שגזר המלך--אינו בחזקת גזלן, לפי שדין המלך דין הוא.  ולא עוד אלא שהוא עובר המבריח מן המוכס זה, מפני שהוא גוזל מנת המלך, בין שהיה המלך גוי, בין שהיה מלך ישראל.

ה,יא  [יב] וכן מלך שהשים מס על בני העיר, או על כל איש ואיש, דבר קצוב משנה לשנה, או על כל שדה ושדה דבר קצוב, או שגזר שכל מי שיעבור על דבר זה יילקחו כל נכסיו לבית המלך, או כל מי שיימצא בשדה בשעת הגורן הוא ייתן המס שעליה בין שהיה הוא בעל השדה בין שאינו בעל השדה, וכל כיוצא בדברים אלו--אינו גוזל, וישראל שגבה אותן למלך אינו בחזקת גזלן, והרי הוא כשר:  והוא שלא יוסיף ולא ישנה כלום, ולא ייקח לעצמו כלום.

ה,יב  [יג] וכן מלך שכעס על אחד מעבדיו ושמשיו מבני המדינה, ולקח שדהו או חצרו--אינה גזל, ומותר ליהנות בה.  והלוקח אותה מן המלך--הרי היא שלו, ואין הבעלים מוציאין אותה מידו:  שזה דין המלכים כולם ליקח כל ממון שמשיהם כשכועסין עליהם, והרי המלך הפקיע שעבודן; ונעשת חצר זו או שדה זו כהפקר, וכל הקונה אותה מן המלך זכה בה.

ה,יג  אבל מלך שלקח חצר או שדה שלאחד מבני המדינה דרך חמס, שלא כדיינין שחקק--הרי זה גזלן, והלוקח ממנו מוציאין הבעלים מידו.  [יד] כללו שלדבר:  כל דין שיחקוק אותו המלך לכול, ולא יהיה לאדם אחד בפני עצמו--אינו גזל; וכל שייקח מאיש זה בלבד, שלא כדת הידועה לכול אלא חמס את זה--הרי זה גזל.

ה,יד  לפיכך גבאי המלך ושוטריו שמוכרים השדות במס הקצוב על השדות, ממכרן ממכר.  אבל מס שעל כל איש ואיש, אינו גובה אלא מן האדם עצמו; ואם מכרו השדה במס שעל האיש--הרי זה אינו ממכר, אלא אם כן היה דין המלך כך.

ה,טו  מלך שהיו דיניו שכל מי שלא ייתן המס שעל השדה, תהיה השדה לנותן המס, וברח בעל השדה מפני המס, ובא זה ונתן מס שעליה למלך ואכל פירותיה--אין זה גזל, אלא אוכל פירות ונותן המס עד שיחזרו הבעלים:  שדין המלך דין הוא, כמו שאמרנו.

ה,טז  וכן מלך שגזר שכל מי שייתן מס הקצוב על האיש, ישתעבד בזה שלא נתן, ובא ישראל ונתן המס שעל ישראל זה העני--הרי זה עובד בו יתר מדיי, שדין המלך דין; אבל אינו עובד בו כעבד.

ה,יז  מלך שכרת אילנות שלבעלי בתים, ועשה מהן גשר--מותר לעבור עליו; וכן אם הרס בתים, ועשה אותן דרך או חומה--מותר ליהנות בה.  וכן כל כיוצא בזה, שדין המלך דין.

ה,יח  במה דברים אמורים, במלך שמטבעו יוצא באותן הארצות, שהרי הסכימו עליו בני אותה הארץ, וסמכה דעתן שהוא אדוניהם והם לו עבדים.  אבל אם אין מטבעו יוצא, הרי הוא כגזלן בעל זרוע, וכמו חבורת לסטים המזינין, שאין דיניהן דין; וכן מלך זה וכל עבדיו, כגזלן לכל דבר.
 

הלכות גזילה ואבידה פרק ו

ו,א  קורות ואבנים ועצים וכיוצא בהן ששטפם הנהר--אם נתייאשו הבעלים מהן--הרי אלו מותרין, והן .  ואם אינו יודע אם נתייאשו, או לא נתייאשו--חייב להחזיר; ואין צריך לומר, אם היו הבעלים מרדפין אחריהן.

ו,ב  לפיכך המציל מיד הנהר, ומזוטו שלים, ומשלוליתו שלנהר, ומן הגיס, ומן הדליקה, ומן הארי, ומן הדוב, ומן הנמר, ומן הברדלס--אם ידע בוודאי שנתייאשו הבעלים, הרי אלו שלו; ואם לא ידע, יחזיר.

ו,ג  המציל מיד ליסטיס ישראל--הרי אלו שלו, מפני שסתם הדבר שנתייאשו הבעלים; ואם ידע שלא נתייאשו, חייב להחזיר.  אבל המציל מיד ליסטיס גוי או מוכס גוי--חייב להחזיר, שסתם הדבר שלא נתייאשו הבעלים; ואם ידע בוודאי שנתייאשו הבעלים, הרי אלו שלו.

ו,ד  ומפני מה סתם ליסטיס ישראל שנתייאשו הבעלים, וסתם גוי שלא נתייאשו--מפני שהבעלים יודעים שהגויים מחזירין מיד הגזלן, אף על פי שאין שם עדים שגזל, אלא בראיות רעועות, ובאומדן דעתן.

ו,ה  [ד] שחליים הצומחים בתוך הפשתן--המלקט אותן כשהן לחין--אין בהן משום גזל, מפני שהן מפסידין הפשתן על בעל השדה; ואם יבשו--אסורין משום גזל, שכבר הפסידו מה שהפסידו.  ואם היו על הגבול--אסורין, אפילו כשהן לחין.

ו,ו  [ה] כבר ביארנו בנזקי ממון שהמוציא תבנו וקשו לרשות הרבים, אין בהם משום גזל; אבל המוציא את הגולל לרשות הרבים, בין בשעת הוצאת זבלים בין שלא בשעת הוצאת זבלים--חייבין עליהם משום גזל.

ו,ז  [ו] מי שנתחלפו לו כליו בכלים אחרים בבית האבל או בבית המשתה--הרי זה לא ישתמש בהן, עד שיבוא הלה וייטול את שלו.  נתחלפו לו בבית האומן--אם אשתו ובניו שלאומן נתנו לו, או שנתן לו האומן ואמר לו טול כליך--הרי זה לא ישתמש בהן, עד שיבוא הלה וייטול את שלו.

ו,ח  אמר לו האומן טול כלי זה--הרי זה ישתמש בו, עד שיבוא הלה ויחזיר את שלו:  שמא כליו שלאומן הוא, או בעל הכלי ציווה את האומן למוכרו לו.  וכן כל כיוצא בזה.

ו,ט  [ז] דברים הרבה אסרו חכמים משום גזל; והעובר עליהן, הרי זה גזלן מדבריהם:  כגון מפריחי יונים והמשחקין בקוביה.

ו,י  מפריחי יונים כיצד:  לא יפריח אדם יונים בתוך היישוב, שהרי לוקח ממון אחרים שלא כדין, מפני שמשלח זכר ויביא נקבה משובך אחר, או נקבה ותביא זכר.  ולא יונים בלבד, אלא כל העושה כזה בשאר עופות או חיה ובהמה--הרי זה גזלן מדבריהם.

ו,יא  [ח] וכן אסרו חכמים לצוד יונים בתוך היישוב, מפני שהן שלאחרים.  ואין פורסין נשבין ליונים, אלא אם כן הרחיק מן היישוב ארבעה מילין; ואם היה ישוב כרמים, אפילו מאה מיל לא יפרוס, שהיונים שלבעלי כרמים הם.  וכן לא יפרוס בתוך השובכין, אף על פי שהן שלו או שלגוי או שלהפקר, ואף על פי שהרחיק מן היישוב מאה מיל, מפני שהיונים באות ליישוב השובכין.

ו,יב  [ט] מרחיקין את השובך מן העיר חמישים אמה.  ולא יעשה אדם שובך בתוך שדהו, אלא אם כן יש לו חמישים אמה לכל רוח, כדי שלא יימשכו הגוזלות, ויפסידו בשדות ויאכלו משלאחרים.  ואם לקחו מאחר--אפילו היה בינו ובין תחילת שדה חבירו בית רובע בלבד, הרי הוא בחזקתו ואין מחייבין אותו להרחיק.

ו,יג  [י] המשחקין בקוביה כיצד:  אלו שמשחקין בעצים או בצרורות או בעצמות וכיוצא בהן, ועושים תנאי ביניהם שכל הנוצח את חבירו באותו השחוק, ייקח ממנו כך וכך--הרי זה גזל מדבריהם.  אף על פי שברצון הבעלים לקח, הואיל ולקח ממון חבירו בחינם דרך שחוק והתל, הרי זה גזל.

ו,יד  וכן המשחקין בבהמה או בחיה או בעופות ועושים תנאי, שכל שתנצח בהמתו או תרוץ יותר, ייקח מחברו כך וכך, וכל כיוצא בדברים אלו--הכול אסור, וגזל מדבריהם.  [יא] והמשחק בקוביה עם הגוי--אין בו איסור גזל, אבל יש בו איסור עוסק בדברים בטילים:  שאין ראוי לאדם שיעסוק כל ימיו אלא בדברי תורה, ובישובו שלעולם.

ו,טו  [יב] מצודות חיה ועופות ודגים, שנפלו מיני החיה לתוך המצודה, ובא אחר ונטלן--הרי זה גזל מדבריהם, מפני שעדיין לא הגיעו ליד הזוכה בהן.  [יג] נהר המושך ומעיינות הנובעין, הרי הן שלכל אדם.

ו,טז  עני המנקף בראש הזית זיתים , ובא עני אחר ונטלן מעל הארץ--הרי זה גזל מדבריהם, מפני שעדיין לא הגיעו ליד הזוכה בהן; ואם היה העני מקבץ בידו בראש הזית, ומשליך לארץ--הרי זה גזל גמור, שהרי הגיעו ליד הזוכה בהן.

ו,יז  [יד] הדבורים אינן ברשותו שלאדם כמו תרנגולים ואוזים, ואף על פי כן יש בהן קנין מדבריהם; והגוזל נחיל דבורים, או שמנעו מבעליו אם בא לרשותו--הרי זה גזל מדבריהם.

ו,יח  לפיכך מי שיצא נחיל שלדבורים מרשותו, ושכן ברשות חבירו--יש לבעל הנחיל להלך בתוך שדה חבירו, עד שייטול את נחילו.  ואם הזיק, משלם מה שהזיק; אבל לא יקוץ את הסוכה, על מנת ליתן דמים.

ו,יט  [טו] נאמנת אישה או קטן לומר, מכאן יצא נחיל זה:  והוא, שיהיו משיחין לפי תמן, ויהיו הבעלים מרדפין אחר הנחיל, ושואלים היכן חנה:  אף על פי שאין אישה או קטן בני עדות, הואיל וקניין דבורים מדבריהם, האמינו אותם בו.

ו,כ  [טז] כל מי שיש בידו גזל שלדבריהם, אינו יוצא מידו בדיינין.  וכן אם כפר בו ונשבע, אינו מוסיף חומש כמו שמוסיף על הגזל הגמור.
 

הלכות גזילה ואבידה פרק ז

ז,א  כל מי שנתחייב ממון לחבירו הישראלי, וכפר בו ונשבע על שקר--הרי זה חייב להחזיר לו הקרן שכפר בו, והוספת חומש; וחייב בקרבן, והוא הנקרא אשם גזילות.

ז,ב  אחד הגוזל, או העושק, או הגונב, או שהלווהו, או שהפקיד אצלו, או מצא אבדה וכחש בה, או שהייתה ביניהן שותפות ונשאר לו אצלו ממון, או שעשה לו מלאכה ולא נתן לו שכרו.  כללו שלדבר:  כל שאילו הודה חייב לשלם בדין, וכפר ונשבע--משלם קרן וחומש, שנאמר "וכחש בעמיתו בפיקדון . . ." (ויקרא ה,כא).

ז,ג  במה דברים אמורים, בשהיה חייב לשלם מחמת עצמו; אבל אם היה חייב לשלם מחמת אביו, אינו משלם חומש.  כיצד:  כגון שגזל אביו או גנב או שהיה חייב לאחרים, והבן יודע, וכפר הבן ונשבע, ואחר כך הודה--משלם הקרן בלבד:  שנאמר "אשר גזל" (ויקרא ה,כג)--על גזלו הוא מוסיף חומש, ואינו מוסיף חומש על גזל אביו.

ז,ד  במה דברים אמורים, בשאין הגזילה קיימת; אבל אם גזל אביו ומת, והרי הגזילה קיימת, וכפר היורש ונשבע, ואחר כך הודה--משלם קרן וחומש.

ז,ה  גזל האב ונשבע והודה, ואחר כך מת--הרי היורש משלם קרן וחומש; [ו] גזל ונשבע ומת, והודה היורש--משלם הקרן בלבד.  ובין כך ובין כך, היורש פטור מן האשם.

ז,ו  [ז] הנשבע לגוי--משלם את הקרן, ואינו חייב בחומש:  שנאמר "וכחש בעמיתו" (ויקרא ה,כא).  וכן הגוזל פחות משווה פרוטה, וכפר ונשבע--אינו חייב בחומש, שאין פחות משווה פרוטה ממון.

ז,ז  כמה הוא החומש, אחד מארבעה בקרן:  שאם גזל שווה ארבעה ונשבע, משלם חמישה; ואם היתה הגזילה קיימת, מחזיר אותה ונותן דמי רביע שלה.

ז,ח  אין הנשבע על כפירת ממון משלם חומש, עד שיודה מעצמו; אבל אם באו עדים, והוא עומד בכפירתו--משלם הקרן בלבד על פי עדים, ואינו משלם את החומש:  שהחומש עם הקרבן לכפרה הם באים, ואינו מביא אותן אלא על פי עצמו.

ז,ט  הגוזל את חבירו--אף על פי שכפר בו, הואיל ולא נשבע, אם חזר והודה, אינו חייב לרדוף אחר הבעלים עד שיחזיר להם ממון שבידו:  אלא יהי ביד הגזלן, עד שיבואו הבעלים ויטלו שלהן.

ז,י  אבל אם נשבע על שווה פרוטה ומעלה--חייב לרדוף אחר הבעלים עד שיחזיר להם, אפילו הם באיי הים, מפני שכבר נתייאשו מאחר שנשבע, ואינן באין עוד לתובעו.

ז,יא  [י] אפילו החזיר הגזילה כולה חוץ משווה פרוטה, חייב להוליכה אחר הנגזל; ולא ייתן לא לבנו שלנגזל, ולא לשלוחו, אלא אם כן עשה הנגזל השליח בעדים.  ואם הביא את הגזילה ואת החומש לבית דין שבעירו--הרי זה מביא אשמו, ומתכפר לו; ובית דין מיטפלין בה, עד שתגיע לבעלה.  וכן נותן הוא לשלוח בית דין.  וכל הנותן הגזל וכיוצא בו לבית דין, יצא.

ז,יב  [יא] נתן לו את הקרן, ולא נתן לו את החומש, או שמחל לו על הקרן, ולא מחל לו על החומש, או שמחל לו על זה ועל זה, חוץ מפחות משווה פרוטה בקרן--אינו צריך להוליך אחריו, אלא יבוא הנגזל וייטול את השאר.  ואף על פי שהגזילה עצמה קיימת, אין חוששין שמא תתיקר ונמצא הנשאר שווה פרוטה.

ז,יג  אבל אם נתן לו את החומש, ולא נתן לו את הקרן, או שמחל לו על החומש, ולא מחל לו על הקרן, או שמחל לו על זה ועל זה, חוץ משווה פרוטה בקרן--חייב להוליכו אחריו, או ייתן לבית דין שבעירו כמו שביארנו.

ז,יד  [יב] המחזיר את הקרן לבעלים, וכפר פעם שנייה בחומש ונשבע עליו--נעשה החומש כקרן לכל דבר, ומשלם עליו חומש אחר:  שנאמר "וחמישיתיו יוסף עליו" (ויקרא ה,כד)--מלמד שהוא מוסיף חומש על חומש, עד שיתמעט החומש שיכפור בו וישבע עליו משווה פרוטה.

ז,טו  [יג] מי שהיה אצלו פיקדון, וטען שאבד ונשבע, וחזר והודה שהוא אצלו, וחזר וטען שאבד ונשבע, וחזר והודה שהוא אצלו--משלם חומש לכל שבועה ושבועה עם הקרן האחד:  שנאמר "וחמישיתיו יוסף עליו" (ויקרא ה,כד), מלמד שהוא משלם כמה חומשין על קרן אחד.
 

הלכות גזילה ואבידה פרק ח

ח,א  הגוזל את חבירו, ומת הנגזל--יחזיר הגזילה ליורשים; ואם אבדה או נשתנת, נותן להם דמיה.  ואם נשבע לו, ואחר כך מת--נותן הקרן והחומש ליורשין.

ח,ב  הגוזל את אביו ונשבע לו, ומת האב--אם אין הגזילה קיימת או נשתנת, עושה חשבון עם אחיו על הקרן ועל החומש; ואם הגזילה קיימת, חייב להוציא הגזילה עצמה מתחת ידו.  לפיכך נותן את הגזילה ואת החומש לאחיו, ועושה עימהן חשבון.

ח,ג  אם אין לו אחין, שנמצא זה הגזלן לבדו הוא היורש--מוציא הגזילה מתחת ידו לבניו; ואם אין בנים לזה הבן הגזלן--נותנה לבעל חובו, או בהלוואתו, או לצדקה.  הואיל ויצאת הגזילה עצמה מתחת ידו--נפטר, אף על פי שנתנה מתנה או פרעה בחובו:  והוא, שיודיעם ויאמר זה גזל אבא.

ח,ד  וכן הגוזל את הגר ונשבע לו, וחזר והודה לו, וזקף עליו הכול מלווה, ואחר כך מת הגר--אף על פי שזכה בגזילה, חייב להוציאה מתחת ידו.  [ה] במה דברים אמורים, בשהודה בינתיים.  אבל אם גזל את הגר שאין לו יורשים, ונשבע לו, ומת הגר--הרי זה חייב לשלם הקרן והחומש לכוהנים שלאותו משמר, ומביא אשמו; ואחר כך יתכפר לו.

ח,ה  [ו] מפי השמועה למדו שזה שנאמר בתורה "ואם-אין לאיש גואל" (במדבר ה,ח)--בגר שמת ואין לו יורשים, הכתוב מדבר.  ואשם זה האמור כאן, הוא הגזל או דמי הגזילה.

ח,ו  לפיכך המחזיר גזל הגר בלילה, לא יצא, שהרי אשם קראו הכתוב, ואין מקריבין בלילה.  ואין הכוהנים חולקין גזל הגר כנגד גזל הגר, כדרך שאין חולקין בשר אשם זה כנגד בשר אשם אחר.

ח,ז  כל גזל הגר שאין בו שווה פרוטה לכל כוהן וכוהן מאנשי משמר, לא יצא המחזירו ידי השבה--שנאמר "המושב לה', לכוהן" (במדבר ה,ח), עד שתהיה השבה לכל כוהן.

ח,ח  ולמה נאמר בגזל הגר "איש" (במדבר ה,ח)--שהאיש אתה צריך לחקור ולחזר עליו, אם יש לו יורשים או אם אין לו; אבל אם היה הגר קטן--אי אתה צריך לחזר עליו, אלא חזקתו שאין לו יורשים.

ח,ט  [ח] הכוהנים בגזל הגר, כמקבלי מתנות הן.  לפיכך הגוזל חמץ מן הגר שאין לו יורשים, ועבר עליו הפסח--חייב ליתן לכוהנים את דמיו, כשעת הגזילה:  שאם  להן עכשיו, אינה מתנה--שהרי הוא אסור בהניה.  ואלו היה הגר קיים, היה אומר לו הרי שלך לפניך כמו שביארנו.

ח,י  [ט] כוהן שגזל גר שאין לו יורשים, ונשבע לו, ומת הגר--לא זכה זה בגזילה שתחת ידו, אלא יוציא מתחת ידו לכל אחיו הכוהנים בני המשמרה.

ח,יא  [י] הגוזל את הגר ונשבע לו, ומת הגר, והפריש אשמו וגזלתו להעלותן לכוהנים, ומת הגזלן קודם כפרה--הרי בני הגזלן יורשים את כסף הגזילה או הגזילה עצמה; והאשם ירעה עד  בו מום, כמו שביארנו במקומו.

ח,יב  [יא] נתן הגזלן את הכסף לאנשי משמר, ומת קודם כפרה--אין יורשי הגזלן יכולין להוציא מיד הכוהנים, שנאמר "איש אשר-ייתן לכוהן, לו יהיה" (במדבר ה,י); ואפילו היה הגזלן קטן, שאין מתנתו מתנה--אין יורשיו מוציאין מיד הכוהנים.

ח,יג  [יב] נתן את הכסף לאחת מן המשמרות, ואת האשם למשמרה זו שהיא שבתה--יחזור הכסף אצל האשם, לאנשי המשמרה הקבועה:  שהמשמרה שלקחה כסף בלא שבתה לא זכת, ומוציאין מידה.

ח,יד  [יג] אין מקריבין את האשם עד שיחזיר הגזלן הקרן לבעלים, או לכוהנים אם היה גזל גר שאין לו יורשים.  נתן את הקרן, והקריב אשמו--נתכפר לו, ואין החומש מעכב הכפרה; וחייב ליתן את החומש אחר כפרה.

ח,טו  [יד] העבדים והשטרות והקרקעות, אין בהן תוספת חומש:  שנאמר "וכחש בעמיתו בפיקדון" (ויקרא ה,כא), כל האמור בעניין מיטלטלין הוא וגופן ממון--יצאו קרקעות ועבדים שהוקשו לקרקעות, ויצאו שטרות שאין גופן ממון.  וכן אם היו גזל גר שאין לו יורשין, אינן חוזרים לכוהנים.

ח,טז  וכן הקרקע אינה נקנית לגזלן לעולם, אלא ברשות בעליה קיימת; ואפילו נמכרה לאלף זה אחר זה, ונתיאשו הבעלים--הרי זו חוזרת לנגזל בלא דמים.  וכל מי שיצאה מתחת ידו חוזר על זה שמכרה לו, וחוזר המוכר השני על המוכר הראשון, עד שיחזור הלוקח מן הגזלן על הגזלן, וייטול ממנו כמו שיתבאר.
 

הלכות גזילה ואבידה פרק ט

ט,א  הגוזל קרקע מחברו והפסידה, כגון שחפר בה בורות שיחין ומערות, או שקצץ את האילנות, ושחת המעיינות, והורס הבניין--חייב להעמיד לו בית או שדה כשהיו בשעת הגזילה, או ישלם דמי מה שהפסיד.

ט,ב  אבל אם נשחתה מאליה, כגון ששטפה נהר או נשרפה באש שירדה מן השמיים--אומר לו הרי שלך לפניך:  שהקרקע בחזקת בעליה קיימת; ואין אחריות הפסידה עליו, אלא אם כן הפסיד בידו--מה שאין הדין כן במיטלטלין או בעבדים, כמו שביארנו.

ט,ג  [ב] גזל שדה, ונגזלה ממנו, ונטלוה מציקים בכוח המלך--אם מכת מדינה היא, כגון שלקח המלך שדות או בתים שלכל אנשי המדינה--אומר לו הרי שלך לפניך; ואם מחמת הגזלן נלקחה, חייב להעמיד לו שדה אחרת.

ט,ד  [ג] אנס המלך את הגזלן, ואמר לו הראיה לנו כל מה שיש לך, והראה שדה זו שגזל בכלל שדותיו, ונטלה המלך--חייב להעמיד לו שדה אחרת כמותה, או נותן דמיה.

ט,ה  [ד] גזל שדה, והפסידה בידו--כשבעל השדה גובה את דמי מה שהפסיד הגזלן, גובה אותן מנכסים בני חורין:  מפני שהוא כמלווה על פה; ואם עמד הגזלן בדין, ונתחייב לשלם, ואחר כך מכר--גובה מנכסים משועבדין.

ט,ו  [ה] גזל שדה, ואכל פירותיה--משלם כל הפירות שאכל מנכסים בני חורין.  גזל, והשביח--שמין לו, וידו על התחתונה:  אם השבח יתר על ההוצאה, נוטל ההוצאה בלבד מן הנגזל; ואם ההוצאה יתירה על השבח, אין לו מן ההוצאה אלא שיעור השבח.

ט,ז  [ו] גזל שדה ומכרה, והשביחה הלוקח--אם השבח יתר על ההוצאה--נוטל ההוצאה מבעל השדה, ונוטל הקרן עם שאר השבח מן הגזלן:  [ז] הקרן מנכסים משועבדים, ושאר השבח מבני חורין.  ואם הכיר בה שהיא גזולה כשלקחה--אינו נוטל מן הגזלן אלא הקרן בלבד, ומפסיד שאר השבח היתר על ההוצאה.

ט,ח  היתה ההוצאה יתירה על השבח--בין שהכיר בה שהיא גזולה, בין שלא הכיר בה--אין לו מן ההוצאה אלא שיעור השבח:  נוטלו מבעל השדה; ונוטל הקרן מן הגזלן, מנכסים משועבדין.

ט,ט  [ח] הגוזל שדה ומכרה, ואכל הלוקח פירותיה--מחשבין עליו כל הפירות שאכל, ומשלם לבעל השדה; וחוזר וגובה אותן מן הגזלן, מנכסים בני חורין.  ואם הכיר בה שהיא גזולה--אין לו פירות, ואינו גובה מן הגזלן אלא הקרן בלבד.

ט,י  [ט] המוכר שדה שאינה שלו--אין ממכרו ממכר, ולא קנה לוקח כלום כמו שביארנו.  חזר הגזלן אחר שמכרה, ולקחה מבעליה--נתקיימה ביד הלוקח מן הגזלן.  ואפילו נתנה לו הגזלן מתנה כשהייתה גזולה בידו--כיון שחזר ולקחה, נתקיימה ביד זה שקיבל המתנה:  שמפני זה טרח הגזלן, עד שקניה כדי לעמוד בנאמנותו.

ט,יא  [י] לפיכך אם תבע הלוקח את הגזלן מפני שמכר לו שדה שאינה שלו, ונתחייב לשלם, והתחילו בית דין להכריז על נכסי הגזלן כדי להגבות מהן ללוקח, ואחר שהתחילו ההכרזות לקחה הגזלן מן הבעלים--לא נתקיימה ביד הלוקח:  שמאחר שהכריזו על נכסיו, נתגלה שאינו נאמן, ולא לקחה מן הבעלים, כדי להעמידה ביד הלוקח.

ט,יב  [יא] לקחה הגזלן מן הבעלים, אחר שמכרה כשהיא גזולה, וחזר ומכרה לאחר, או נתנה במתנה, או הורישה--הרי גילה דעתו שאינו רוצה להעמידה ביד זה שלקחה ממנו כשהייתה גזולה.

ט,יג  וכן אם נפלה לגזלן בירושה, לא נתקיימה ביד הלוקח.

ט,יד  [יב] גבה אותה הגזלן בחובו--אם יש לנגזל קרקע אחרת, ואמר לו הגזלן זו אני גובה בחובי--הרי זה נתכוון להעמידה ביד הלוקח; ואם אין לנגזל קרקע אלא זו, לגבות חובו הוא שנתכוון.

ט,טו  [יג] נתנוה הבעלים לגזלן מתנה, קנה אותה הלוקח:  שאילו לא טרח לבעלים, לא היו נותנים לו מתנה, ומפני זה טרח, כדי שיזכה בה בדין ויעמוד בנאמנותו ותתקיים ביד הלוקח.

ט,טז  [יד] הגוזל שדה, ואחר שגזלה והוחזק גזלן עליה חזר ולקחה מבעלים הראשונים, וטען הנגזל ואמר אנוס הייתי בשעה שמכרתי לו, ושלא לדעתי מכרתי מחמת גזלנותו--לא זכה הגזלן, אף על פי שיש לו עדים שלקחה בפניהם; ותחזור השדה לבעליה, ומחזירין לגזלן הדמים שנתן.

ט,יז  [טו] במה דברים אמורים, בשהעידו העדים שמנה בפניהם את המעות.  אבל אם העידו שבעל הקרקע מכר לגזלן, והודה לו בפניהם שנתן לו דמים כך וכך, והנגזל טוען שלא נתן לו כלום, ומחמת יראה הודה לו--אין לגזלן כלום, אלא מוציאין ממנו השדה בלא דמים, מפני שלא הודה לו אלא מן הפחד כשטוען, הואיל והוחזק גזלן עליה.

ט,יח  [טז] אין בעל השדה צריך לעשות מודעה על מכר זה:  הואיל והוחזק זה גזלן על שדה זו ואין ראיתו בה ראיה, אינו צריך למסור מודעה.  ואין דין גזלן, כדין האונס חבירו ותלה אותו עד שימכור לו:  שזה האונס אינו רוצה לגזול, ולא גזלו עדיין כלום; לפיכך אם לא מסר המוכר האנוס מודעה, ממכרו קיים.
 

הלכות גזילה ואבידה פרק י

י,א  גוי בעל זרוע שאנס נכסי ישראל, וירד לתוך שדהו מחמת שהיה לו חוב על בעל השדה, או מחמת שיש לו נזק ביד זה הישראלי, או מחמת שהפסיד ממונו, ואחר שתקף על השדה מכרה לישראל אחר--אין הבעלים יכולין להוציא מיד הלוקח.

י,ב  במה דברים אמורים, בשהודו הבעלים שאמת טען הגוי המוכר, או יעידו עדי ישראל שאמת טען הגוי.  וכן אם היה שם מלך או שור באותו מקום שיכול לכוף את הגוי שמכר לדין, ולא תבעו הבעלים את הגוי--אינן יכולין להוציא מיד הלוקח מן הגוי, אף על פי שאינן מודין לגוי ואף על פי שאין שם עדים שאמת טען הגוי:  שהרי הלוקח אומר לבעלים, אם גזלן הוא הגוי, למה לא תבעתם אותו בדיניהם.

י,ג  הגויים המציקים לישראל ומבקשים להרוג אותו עד שיפדה עצמו מיד הגוי בשדהו או בביתו,  למציק ואחר כך יניחנו:  כשירצה המציק למכור אותה הקרקע--אם יש ביד הבעלים ליקח מן המציק, הן קודמין לכל אדם.  ואם אין ביד הבעלים ליקח, או ששהת הקרקע ביד המציק שנים עשר חודש--כל הקודם ולקח מן המציק, זכה:  ובלבד שייתן לבעלים הראשונים רביע הקרקע, או שליש המעות, מפני שזה המציק מוכר בזול; הואיל וקרקע שאינה שלו הוא מוכר--הרי זה מוכר בפחות רביע או קרוב לו, וזה הרביע שלבעלים, שהרי מחמת שהיא שלהן מוכר בזול.

י,ד  לפיכך הלוקח מן המציק בשלושים--נותן לבעלים עשרה, או נותן להם רביע הקרקע, ואחר כך יקנה הכול.  ואם לא נתן, הרי רביע הקרקע כגזל בידו.

י,ה  [ד] היורד לתוך שדה חבירו שלא ברשות, ונטעה--אם היתה שדה העשויה ליטע--אומדין כמה אדם רוצה ליתן בשדה זו לטעה, ונוטל מבעל השדה; ואם אינה עשויה ליטע--שמין לו, וידו על התחתונה.

י,ו  [ה] אמר לו בעל השדה, עקור אילנך ולך--שומעין לו.  אמר הנוטע הריני עוקר אילני--אין שומעין לו, מפני שמכחיש את הקרקע.

י,ז  [ו] החצרות--הרי הן ראויות לבניין, ולהוסיף בהן בתים ועליות; לפיכך הורו הגאונים, שהבונה בחצר חבירו שלא מדעתו--הרי זה כנוטע שדה העשויה ליטע, ושמין לו כמה אדם רוצה ליתן בבניין זה לבנותו:  והוא, שיבנה בניין המועיל הראוי לאותה חצר כמנהג אותו מקום.

י,ח  [ז] היורד לשדה חבירו ברשות--אפילו נטע שדה שאינה עשויה ליטע--שמין לו, וידו על העליונה:  שאם היתה ההוצאה יתירה על השבח, נוטל ההוצאה; ואם השבח יתר על ההוצאה, נוטל השבח.  ובעל בנכסי אשתו, והשותף בשדה שיש לו חלק בה--כיורד ברשות הן, ושמין להם וידם על העליונה.

י,ט  [ח] היורד לשדה חבירו שלא ברשות, ונטע או בנה, ואחר כך בא בעל השדה והשלים הבניין או ששומר הנטיעות, וכיוצא באלו הדברים שמראין שדעתו נוטה למה שעשה זה וברצונו בא הדבר--שמין לו, וידו על העליונה.

י,י  [ט] היורד לתוך חורבתו שלחבירו, ובנאה שלא ברשות--שמין לו, וידו על התחתונה.  ואם אמר בעל הבניין, עצי ואבני אני נוטל--בבית, שומעין לו; בשדה, אין שומעין לו, מפני שמכחיש את הקרקע.  אמר לו בעל הקרקע, טול מה שבנית--שומעין לו.

י,יא  [י] כל מי ששמין לו--בין שהייתה ידו על העליונה, בין שהייתה ידו על התחתונה--אינו נוטל כלום, עד שיישבע בנקיטת חפץ כמה הוציא.  ואם אמר יבואו הדיינים, ויעשו שומת ההוצאה, והרי היא גלויה לעיניהם, וישערו העצים והאבנים והסיד ושכר האומנין בפחות שבשערים--שומעין לו, ונוטל בלא שבועה.  וכן זה שנוטל השבח בלבד, והיתה ידו על העליונה--אינו צריך שבועה.

י,יב  [יא] כל ששמין לו ונוטל, שטען בעל השדה ואמר נתתי, והיורד לשדה אומר לא נטלתי--היורד נאמן, ונשבע שלא נתן לו כלום ונוטל:  שהרי אומרין לבעל השדה, עדיין לא שמו לך ולא ידעת כמה אתה חייב ליתן, היאך נתת.

י,יג  אבל אם שמו לו ואמרו לבעל השדה תן לו, ואמר נתתי, אף על פי שעדיין לא נשבע היורד--הרי בעל השדה נאמן, וישבע שבועת היסת שנתן וייפטר:  שהקרקע בחזקת בעליה.

י,יד  [יב] בעל שהוריד אריסין בנכסי אשתו, ואחר כך גירשה--אם היה הבעל עצמו אריס--נסתלק בעל, נסתלקו אריסין:  שלא ירדו לה אלא על דעת הבעל; ושמין להם, וידם על התחתונה.  ואם אין הבעל אריס--על דעת הקרקע ירדו, ושמין להם כעריס.
 

הלכות גזילה ואבידה פרק יא

יא,א  השב אבדה לישראל--מצות עשה, שנאמר "השב תשיבם, לאחיך" (דברים כב,א).  והרואה אבידת ישראל, ונתעלם ממנה והניחה--עובר בלא תעשה, שנאמר "לא-תראה את-שור אחיך . . ." (שם); וביטל מצות עשה.  ואם השיבה, קיים מצות עשה.

יא,ב  לקח את האבידה, ולא השיבה--ביטל מצות עשה, ועבר על שני לאוין:  על "לא תוכל, להתעלם" (דברים כב,ג), ועל "לא תגזול" (ויקרא יט,יג).

יא,ג  אפילו היה בעל האבידה רשע, ואוכל נבלה לתיאבון וכיוצא בו--מצוה להשיב אבידתו.  אבל אוכל נבלה להכעיס, הרי הוא מין; והמינין מישראל, והאפיקורוסים, ועובדי עבודה זרה, ומחללי שבת בפרהסיה--אסור להחזיר להן אבדה, כגוי.

יא,ד  [ג] אבידת הגוי--מותרת, שנאמר "אבידת אחיך" (דברים כב,ג).  והמחזירה--הרי זה עובר עבירה, מפני שהוא מחזיק ידי רשעי עולם.  ואם החזירה לקדש את השם, כדי שיפארו את ישראל  שהם בעלי אמונה--הרי זה משובח.  ובמקום שיש חלול השם--אבידתו אסורה, וחייב להחזירה.  ובכל מקום מכניסין כליהם מפני הגנבים ככלי ישראל, מפני דרכי שלום.

יא,ה  [ד] טעות הגוי, כאבידתו ומותרת:  והוא, שטעה מעצמו; אבל להטעותו, אסור.  [ה] כיצד:  כגון שעשה הגוי חשבון וטעה.  וצריך שיאמר לו ישראל, ראה שעל חשבונך אני סומך, ואיני יודע, אלא מה שאתה אומר אני נותן לך.  כגון זה מותר--שמא יתכוון הגוי לבודקו, ונמצא שם שמיים מתחלל.

יא,ו  עיר שישראל וגויים דרין בה, ומחצה גויים ומחצה ישראל, ומצא בה אבדה--נוטל ומכריז; ואם בא ישראל ונתן סימניה, חייב להחזיר.

יא,ז  היה רוב העיר גויים--אם מצא במקום מן העיר שרוב המצויים שם ישראל, חייב להכריז.  אבל אם מצא  ופלטיה גדולים בבתי כנסייות ובבתי מדרשות שהגויים מצויין שם תמיד, ובכל מקום שהרבים מצויין שם--הרי המציאה שלו:  ואפילו בא ישראל ונתן סימניה--שהרי נתייאש ממנה כשנפלה, מפני שהוא אומר גוי מצאה.

יא,ח  אף על פי שהיא שלו--הרוצה לילך בדרך הטוב והישר, ועושה לפנים משורת הדין--מחזיר את האבידה לישראל,  את סימניה.

יא,ט  [ח] מצא בעיר זו שרובה גויים חבית שליין--יינה אסור בהניה, וקנקנה מותר משום אבדה; ואם בא ישראל ונתן סימניה, מותרת בשתייה לזה שמצאה.

יא,י  [ט] ועוף שחטף בשר והשליכו בחצר אחרת--אף על פי שרוב העיר ישראל--הרי זה מותר משום אבדה, שהרי נתייאשו הבעלים ממנו.

יא,יא  [י] המוצא אבדה בזוטו שלים, ובשלוליתו שלנהר שאינו פוסק--אף על פי שיש בה סימן, הרי זו שלמוצאה:  שנאמר "אשר-תאבד ממנו, ומצאתה" (דברים כב,ג), מי שאבודה ממנו ומצואה אצל כל אדם; יצאת זו שאבודה ממנו ומכל אדם, שזה ודאי נתייאש ממנה.

יא,יב  [יא] המאבד ממונו לדעת, אין נזקקין לו.  כיצד:  הניח פרתו ברפת שאין לה פתח ולא קשרה והלך לו, השליך כיסו ברשות הרבים והלך לו, וכל כיוצא בזה--הרי זה איבד ממונו לדעתו.  ואף על פי שאסור לרואה דבר זה ליטול לעצמו, אינו זקוק להחזיר--שנאמר "אשר-תאבד" (דברים כב,ג), פרט למאבד לדעתו.

יא,יג  [יב] אבדה שאין בה שווה פרוטה--אינו חייב להיטפל בה, ולא להחזירה.  [יג] מצא שק או קופה--אם היה חכם או זקן מכובד שאין דרכו ליטול כלים אלו בידו, אינו חייב להיטפל בהן; ואומד את דעתו:  אילו היו שלו--אם היה מחזירן לעצמו, כך חייב להחזיר שלחבירו; ואם לא היה מוחל על כבודו, אפילו היו שלו--כך בשלחבירו, אינו חייב להחזיר.

יא,יד  היה דרכו להחזיר כלים כאלו בשדה, ואין דרכו להחזירן בעיר, ומצאן בעיר--אינו חייב להחזיר; מצאן בשדה--חייב להחזירן, עד שיגיעו לרשות הבעלים, ואף על פי שהרי נכנס בהן לעיר, ואין דרכו בכך.  [יד] וכן אם מצא בהמה והכישה--נתחייב להיטפל בה ולהחזירה, אף על פי שאינה לפי כבודו:  שהרי התחיל במצוה.

יא,טו  החזירה וברחה, אפילו מאה פעמים--חייב להחזיר:  שנאמר "השב תשיבם" (דברים כב,א)--"השב", אפילו מאה פעמים משמעו.  לעולם הוא חייב להיטפל בה, עד שיחזירנה לרשות בעליה למקום המשתמר; אבל אם החזירה למקום שאין משתמר, כגון גינה וחורבה, ואבדה משם--חייב באחריותה.

יא,טז  [טו] החזיר את האבידה בשחרית למקום שהבעלים נכנסין ויוצאין שם בשחרית--אינו חייב להיטפל בה, שהרי הבעלים רואין אותה, אף על פי שהוא מקום שאינו משתמר.  במה דברים אמורים, בדבר שאין בו רוח חיים; אבל בבעלי חיים--לעולם חייב להיטפל בה עד שיכניסנה לרשות הבעלים המשתמרת, ואינו צריך דעת בעלים.

יא,יז  [טז] ראה בהמה שברחה מן הדיר, והחזירה למקומה--הרי קיים המצוה, ואינו צריך דעת הבעלים.

יא,יח  [יז] ההולך בדרך הטוב והישר, ועושה לפנים משורת הדין--מחזיר את האבידה בכל מקום, ואף על פי שאינה לפי כבודו.

יא,יט  [יח] כוהן שראה האבידה בבית הקברות--אינו מיטמא להחזירה, שבעת שמקיים מצות עשה שלהשיב אבדה, מבטל עשה של"קדושים יהיו" (ויקרא כא,ו), ועובר על לא תעשה של"לא ייטמא, בעל בעמיו" (ויקרא כא,ד); ואין עשה דוחה את לא תעשה ועשה.

יא,כ  [יט] ראה את האבידה, ואמר לו אביו אל תחזירנה--יחזיר, ולא יקבל ממנו:  שאם קיבל מאביו, נמצא בעת שמקיים מצות עשה של"כבד את-אביך" (שמות כ,יא; דברים ה,טו), ביטל עשה של"השב תשיבם" (דברים כב,א), ועבר על "לא תוכל, להתעלם" (דברים כב,ג).

יא,כא  [כ] הרואה מים שוטפין ובאין להשחית בניין חבירו, או להשחית שדהו--חייב לגדור בפניהם ולמונעם:  שנאמר "לכל-אבידת אחיך" (דברים כב,ג), לרבות אבידת קרקעו.
 

הלכות גזילה ואבידה פרק יב

יב,א  מי שאבדה לו אבדה, ופגע באבידתו ואבידת חבירו--אם יכול להחזיר שתיהן, חייב להחזיר.  ואם אינו יכול להחזיר אלא אחת מהן--אבידתו קודמת, ואפילו לאבידת אביו או רבו:  שלו קודם לכל אדם.

יב,ב  פגע באבידת רבו עם אבידת אביו--אם היה אביו שקול כנגד רבו, שלאביו קודמת; ואם לאו, שלרבו קודמת:  והוא שיהיה רבו מובהק, שרוב חכמתו שלתורה ממנו.

יב,ג  הניח אבידתו, והחזיר אבידת חבירו--אין לו אלא שכרו הראוי לו.  כיצד:  שטף נהר חמורו וחמור חבירו, שלו יפה מנה ושלחבירו מאתיים--הניח את שלו, והציל את שלחבירו--אין לו אלא שכרו הראוי לו.  ואם אמר לו אציל את שלך, ואתה נותן לי דמי שלי, או שהתנה בפני בית דין--חייב ליתן לו דמי שלו.  ואף על פי שעלה חמור שלו מאליו, הואיל ולא נתעסק בו, זכה במה שהתנה עמו.  [ד] ירד להציל, ולא הציל--אין לו אלא שכרו הראוי לו.

יב,ד  וכן אם היה עוסק במלאכה, ובטל ממלאכתו ששווה דינר, והחזיר אבדה ששווה מאה דינרין--לא יאמר לו תן לי דינר שהפסדתי, אלא נותן לו שכרו כפועל בטיל שיבטל מאותה מלאכה שהיה עוסק בה.  ואם התנה עם הבעלים, או בפני בית דין שייטול מה שהפסיד, והרשוהו--הרי זה נוטל.  ואם אין שם בית דין ולא בעלים, שלו קודם.

יב,ה  וכן שניים שהיו באים בדרך, זה בחבית שליין וזה בכד שלדבש, ונסדקה הכד שלדבש, וקודם שישפך הדבש לארץ, שפך זה את יינו והציל את הדבש לתוך החבית--אין לו אלא שכרו הראוי לו; ואם אמר אציל את שלך, ואתה נותן לי דמי שלי, או שהתנה בפני בית דין--הרי זה חייב ליתן לו.  ואם נשפך הדבש לארץ, הרי זה הפקר; וכל המציל, לעצמו מציל.

יב,ו  היה זה בא בכד שלדבש וזה בא בקנקנים ריקנים, ונסדקה כד הדבש, ואמר לו בעל הקנקנים איני מציל לך דבש זה בקנקני עד שתיתן לי חציו או שלישו או כך וכך דינרין, וקיבל עליו בעל הדבש ואמר לו הין--הרי זה צחק בו, ואינו נותן לו אלא שכרו הראוי לו:  שהרי לא הפסידו כלום.

יב,ז  וכן מי שברח מבית האסורים, והיתה מעברת לפניו, ואמר לו העבירני ואני נותן לך דינר, והעבירו--אין לו אלא שכרו הראוי לו.  ואם היה צייד, ואמר לו בטיל מצודתך והעבירני--נותן לו מה שהתנה עמו.  וכן כל כיוצא בזה.

יב,ח  שיירה שהייתה מהלכת במדבר, ועמד עליה גייס וטרפה--אם אינן יכולין להציל מידם, ועמד אחד מהן והציל--הציל לעצמו; ואם יכולין הן להציל מידם, וקדם אחד מהן והציל--אף על פי שאמר לעצמי אני מציל, הציל לאמצע.

יב,ט  היו יכולין להציל על ידי הדוחק--כל המציל, מציל לאמצע, אלא אם כן אמר לעצמי אני מציל, הרי זה מציל לעצמו:  שכיון ששמעוהו אומר לעצמי אני מציל, היה להן לדחוק עצמן ולהציל; וכיוון שישבו ולא הצילו, הרי נתייאשו מן הכול.

יב,י  היו שני שותפין, והציל אחד מהן--הציל לאמצע; ואם אמר לעצמי אני מציל--הרי זה חלק מחברו, והציל לעצמו.  וכן השוכר את הפועל להציל--כל שיציל, הרי הוא למשכיר; ואם אמר לעצמי אני מציל, הרי חזר מן השכירות, וכל שיציל אחר שאמר כן, הרי הוא שלו.

יב,יא  שיירה שחנתה במדבר, ועמד עליה גייס לטרפה, ופסקו עם הגיס ממון, ונתנו לו--מחשבין לפי ממונם, ואין מחשבין לפי נפשות.  ואם שכרו תיר לפניהם להודיעם הדרך, מחשבין שכרו לפי ממון ולפי נפשות.  ולא ישנו ממנהג החמרים.

יב,יב  רשאין החמרים להתנות ביניהן, כל מי שתאבד ממנו חמור מבני השירה, מעמידין לו חמור אחרת; ואם פשע בה ואבדה, אין חייבין להעמיד לו.

יב,יג  אבדה חמורו, ואמר תנו לי דמיה ואיני רוצה ליקח חמור, והריני שומר עימכם--אין שומעין לו, אלא מעמידין לו חמור אחרת כדי שיזרז עצמו וישמור בהמתו.  ואפילו היתה לו בהמה אחרת בשיירה, אינו דומה שומר אחת לשומר שתיים.

יב,יד  ספינה שהייתה מהלכת בים, ועמד עליה נחשול לטבעה, והקילו ממשאה--מחשבין לפי משאוי, ואין מחשבין לפי ממון.  ואל ישנו ממנהג הספנים.

יב,טו  רשאין הספנים להתנות ביניהן, כל מי שתאבד לו ספינה, מעמידים לו ספינה אחרת; פשע בה ואבדה, או שפירש למקום שאין הספינות הולכות בו באותו הזמן--אין חייבין להעמיד לו.
 

הלכות גזילה ואבידה פרק יג

יג,א  המוצא אבדה שהוא חייב להחזירה--חייב להכריז עליה ולהודיעה ולומר, מי שאבד לו מין פלוני, יבוא וייתן סימנין, וייטול.  אפילו היתה שווה פרוטה בעת המציאה, והוזלה--חייב להכריז עליה.  ואבן גבוהה היתה חוץ לירושלים, שעליה היו מכריזין.

יג,ב  כיצד מכריז:  אם מצא מעות, מכריז מי שאבד לו מטבע--וכן מכריז מי שאבד לו כסות, או בהמה, או שטרות--יבוא וייתן סימנים, וייטול.  ואינו חושש מפני שהודיע מין האבידה, לפי שאינו מחזירה עד שייתן סימנים מובהקין.

יג,ג  בא בעל האבידה, ונתן סימנים שאינן מובהקין--אין מחזירין לו:  עד שיאמר סימנים מובהקין.  והרמאי--אף על פי שאמר סימנים מובהקין--אין מחזירין לו, עד שיביא עדים שהיא שלו.  אמרו חכמים "והיה עימך עד דרוש אחיך" (דברים כב,ב)--עד שתחקור אחר אחיך, אם רמאי הוא אם לאו.

יג,ד  בראשונה, כל מי שאבדה לו אבדה, ובא ונתן סימניה--מחזירין אותה לו, אלא אם כן הוחזק רמאי.  משרבו הרמאין, התקינו בית דין שיהו אומרין לו, הבא עדים שאין אתה רמאי, וטול.

יג,ה  הסימנים המובהקין--סומכין עליהם ודנין על פיהם בכל מקום, דין תורה.  והמדה או המשקל או המניין או מקום האבידה, סימנין מובהקין הן.

יג,ו  באו שניים, זה נתן סימני האבידה, וזה נתן סימניה כמו שנתן האחר--לא ייתן לא לזה ולא לזה; אלא תהיה מונחת עד שיודה האחד לחבירו, או יעשו פשרה ביניהן.

יג,ז  נתן האחד את הסימנים, והשני הביא עדים--ייתן לבעל העדים; זה נתן סימנים, וזה נתן סימנים ועד אחד--הרי העד האחד כמי שאינו, ויניח.

יג,ח  [ז] מצא שמלה וכיוצא בה, וזה הביא עדי אריגה שארגו אותה לו, וזה הביא עדים שנפלה ממנו--ייתן לעדי נפילה.  זה נתן מידת אורכה, וזה נתן מידת רוחבה--ייתן למי שנתן מידת אורכה:  שאפשר שישער הרמאי מידת רוחבה, כשהיה בעליה מתכסה בה.  זה נתן מידת אורכה ורוחבה, וזה כיוון משקלותיה--ייתן למי שכיוון משקלה.

יג,ט  זה נתן מידת אורכה ורוחבה, וזה נתן מידת האמריות שבה--ייתן למי שנתן מידת אורכה ורוחבה.

יג,י  [ח] בראשונה, כל מי שמצא אבדה היה מכריז עליה שלושה רגלים:  רגל ראשון אומר ראשון, שני אומר שני, שלישי מכריז סתם--כדי שלא יתחלף לו שני בשלישי.  ואחר רגל האחרון בשבעת ימים מכריז פעם רביעית, כדי שילך השומע לביתו בשלושה ימים וימשש את כליו, ויחזור בשלושת הימים, וימצא זה המכריז מכריז בשביעי.

יג,יא  [ט] משחרב בית המקדש, התקינו שיהו מכריזין בבתי כנסייות ובבתי מדרשות; משרבו האנסין ואמרו המציאה שלמלך היא, התקינו שיהא מודיע לשכניו ולמיודעיו ודייו.

יג,יב  [י] הכריז או הודיע, ולא באו הבעלים--תהיה המציאה מונחת אצלו, עד שיבוא אלייהו.  וכל זמן שהאבידה אצלו--אם נגנבה או אבדה, חייב באחריותה; ואם נאנסה, פטור:  ששומר אבדה כשומר שכר הוא, מפני שהוא עוסק במצוה, ונפטר מכמה מצוות עשה, כל זמן שהוא עוסק בשמירתה.

יג,יג  [יא] וצריך לבקר את האבידה, ולבודקה כדי שלא תפסיד ותאבד מאליה--שנאמר "והשבותו לו" (דברים כב,ב), ראה היאך תשיבנו לו.  כיצד:  מצא כסות שלצמר, מנערה אחת לשלושים יום; ולא ינערנה במקל, ולא בשני בני אדם.  ושוטחה על גבי מיטה לצורכה בלבד, אבל לא לצורכה ולצורכו.  נזדמנו לו אורחים--לא ישטחנה בפניהם ואפילו לצורכה, שמא תגנב.

יג,יד  [יב] מצא כלי עץ, משתמש בהן כדי שלא ירקבו.  כלי נחושת, משתמש בהן בחמין; אבל לא על ידי האור, מפני שמשחיקן.  כלי כסף, משתמש בהן בצונן; אבל לא בחמין, מפני שמשחירן.  מצא מגריפות וקרדומות, ישתמש בהן ברך; אבל לא בקשה, מפני שמפחיתן.  מצא כלי זהב וכלי זכוכית וכסות שלפשתן, הרי זה לא ייגע בהן עד שיבוא אלייהו.  וכדרך שאמרו באבידה, כך אמרו בפיקדון שהלכו בעליו למדינת הים.

יג,טו  [יג] מצא ספרים, קורא בהן אחת לשלושים יום; ואם אינו יודע לקרות, גוללן כל שלושים יום.  ולעולם לא ילמד בהן לכתחילה.  ולא יקרא פרשה, וישנה; ולא יקרא פרשה, ויתרגם.  ולא יפתח בו יתר משלושה דפין.  ולא יהיו שניים קוראין בשני עניינות, שמא ימשוך זה וימשוך זה ויבלה הספר; אבל קוראין הן בעניין אחד.  ולא יקראו שלושה בכרך אחד, ואפילו בעניין אחד.  [יד] מצא תפילין, שם דמיהן ומניחן עליו:  שדבר מצוי הוא ביד הכול, ואין עשויין אלא למצוותן בלבד.

יג,טז  [טו] מצא דבר שיש בו רוח חיים, שהרי צריך להאכילו--אם היה דבר שעושה ואוכל כגון פרה וחמור--מיטפל בהן שנים עשר חודש מיום המציאה, ושוכרן ולוקח שכרן ומאכילן; ואם היה שכרן יתר, הרי היתר לבעלים.  וכן התרנגולין--מוכר ביציהן, ומאכילן כל שנים עשר חודש; מכאן ואילך, שם דמיהן עליו והרי הן שלו  בשותפות, כדין כל השם בהמה מחברו.

יג,יז  [טז] מצא עגלים וסייחין שלרעי, מיטפל בהן שלושה חודשים; , שלושים יום.  אווזים ותרנגולין גדולים, מיטפל בהן שלושים יום.  מצא קטנים וכל דבר שטיפולו מרובה משכרו, מיטפל בהן שלושה ימים; מכאן ואילך, מוכרן בבית דין.  וכן פירות שהתחילו להרקיב וכיוצא בהן, מוכרן בבית דין.

יג,יח  [יז] מה יעשה בדמים--יינתנו למוצא, ויש לו רשות להשתמש בהן; לפיכך אם נאנסו, כגון שטרפן גייס או טבעו בים--חייב לשלם, ואף על פי שלא נשתמש בהן:  שכיון שיש לו רשות להשתמש בהן, הרי הן אצלו כשאילה.

יג,יט  [יח] במה דברים אמורים, בדמי האבידה הואיל ונטפל בה; אבל מעות אבדה, לא ישתמש בהן.  לפיכך אם אבדו באונס פטור, שהרי הוא שומר שכר כמו שביארנו.

יג,כ  [יט] כל אותן הימים שמיטפל באבידה קודם שימכרנה בבית דין--אם האכילן משלו, נוטל מן הבעלים; וייראה לי שהוא נוטל בלא שבועה, מפני תיקון העולם.

יג,כא  [כ] המוצא מציאה לא יישבע, מפני תיקון העולם:  שאם אתה אומר יישבע, יניח המציאה והולך כדי שלא יישבע.  אפילו מצא כיס, וטען בעל המציאה ששני כיסים קשורים היו, ואי אפשר שיימצא האחד אלא אם נמצא האחר הקשור עמו--הרי זה לא יישבע.
 

הלכות גזילה ואבידה פרק יד

יד,א  השמלה בכלל "כל-אבידת אחיך" (דברים כב,ג) היתה, וכן השור והשה והחמור.  ולמה פרט הכתוב חמור, להחזירו בסימני מרדעת; אף על פי שהסימן בדבר הטפל לו, יחזיר.  ולמה פרט שור ושה--להחזיר אפילו גיזות השה, או גז זנב השור אף על פי שהוא דבר מועט.

יד,ב  ולמה פרט השמלה, ללמוד ממנה:  מה השמלה מיוחדת שיש לה סימנין, וחזקתה שיש לה תובעין, וחייב להחזיר; אף כל דבר שיש לו סימנים--הרי הוא בחזקת שיש לו תובעין, וחייב להחזיר.  אבל דבר שאין לו תובעין, אלא נתייאשו ממנו הבעלים--הרי הוא שלמוצאו, אף על פי שיש בו סימנים.

יד,ג  [ב] זה הכלל באבידה:  כל דבר שאין בו סימן--כיון שאבד וידעו בו הבעלים שאבד, הרי זה בחזקת שנתייאשו ממנו בעליו, כגון מסמר אחד או מחט אחת או מטבע אחד, שהרי אינן יכולים ליתן סימן להחזירו להן; ולפיכך הרי הוא לזה שמצאו.

יד,ד  [ג] וכל דבר שיש בו סימן, כגון שמלה ובהמה--הרי זה בחזקת שלא נתייאשו ממנו בעליו:  שהרי דעתן תלויה ליתן סימנין שיש בו, ויחזור להן.  לפיכך המוצא אותו חייב להכריז, אלא אם כן ידע שנתייאשו הבעלים:  כגון ששמע אותם אומרים וי לחסרון כיס וכיוצא בדברים אלו, שמראין שנתייאשו--הרי אותה האבידה שלמוצאה.

יד,ה  [ד] וכן אם מצא דבר שיש בו סימן בים ובנהר וכיוצא בהן, או במקום שרובו גויים--הרי זה בחזקת שנתייאשו ממנו בעליו משעה שנפל; ולפיכך הרי הוא שלמוצאו, אף על פי שלא שמע הבעלים שנתייאשו ממנו.

יד,ו  [ה] ייאוש שלא מדעת, אפילו בדבר שאין בו סימן--אינו ייאוש.  כיצד:  נפל ממנו דינר, ולא ידע בו שנפל--אף על פי שכשידע בו שנפל, יתיאש--הרי זה אינו ייאוש עתה:  עד שיידעו הבעלים שנפל.  אבל אם עדיין הבעלים אומרים שמא נתתיו לפלוני, או שמא במגדל הוא מונח, או שמא טעיתי בחשבון, וכיוצא בדברים אלו--אין זה ייאוש.

יד,ז  [ו] הרואה חבירו שנפל ממנו דינר על הארץ, ולא ידע בו, ונטל הדינר קודם ייאוש--עובר על עשה ועל שני לאוין, כמו שביארנו.  ואפילו החזיר לו הדינר לאחר שנתיאש--זו מתנה היא, וכבר עבר על האסורים.

יד,ח  [ז] נטל הדינר לפני ייאוש על מנת להחזירו, ולאחר ייאוש נתכוון לגזול אותו--עובר משום "השב תשיבם" (דברים כב,א).  המתין לו, ולא הודיע לבעלים ולא נטל הדינר עד שידעו הבעלים שנפל, שהרי נתייאשו כמו שביארנו, ואחר כך נטל הדינר מעל הארץ--אינו עובר אלא משום "לא תוכל, להתעלם" (דברים כב,ג).  וכן כל כיוצא בזה.

יד,ט  [ח] ראה סלע או מטבע שנפל אפילו משלושה בני אדם, ואף על פי שאין בו שווה פרוטה לכל אחד ואחד--חייב להחזיר:  שמא שותפין הן, ומחל אחד מהן חלקו לחבירו; ונמצאת אבידתו שלזה שווה פרוטה.

יד,י  [ט] ראה חבירו שנפל ממנו דינר בתוך החול או בתוך העפר, ונתעלם ממנו--הרי זה כנופל לים או לנהר, והרי הוא שלמוצאו:  שהרי נתייאש ממנו, מפני שאין בו סימן.  ואפילו ראה אותו הביא כברה לחפש אחריו, בדעת רעועה הוא מחפש כדרך שמחפשים בעפר שאר הבלשין שלא נפל מהן כלום שמא ימצאו מה שנפל לאחרים; כך הוא זה מחפש, לא מפני שלא נתייאש.

יד,יא  [י] המוצא סלע בשוק, מצאו חבירו ואמר לו שלי היא וחדשה היא  פלונית היא  פלוני היא, אפילו אמר שמי כתוב עליה--לא אמר כלום, ואינו חייב להחזיר:  שאין סימני המטבע סימן, מפני שחזקתו להוציאה; אומרין אנו שלו היתה, והוציאה מידו ונפלה מיד אחר, והואיל ואין סימניה סימן שסומכין עליו, משעת נפילה נתייאש והרי היא שלמוצאה.

יד,יב  [יא] המוצא דבר שאין בו סימן, בצד דבר שיש בו סימן--חייב להכריז.  בא בעל הסימן, ונטל את שלו ואמר שזה בלבד נפל ממנו--זכה המוצא בדבר שאין בו סימן.

יד,יג  [יב] המוצא כלי חרס וכיוצא בהן מכלים שצורת כולן שווה--אם כלים חדשים הן, הרי הם שלו:  שהרי הן כמו דינר משאר הדינרים, שאין לו סימן ואין הבעלים מכירים אותן--שהרי אינו יודע אם פך זה או צלוחית זו שלו, או שלאחר.

יד,יד  ואם היו כלים ישנים שטבעתן העין, חייב להכריז:  שאם יבוא תלמיד חכמים ויאמר אף על פי שאיני יכול ליתן בכלי כזה סימן, יש לי בו טביעות עין--חייב להראותו לו; אם הכירו ואמר שלי הוא, מחזירין לו.

יד,טו  [יג] במה דברים אמורים, בתלמיד ותיק שאינו משנה בדיבורו כלל--אלא בדברי שלום, או במסכתא, או במיטה, או בבית שהוא מתארח בו.

יד,טז  כיצד:  היה עוסק במסכת נידה ואמר במקוות אני שונה, כדי שלא ישאלו אותו שאלות בעניין נידה, או שישן במיטה זו ואמר בזו אני ישן, שמא יימצא שם קרי, או שנתארח אצל שמעון ואמר אצל ראובן אני מתארח, כדי שלא יטריחו על זה שנתארח אצלו, או שהביא שלום בין אדם לחבירו והוסיף וגרע, כדי לחבבן זה לזה--הרי זה מותר; אבל אם באו עדים ששינה בדיבורו חוץ מדברים אלו, אין מחזירין לו את האבידה בטביעות עין.
 

הלכות גזילה ואבידה פרק טו

טו,א  כל המוצא אבדה--בין שיש בה סימן, בין שאין בה סימן--אם מצאה דרך הנחה, אסור ליגע בה:  שמא בעליה הניחוה שם, עד שיחזרו לה; ואם יבוא ליטול אותה, והיה דבר שאין בו סימן--הרי איבד ממון חבירו בידו, שהרי אין לו בה סימן להחזירה בו.  ואם היה דבר שיש בו סימן--הרי זה הטריחן לרדוף אחריה, וליתן סימניה.  ולפיכך אסור לו שייגע בה, עד שימצא אותה דרך נפילה.

טו,ב  אפילו נסתפק לו הדבר, ולא ידע אם דבר זה אבוד או מונח--הרי זה לא ייגע בו; ואם עבר ונטלו, אסור לו להחזירו לשם.  ואם היה דבר שאין בו סימן--זכה בו, ואינו חייב להחזירו.  [ב] וכל דבר שיש בו סימן--בין דרך הנחה בין דרך נפילה, בין ברשות היחיד בין ברשות הרבים--חייב להכריז.

טו,ג  כיצד דרך הנחה:  כגון שמצא חמור או פרה רועים בדרך ביום, או שמצא כלי מכוסה באשפה--הרי זה לא ייגע בהן, שנאמר "נדחים" (דברים כב,א).  אבל אם מצא חמור וכליו הפוכים, ופרה רצה בין הכרמים, או כלי מגולה באשפה--הרי זו אבדה, ונוטל ומכריז.

טו,ד  [ג] ראה חמור או פרה רועים כדרכן בלילה, הרי זו אבדה.  בפנות היום ובנשף--אם ראה אותן שלושה ימים זה אחר זה--הרי זו אבדה, ונוטל ומכריז.

טו,ה  ראה פרה רצה בדרך--אם פניה כלפי העיר, אין זו אבדה; כלפי השדה, הרי זו אבדה.  [ד] מצאה רועה בין הכרמים--חייב להחזיר, משום אבידת הקרקע.  לפיכך אם היו הכרמים שלגוי--אינה אבדה, ואינו חייב להחזיר; ואם חשש שמא יהרג אותה הגוי כשימצאנה, מפני שהפסידה הכרם--הרי זו אבדה, ונוטל ומכריז.

טו,ו  [ה] מצא פרה ברשות הרבים--אם עומדת חוץ לתחום, חייב להחזיר.  היתה רועה בעשבים, או שהייתה ברפת שאינה משמרת ואינה מאבדת--לא ייגע בה, שאין זו אבדה.

טו,ז  מצא קורדום או טלית בצד הגדר, הרי זה לא ייגע בהן; מצאן --הרי זו אבדה, ונוטל ומכריז.  וכן כל כיוצא בזה.

טו,ח  [ו] מצא גוזלות מקושרין בכנפיהן, ומדדין אחר הגדר, או אחר הגפה, או בשבילין שבשדות--הרי זה לא ייגע בהן, שמא בעליהן הניחום שם.  ואם נטלן, הרי אלו שלו; ואם היו קשורין קשר שהוא סימן, חייב להכריז.  וכן אם מצאן קבועים במקומן--חייב להכריז, שהמקום סימן.

טו,ט  [ז] מצא באשפה כלי מכוסה, הרי זה לא ייגע בו כמו שביארנו.  ואם אשפה שאינה עשויה להתפנות היא, ונמלך עליה לפנותה--אף על פי שמצאו מכוסה, נוטל ומכריז.  וכן אם היו כלים קטנים, כגון סכין ושפוד וכיוצא בהן--אפילו היו מכסין באשפה הקבועה, נוטל ומכריז.

טו,י  [ח] מצא פירות מפוזרין--דרך הנחה, לא ייגע בהן; דרך נפילה, הרי הן שלו.  וכן אם מצא כריכות קטנות שלשבלים ברשות הרבים, שהרי אין בהן סימן, או שמצא עיגולי דבילה, וכיכרות שלנחתום, ומחרוזות שלדגים, וחתיכות שלבשר, וגיזי צמר הבאות ממדינתן, ואניצי פשתן, ולשונות שלארגמן--הרי אלו שלו, מפני שאין בהן סימן.  ואם יש בהן סימן, נוטל ומכריז:  שסימן העשוי לידרס, הרי הוא סימן.

טו,יא  [ט] אבל אם מצא כיכרות שלבעל הבית, וגיזי צמר הלקוחות מבית האומן, כדי יין וכדי שמן--חייב להכריז:  שכל אלו יש להם סימנין מובהקין.  ואם נפתחו האוצרות שליין ושלשמן--הרי אלו שלו, ואף על פי שהם רשומין, שכל הכדין כך הן רשומות, ונמצאו אלו הכדין כככרות הנחתום שיש צורה אחת לכולן ומשקל אחד לכולם.

טו,יב  [י] מצא כריכות ברשות היחיד--אם דרך נפילה, הרי אלו שלו; ואם דרך הנחה, חייב להכריז, שאף על פי שאין להם סימן, המקום סימן אף על פי שאינו סימן מובהק.  מצא אלומות, בין ברשות היחיד בין ברשות הרבים--נוטל ומכריז.

טו,יג  [יא] מצא עיגול ובתוכו חרס, כיכר ובתוכו מעות, חתיכה שלבשר שהיא משונה בחתיכתה, דג נשוך, וכל כיוצא באלו--הואיל ויש בהן שינוי--חייב להכריז, שלא עשאום בעליהן אלא לסימן.

טו,יד  [יב] מצא פירות מפוזרין במקום הגרנות--אם היו כמו קב בתוך ארבע אמות או ביתר על ארבע אמות--הרי אלו שלו, מפני שאין הבעלים מטפלים באסיפתן.  היו מפוזרין בפחות מארבע אמות--לא ייגע בהן, שמא הבעלים הניחום שם.  היו כמו חצי קב בשתי אמות, או קביים בשמונה אמות, או שהיה הקב משניים שלושה מינין, כגון שומשמין תמרים ורמונים--כל אלו ספק:  לפיכך לא ייקח; ואם לקח, אינו חייב להכריז.

טו,טו  [יג] המוצא ציבורי פירות, או פירות בכלי, או כלי כמות שהוא--חייב להכריז; מצא כלי, ולפניו פירות--הרי אלו שלו, הפירות והכלי:  שאני אומר הפירות שלאחד, והכלי שלאחר; והרי אין בו סימן.  ואם מראין הדברים שהן שלאדם אחד, חייב להכריז.

טו,טז  [יד] כיצד:  היו אחורי הכלי לפני הפירות, הרי אלו שלו; היו פני הכלי לפני הפירות, חוששין שמא מן הכלי נשפכו.  ואם היו לכלי אוגנים--אף על פי שפניו כלפי הפירות, הרי אלו שלו, שאילו נשפכו מן הכלי, היה נשאר מהן בתוכו מפני האגנים.  היו מקצת הפירות בכלי, ומקצתן בארץ--חייב להכריז.

טו,יז  [טו] המוצא קציצות בדרך, ואפילו בצד שדה קציצות--הרי אלו שלו.  וכן תאנה שהיא נוטה לדרך, ונמצאו תאנים תחתיה--מותרות משום גזל, שהתאנה וכיוצא בה עם נפילתה נמאסת; ופטורות משום מעשר.  אבל זיתים וחרובין וכיוצא בהן, אסורין.

טו,יח  [טז] תמרים שמשיר אותן הרוח--מותרות, שהבעלים מחלו אותן לכל אדם; וזו היא חזקתן.  ואם היו שליתומים, שאינן בני מחילה--אסורין; וכן אם הקפיד בעל השדה, והקיף מקום האילנות, או תיקן המקום  בו הנובלות עד שילקט אותן--הרי אלו אסורות, שהרי גילה דעתו שלא מחל.

טו,יט  [יז] חתול רע שהורג את הקטנים, אסור לקיימו; ואין בו משום גזל, ואין בו משום השב אבדה, אף על פי שעורו מועיל; אלא כל המוצאו--זכה בו, והורגו והעור שלו.

טו,כ  [יח] גוזל הנמצא קרוב לשובך--בתוך חמישים אמה, הרי הוא שלבעל השובך; חוץ לחמשים אמה, הרי הוא שלמוצאו, שאין הגוזל מדדה יתר על חמישים אמה.  נמצא בין שני שובכות, הרי הוא שלקרוב; מחצה למחצה, יחלוקו.

טו,כא  במה דברים אמורים, בשהיו יוני שני השובכות שווים במנינן; אבל אם היו יוני האחד רבים--הלך אחר הרוב, אף על פי שהוא רחוק.
 

הלכות גזילה ואבידה פרק טז

טז,א  המוצא מחטים וצינורות ומסמרים וכיוצא בהן--אם מצאן אחת אחת, הרי אלו שלו; מצא שניים שניים או יתר--חייב להכריז, שהמניין סימן.

טז,ב  וכן המוצא מעות מפוזרים, הרי אלו שלו; אפילו היו מקצת מטבע זה על גבי זה, הרי הן כמפוזרין.  אבל אם מצא ציבור מעות, חייב להכריז.

טז,ג  מצא שלושה מטבעות זה על גבי מטבע זה, והן עשויין כמגדל, או שהיו אחד מכאן ואחד מכאן, ואחד על גביהן, או שהיו מקצת זה על מקצת זה, כדי שאם יכניס קיסם ביניהן יינטלו בבת אחת--חייב להכריז.  היו עשויין כשיר, או כשורה, או כחצובה, או כסולם--הרי זה ספק, ולא .

טז,ד  [ג] המוצא מעות בכיס, או כיס כמות שהוא--חייב להכריז.  מצא כיס, ולפניו מעות מפוזרים--הרי אלו שלו; ואם מראין הדברים שהכיס והמעות שלאדם אחד, ומן הכיס נפלו--חייב להכריז.

טז,ה  [ד] המוצא מעות בחנות--אם היו בין תיבה לחנווני, הרי הן שלבעל החנות; ואם מצאן על התיבה, ואין צריך לומר מתיבה ולחוץ--הרי הן שלמוצאן.  ולמה לא תקנה החנות לבעל החנות:  לפי שאינה חצר המשתמרת; ואף על פי שבעל החנות בתוכה, צריך לומר תקנה לי חנותי כמו שיתבאר.

טז,ו  [ה] מצא מעות בחנות השולחני--בין כיסא לשולחני, הרי אלו .  מצאן על הכיסא לפני השולחני--אפילו היו צרורין ומונחין על השולחן, הרי אלו שלמוצאן:  והוא, שיהיו רוב גויים כמו שביארנו.  אבל אם היו רוב ישראל, חייב להכריז:  מפני שהן צרורים, יש להם סימן.

טז,ז  [ו] הלוקח פירות מחברו, או ששלח לו חבירו פירות, ומצא בתוכן מעות צרורות--נוטל ומכריז.  מצאן מפוזרות, הרי אלו שלו.  במה דברים אמורים, בשהיו הפירות מן התגר, או מבעל הבית שלקחן מן התגר; אבל אם בעל הבית דש הפירות בעצמו, או על ידי עבדיו ושפחותיו הכנעניים--הרי זה חייב להחזיר.

טז,ח  [ז] המוצא מטמון בגל, או בכותל ישן--הרי אלו שלו, שאני אומר שלגויים הקדמוניים הן:  והוא, שימצא אותן מטה מטה כדרך כל המטמונות הישנות; אבל אם מראין הדברים שהן מטמון חדש, אפילו נסתפק לו הדבר--הרי זה לא ייגע בהן, שמא מונחים הם שם.

טז,ט  [ח] והואיל וחצרו שלאדם קונה לו שלא מדעתו כמו שיתבאר, למה לא יקנה בעל החצר זה המטמון שבתוך הכותל הישן, אף על פי שהוא , ותהיה מציאה זו לבעל החצר:  מפני שאינה ידועה לו ולא לאחרים, והרי זה המטמון אבוד ממנו ומכל אדם; ולפיכך הוא שלמוצאו.

טז,י  ומה אבדה שלאדם אמרה תורה "אשר-תאבד ממנו, ומצאתה" (דברים כב,ג)--מי שאבודה ממנו, ומצויה אצל כל אדם; יצאת זו שנפלה לים, שאבודה ממנו ומכל אדם:  קל וחמר למטמון קדמוני שלא היה שלו מעולם, והוא אבוד ממנו ומכל אדם; לפיכך הוא שלמוצאו.

טז,יא  [ט] מצא מטמון בכותל חדש--אם המטמון מוכיח שהוא לבעל הבית, הרי הוא שלו; ואם מוכיח שהוא לאחד מן השוק, הרי הוא שלמוצאו.  כיצד:  הסכין, הרי הניצב שלו מוכיח; והכיס, פיו מוכיח.  ואם נמצא תוך הכותל מלא מהן, חולקין.

טז,יב  [י] היו בתוך הכותל מעות או לשונות שלזהב, שאין שם מוכיח--מחציו ולחוץ, שלמוצא; מחציו ולפנים, שלבעל הבית.  [יא] וייראה לי שאין הדברים אמורים, אלא בשטען בעל הבית שהמטמון שלו, או שהיה יורש שאנו טוענין לו שמא שלאביו הן; אבל אם הודה שהן מציאה, הרי הן שלמוצאן.  לפיכך אם היה משכיר ביתו לאחרים, הרי הן שלשוכר האחרון; ואם השכירו לשלושה גויים כאחת, הרי עשאוהו פונדק, וכל הנמצא בו אפילו בתוך הבית, הרי הוא שלמוצאן:  מפני שאין אחד יכול לטעון שהן שלו או שהוא טמן, שהרי עשאוהו פונדק.
 

הלכות גזילה ואבידה פרק יז

יז,א  כל מציאה שאמרנו בה שהיא שלמוצאה--אינו זוכה בה, עד שתגיע לידו או לרשותו; אבל אם ראה את המציאה, אפילו נפל לו עליה, ובא אחר, והחזיק בה--זה שהחזיק בה, זכה בה.

יז,ב  היה רוכב על גבי בהמה, וראה את המציאה, ואמר לחבירו זכה לי בה--כיון שהגביהה לו--קנה הרוכב, ואף על פי שלא הגיעה לידו.  ואם אמר לו תנהו לי, ונטלה ואמר אני זכיתי בה--זכה בה הנוטל; ואם משנתנה לרוכב אמר אני זכיתי בה תחילה, לא אמר כלום.

יז,ג  המגביה מציאה לחבירו--קנה חבירו, ואף על פי שלא אמר לו כלום.  הגביהו המציאה שניים, קנו שניהם.  [ד] הגביהה לו חירש או שוטה או קטן--לא קנה הפיקח, לפי שאין להן דעת.  הגביהה חירש ופקח כאחד--מתוך שלא קנה פיקח, לא קנה חירש; היו שניהם , קנו שניהם:  תיקנו להם חכמים שיקנו, כדי שלא יבואו להנוצות.

יז,ד  [ה] שניים שראו גמל או חמור , וקדמו שניהם והנהיגוהו, או משכוהו, או שהיה אחד מנהיג ואחד מושך--קנו שניהם.  במה דברים אמורים, בחמור.  אבל בגמל--אם היה אחד מנהיג ואחד מושך--המושך קנה, אבל לא המנהיג.

יז,ה  [ו] בהמת מציאה שקדם אחד ואחז במוסרה--לא קנה, עד שימשוך או ינהיג; וכן בנכסי הגר.  אבל קנה המוסרה לבדה.  [ז] היה אחד רוכב, ואחד אוחז במוסרה--הרוכב קנה הבהמה, והמוסרה שעל לחיי הבהמה בלבד; וזה שאחז המוסרה, קנה ממנה מה שאחז בידו.  ושאר המוסרה, לא קנהו אחד מהן.

יז,ו  [ח] חצרו שלאדם קונה לו, שלא מדעתו; ואם נפלה בה מציאה, הרי היא שלבעל החצר.  במה דברים אמורים, בחצר המשתמרת.  אבל בשדה וגינה וכיוצא בהן--אם היה עומד בצד שדהו ואמר זכתה לי שדי, זכה בה; ואם אינו עומד שם, או שהיה עומד ולא אמר זכתה לי שדי--כל הקודם זכה.

יז,ז  וכן ארבע אמות שלאדם שהוא עומד בצידן, הרי אלו קונים לו; ואם הגיעה המציאה לתוך ארבע אמות שלו, זכה בה.  [ט] חכמים תיקנו דבר זה, כדי שלא  המוצאין זה עם זה.  במה דברים אמורים, בסימטה או בצידי רשות הרבים, שאין הרבים דוחקין בהן, או בשדה שאין לה בעלים.  אבל העומד ברשות הרבים, או בתוך שדה חבירו--אין ארבע אמות קונות לו, ואינו קונה שם עד שתגיע מציאה לידו.

יז,ח  [י] קטנה--יש לה חצר, ויש לה ארבע אמות; וקטן--אין לו חצר, ואין לו ארבע אמות.  מפני שחצר שלקטנה, מידה למדנוה:  שכדרך שהיא מתגרשת בגט המגיע לידה, כך מתגרשת בגט המגיע לחצרה; וכשם שיש לה חצר לעניין הגט, כך יש לה לעניין מציאה.  וארבע אמות שלאדם, כחצירו לעניין מציאה; אבל האיש, למדנו שחצירו קונה לו משלוחו:  כדרך שקונה לו שלוחו, כך תקנה לו חצרו.  והקטן--הואיל ואינו עושה שליח, כך אין חצרו ולא ארבע אמות שלו קונין לו:  עד שתגיע מציאה לידו.

יז,ט  [יא] מי שראה אחרים רצים אחר המציאה, והרי היא צבי שבור או גוזלות שלא פרחו--אם היה עומד בצד שדהו שהן בתוכה, ואלו היה רץ היה מגיען, ואמר זכתה לי שדי--זכתה לו שדהו.  ואם אינו יכול להגיען--הרי אלו כצבי שהוא רץ כדרכו וכגוזלות המפריחים, ולא אמר כלום; אלא כל הקודם בהן, זכה.

יז,י  ואם במתנה ניתנו לו--הואיל ואחר הקנה אותן לו והרי הן מתגלגלין בתוך שדהו, קנתה לו שדהו; ואם היה צבי רץ כדרכו וגוזלות מפריחין, לא קנתה לו שדהו.

יז,יא  [יב] מציאת חירש שוטה וקטן--יש בה גזל, מפני דרכי שלום.  לפיכך אם עבר אחר וגזלה מידן, אינה יוצאה בדינים; ואם כפר בה ונשבע, אינו חייב בחומש.

יז,יב  [יג] מציאת בנו ובתו הסמוכים על שולחנו, אף על פי שהן גדולים, ומציאת בתו הנערה, אף על פי שאינה סומכת על שולחנו ואפילו היתה מכורה אמה, ומציאת עבדו ושפחתו הכנעניים, ומציאת אשתו--הרי אלו שלו.

יז,יג  אבל מציאת בנו שאינו סומך על שולחנו, אף על פי שהוא קטן, ומציאת עבדו ושפחתו העבריים, ומציאת אשתו שהיא מגורשת ואינה מגורשת--כל אלו המציאות אינן שלו.
 

הלכות גזילה ואבידה פרק יח

יח,א  המוצא שטר חוב--אף על פי שלא פירש בו אחריות נכסים, ואף על פי שהחייב מודה, ואף על פי שהוא מקויים--הרי זה לא יחזיר:  שמא פרעו,  הם עושים, כדי לטרוף בו לקוחות שלא כדין, ולפיכך הודה לו--שהרי יש לו לטרוף בשטר שלא פירש בו אחריות, שהאחריות שלא נתפרשה טעות סופר הוא, בין בשטרי הלואה, בין בשטרי מקח וממכר.  לפיכך אם פירש בשטר זה שהוא שלא באחריות--אם היה החייב מודה, יחזיר; ואם לאו--לא יחזיר, שמא פרעו.  [ב] וכן אם מצא שטר שזמנו בו ביום, והיה מקויים והחייב מודה--יחזיר; ואם אינו מקויים--לא יחזיר, שמא כתב ללוות ועדיין לא לוה.

יח,ב  [ג] מצא שטר בחמת או בכלי עץ וכיוצא בהן, הרי זה יחזיר למי שנתן סימן.  מצא שלושה שטרות כרוכין בכרך אחד, או מונחין זה על זה או אגודים אגד אחד--יחזיר למי שנתן סימן.

יח,ג  [ד] היה הלווה אחד, והמלוים שלושה--אם מקימין הם, יחזיר ללווה; ואם אינן מקימין, יחזיר למי שנתן סימן:  שמא המלוים נתנו שטריהן לסופר לקיימן, ונפלו מיד הדיין.

יח,ד  היה המלווה אחד, והלווים שלושה--יחזיר למלווה; ואם היו שלושתן בכתב ידי סופר אחד, יחזיר למי שנתן סימן:  שמא שלושתן הוליכו שטריהן לסופר לכתוב, ונפלו מיד הסופר.

יח,ה  מצא שטרות קרועין, ושטר חוב ביניהן--לא יחזיר.  ואם יש עימהן שובר, אפילו בלא עדים--ייתן שטר החוב ללווה:  שאילו לא היה פרוע, לא השליכו בין שטרות קרועים; והרי יש עמו כתב שהוא פרוע.

יח,ו  מצא גיטי נשים--בזמן שהבעל מודה, ייתן לאישה.  אין הבעל מודה--אם נתנה האישה סימן מובהק, יינתן לה; ואם לאו, לא יחזיר לא לזה ולא לזה.  אמר הבעל מידי נפל, ונתן סימניו, והאישה אומרת מידי נפל, ונתנה סימניו--יינתן לה:  והוא שתיתן סימן מובהק, כגון שאמרה נקב יש בצד אות פלונית--שאילו לא הגיע לידה, לא היתה יודעת.

יח,ז  הוא אומר סימני החוט שקשר בו הגט, והיא אומרת סימני החוט--יינתן לה:  והוא שתאמר סימן מובהק, כגון מידת אורך החוט; אבל אם אמרה אדום או שחור הוא, אין זה סימן מובהק.  הוא אומר בחמת היה מונח, והיא אומרת בחמת היה מונח--יינתן לו, שאין זה סימן מובהק.

יח,ח  מצא גט שיחרור--בזמן שהרב מודה, יחזיר לעבד; אין הרב מודה, לא יחזיר לא לזה ולא לזה.  [ט] מצא שטר מתנה--אם מתנת בריא היא--אף על פי ששניהם מודים, לא יחזיר לא לזה ולא לזה:  שמא כתב ליתן ולא נתן, ואחר שכתב שטר זה מכר שדה זו או נתנה במתנה לאחר וחזר בו; וזה שמודה לזה, כדי לעשות קנוניה על האחרון שנתן לו או שמכר לו.

יח,ט  ואם מתנת שכיב מרע היא--אם הודה, ייתן; ואם לאו, לא ייתן:  ששכיב מרע שנתן לשניים זה אחר זה, האחרון קנה כמו שיתבאר.

יח,י  מת שכיב מרע שנתנה במתנה--אף על פי שהיורש מודה שמורישו נתנה, הרי זה לא יחזיר לא לזה ולא לזה:  שמא כתב ליתן, ולא נתן; ומכרה היורש או נתנה וחזר בו, והרי הוא רוצה לעשות קנוניה עם זה כדי להפקיע נכסי זה האחרון.

יח,יא  מצא שובר--בזמן שבעל השטר מודה שנשבר שטרו ופרעו או מחלו, ייתן לבעל השובר; אין שניהם מודים, לא יחזיר לא לזה ולא לזה.  [יב] מצא כתובה--אף על פי ששניהם מודים, לא יחזיר לאישה:  שמא נפרעה כתובה זו או נמחלה, ואחר כך מכר הבעל נכסיו; והרי הוא רוצה לעשות קנוניה על הלקוחות.

יח,יב  [יג] מצא איגרות שום, ואיגרות מזון, שטרי חליצה ומיאונין, ושטרי הטענות שכותבין הדיינין טענותיו שלבעל דין זה ושלחבירו, או שמצא שטרי ברורים והם השטרות שבררו בהן בעלי דינין את הדיינין שדנין להם וקיבלו עליהם שידונו להם פלוני ופלוני, או שמצא כל מעשה בית דין--הרי זה יחזיר.

יח,יג  כללו שלדבר:  כל שטר שחוששין בו לפרעון--לא יחזיר, שמא נפרע החוב; ואם היה החייב מודה, ואפשר שהודה כדי לעשות קנוניה עד שיפסיד על הלוקח או מקבל המתנה שלקחו אחר זמן השטר, כדי שיטרפו מידם שלא כדין--הרי זה לא יחזיר, אף על פי ששניהם מודים.  וכל שטר שאין בו צד לחשש, לא לפרעון ולא לקנוניה--יחזיר לבעליו.

יח,יד  כל השטרות הנמצאות שדינן שלא יחזיר--אם החזיר--הרי אלו כשרים וגובין בהן, ואין מוציאין אותן מתחת יד בעליהן; והרי הם בחזקתן, ואין חוששין להם.
 

 

הלכות חובל ומזיק

מצות עשה אחת, והיא דין חובל בחברו או מזיק ממונו.  וביאור מצוה זו בפרקים אלו.
 

הלכות חובל ומזיק פרק א

א,א  החובל בחברו, חייב לשלם לו חמישה דברים--נזק, וצער, וריפוי, ושבת, ובושת.  וחמישה דברים אלו, כולן משתלמים מן היפה שבנכסיו כדין כל המזיקין.

א,ב  נזק כיצד:  שאם קטע יד חבירו, או רגלו--רואין אותו כאילו הוא עבד נמכר בשוק, כמה היה יפה וכמה הוא יפה עתה; ומשלם הפחת שהפחית מדמיו:  שנאמר "עין תחת עין . . ." (שמות כא,כד; ויקרא כד,כ)--מפי השמועה למדו שזה שנאמר "תחת", לשלם ממון הוא.

א,ג  זה שנאמר בתורה "כאשר ייתן מום באדם, כן ינתן בו" (ויקרא כד,כ)--אינו לחבול בזה כמו שחבל בחברו, אלא שהוא ראוי לחסרו אבר או לחבול בו כמו שעשה; ולפיכך משלם נזקו.  והרי הוא אומר "ולא-תקחו כופר לנפש רוצח" (במדבר לה,לא), לרוצח בלבד הוא שאין כופר; אבל לחסרון אברים או לחבלות, יש כופר.

א,ד  וכן זה שנאמר בחובל בחברו ומזיקו "לא תחוס, עינך" (דברים כה,יב), שלא תחוס בתשלומין:  שמא תאמר עני הוא זה, ושלא בכוונה חובל בו; ארחמנו.  לכך נאמר "לא תחוס, עינך".

א,ה  ומניין שזה שנאמר באברים "עין תחת עין . . ." (שמות כא,כד; ויקרא כד,כ), תשלומין הוא--שנאמר "חבורה, תחת חבורה" (שמות כא,כה), ובפירוש נאמר "וכי יכה-איש את-רעהו, באבן או באגרוף . . . רק שבתו ייתן, ורפא ירפא" (ראה שמות כא,יח-יט).  הא למדת ש"תחת" שנאמר בחבורה תשלומין, והוא הדין ל"תחת" הנאמר בעין ובשאר אברים.

א,ו  אף על פי שדברים אלו נראים מענין תורה שבכתב, כולן מפורשין הן מפי משה מהר סיני, וכולן הלכה למעשה הן בידינו; וכזה ראו אבותינו דנין בבית דינו , ובבית דינו שלשמואל הרמתי, ובכל בית דין ובית דין שעמדו מימות משה ועד עכשיו.

א,ז  ומניין שמזיק חבירו חייב בצער בפני עצמו:  שהרי נאמר באונס "תחת אשר עינה" (דברים כב,כט); והוא הדין לכל המצער את חבירו בגופו, שהוא חייב לשלם דמי הצער.

א,ח  ומניין שהוא חייב בשבת בפני עצמו, וריפוי בפני עצמו--שנאמר "רק שבתו ייתן, ורפא ירפא" (שמות כא,יט).  [ט] ומניין שהוא חייב בבושת בפני עצמה:  שהרי נאמר "ושלחה ידה, והחזיקה במבושיו.  וקצותה, את-כפה" (דברים כה,יא-יב); בכלל דין זה, קנס המבייש.

א,ט  [י] אינו חייב על הבושת עד שיהיה מתכוון, שנאמר "ושלחה ידה" (דברים כה,יא).  אבל המבייש חבירו בלא כוונה, פטור; לפיכך ישן וכיוצא בו שבייש, פטור.

א,י  [יא] אדם מועד לעולם--בין שוגג בין מזיד, בין ער בין ישן, בין שיכור:  אם חובל בחברו, או הזיק ממון חבירו--משלם מן היפה שבנכסיו.

א,יא  במה דברים אמורים שהישן חייב לשלם, בשניים שישנו כאחד ונתהפך אחד מהן והזיק את חבירו או קרע בגדו.  אבל אם היה אחד ישן, ובא אחר ושכב בצידו--זה שבא באחרונה, הוא המועד; ואם הזיקו הישן, פטור.  וכן אם הניח כלי בצד הישן, ושברו הישן--פטור:  שזה שהניחו, הוא המועד שפשע.

א,יב  מי שנפל מן הגג ברוח מצויה והזיק--חייב בארבעה דברים, ופטור מן הבושת.  נפל ברוח שאינה מצויה--חייב בנזק בלבד, ופטור מארבעה דברים.  ואם נתהפך--חייב בכול, אף בבושת:  שכל המתכוון להזיק--אף על פי שלא נתכוון לביש, חייב בבושת.

א,יג  שניים שחבלו באחד כאחת--שניהם חייבין, ומשלשין ביניהן.  היה אחד מתכוון, ואחד שאינו מתכוון--זה שאינו מתכוון, פטור מן הבושת.  [יד] המתכוון לביש את הקטן, וביש את הגדול--נותן לגדול דמי בושתו שלקטן; נתכוון לביש את העבד, וביש את בן חורין--נותן לבן חורין דמי בושתו שלעבד.

א,יד  [טו] היתה אבן מונחת לו בחיקו, בין שלא הכיר בה מעולם, בין שהכיר בה ושכחה, ועמד ונפלה והזיקה--חייב בנזק בלבד, ופטור מארבעה דברים.  וכן אם נתכוון לזרוק שתיים, וזרק ארבע והזיק, או שהזיק כשהוא ישן--חייב בנזק בלבד, ופטור מארבעה דברים.

א,טו  [טז] המזיק את חבירו בכוונה בכל מקום, חייב בחמישה דברים.  ואפילו נכנס לרשות חבירו שלא ברשות, והזיקו בעל הבית--חייב:  שאף על פי שיש לו רשות להוציאו, אין לו רשות להזיקו.  אבל אם הוזק זה שנכנס בבעל הבית, הרי בעל הבית פטור; ואם הוזק בו בעל הבית--חייב, מפני שנכנס שלא ברשות.  היו שניהם ברשות, או שניהם שלא ברשות, והוזקו זה בזה--שניהם פטורין.

א,טז  [יז] המבקע עצים ברשות הרבים, ופרח עץ מהן והזיק ברשות היחיד, או שבקע ברשות היחיד, והזיק ברשות הרבים, או שבקע ברשות היחיד, והזיק ברשות היחיד אחרת, או הנכנס לחנותו שלנגר בין ברשות בין שלא ברשות, ונתזה בקעת וטפחה על פניו--בכל אלו חייב בארבעה דברים, ופטור מן הבושת.

א,יז  [יח] כשם שאומדין למיתה, כך אומדין לנזקין.  כיצד:  הרי שהכה חבירו בצרור קטן שאין בו כדי להזיק, או בקיסם שלעץ קטן, וחבל בו חובל שאין חפץ זה ראוי לעשותו--הרי זה פטור:  שנאמר "באבן או באגרוף" (שמות כא,יח), דבר הראוי להזיק.  אבל חייב הוא בבושת בלבד--שאפילו רקק בגופו שלחבירו, חייב בבושת.

א,יח  לפיכך צריכין העדים לידע במה הזיק, ומביאין החפץ שהזיק בו לבית דין, עד שאומדין אותו, ודנין עליו.  ואם אבד החפץ, ואמר החובל לא היה בו כדי להזיק וכמו אנוס אני, והנחבל אומר היה בו כדי להזיק--יישבע הנחבל, וייטול כמו שיתבאר.

א,יט  הברזל, אין לו אומד:  אפילו מחט קטנה--ראויה היא להמית, ואין צריך לומר להזיק.  הזורק אבן, ולאחר שיצאת מתחת ידו הוציא הלה את ראשו מן החלון וקיבלה--פטור מכלום:  שנאמר "ומצא את-רעהו" (דברים יט,ה), פרט לממציא את עצמו.
 

הלכות חובל ומזיק פרק ב

ב,א  החובל בחברו חובל שהוא ראוי לשלם החמישה דברים כולן, משלם חמישה; הזיקו נזק שאין בו אלא ארבעה, משלם ארבעה; שלושה, משלם שלושה; שניים, משלם שניים; אחד, משלם אחד.

ב,ב  כיצד:  קטע ידו או רגלו או אצבע מהן, או שסימה עינו--משלם חמישה, נזק וצער וריפוי ושבת ובושת.  הכהו על ידו וצבתה וסופה לחזור, על עינו ומרדה וסופה לחיות--משלם ארבעה, צער וריפוי ושבת ובושת.

ב,ג  הכהו על ראשו וצובה--משלם שלושה, צער רפוי ובושת.  הכהו במקום שאינו נראה, כגון שהכהו על ברכיו או בגבו--משלם שניים, צער וריפוי.

ב,ד  הכהו במטפחת שבידו, או בשטר וכיוצא באלו--נותן אחת, והיא הבושת בלבד.  [ג] כוהו בשפוד או במסמר על ציפורניו, במקום שאינו עושה חבורה ולא מעכב מלאכה--משלם הצער בלבד.  השקהו סם או סכו סם, ושינה מראה עורו--משלם לו רפוי בלבד, עד שיחזור מראהו כמות שהיה.  אסרו בחדר, נותן לו דמי שבת בלבד.  וכן כל כיוצא באלו.

ב,ה  [ד] המגלח שיער ראש חבירו--נותן לו דמי בושתו בלבד, מפני שסופו לחזור.  גילחו בסם או שכווהו, עד שאין סוף השער לחזור--חייב בחמישה דברים:  בנזק וצער וריפוי ושבת ובושת--שהרי ראשו יתחמם מן הכויה או מן הסם, ונמצא חש בראשו; ומשלם לו שבת--שהרי הוא ראוי לרקד ולנדנד דלת ראשו בשעת ריקוד, ונמצא בטיל ממלאכה זו; ובושת, שאין לך בושת גדולה מזו.

ב,ו  [ה] הנה למדת, שכל המחסר חבירו אבר שאינו חוזר--חייב בכל החמישה דברים.  אפילו הפיל שנו--חייב בכול, שאי אפשר שלא יחלה פיו שעה אחת:  אף על פי שהשן אין לה רפואה, בשר השיניים צריך רפואה.  [ו] אפילו חסרו כשערה מעור בשרו--חייב בחמישה דברים, שהעור אינו חוזר אלא צלקת.  לפיכך החובל בחברו, וקרע העור, והוציא ממנו דם--חייב בחמישה דברים.

ב,ז  המבעית את חבירו--אף על פי שחלה מן הפחד, הרי זה פטור מדיני אדם; וחייב בדיני שמיים:  והוא שלא נגע בו, אלא כגון שצעק מאחוריו או נתראה לו באפילה וכיוצא בזה.  וכן אם צועק באוזנו, וחרשו--פטור מדיני אדם; וחייב בדיני שמיים.  אחזו, ותקע באוזנו וחרשו, או שנגע בו, ודחפו בעת שהבעיתו, או שאחז בבגדיו וכיוצא בדברים אלו--חייב בתשלומין.

ב,ח  יראה לי שהנחבל שאמר נתחרשתי או נסתמת עיני, והרי איני רואה או איני שומע--אינו נאמן:  שהרי אין אנו מכירין הדבר, שמא יערים.  ואינו נוטל הנזק, עד שיבדק זמן מרובה ויהיה מוחזק שאבד מאור עיניו או נתחרש; ואחר כך ישלם זה.

ב,ט  כמה הוא הצער, הכול לפי הניזק:  יש אדם שהוא רך וענוג ביותר, ובעל ממון; ואלו נתנו לו ממון הרבה, לא היה מצטער מעט.  ויש אדם שהוא עמל וחזק, ועני; ומפני זוז אחד, מצטער צער הרבה.  ועל פי הדברים האלה אומדין, ופוסקין הצער.

ב,י  כיצד משערין הצער במקום שחסרו אבר:  הרי שקטע אצבעו--אומדין ואומרין כמה אדם כזה רוצה ליתן בין לקטוע לו אבר זה בסיף או לקטוע אותו בסם, אם גזר המלך עליו לקטוע ידו או רגלו; ואומדין כמה יש בין זה לזה, ומשלם המזיק.

ב,יא  כיצד משערין השבת:  אם לא חסרו אבר, אלא חלה ונפל למשכב או שצבתה ידו וסופה לחזור--נותן לו דמי שבתו שלכל יום ויום כפועל בטיל שלאותה מלאכה שבטל ממנה.  ואם חסרו אבר, או קטע ידו--נותן דמי ידו שהוא הנזק; ושבת--רואין אותו כאילו הוא שומר קישואין, ורואין כמה הוא שכר שומר קישואין בכל יום, ועושין חשבון כל ימי חליו שלזה, ונותן לו.

ב,יב  וכן אם קטע רגלו, רואין אותו כאילו הוא שומר על הפתח; סימוה את עינו, רואין אותו כאילו הוא מטחינו בריחיים.  וכן כל כיוצא בזה.

ב,יג  [יב] הכה את חבירו על אזנו, או אחזו ותקע באוזנו, וחרשו--נותן לו דמי כולו:  שהרי אינו ראוי למלאכה כלל.  [יג] סימוה את עינו, ולא אמדוהו, וקטע את ידו, ולא אמדוהו, וקטע את רגלו, ולא אמדוהו; ואחר כך חרשו--הואיל ולא אמדוהו בכל נזק ונזק, נותן לו דמי כולו.

ב,יד  אמדוהו לכל נזק ונזק, ואחר כך אמדוהו לכולו--אין גובין ממנו אלא דמי כולו בלבד; ואם תפס הניזק נזק כל אבר ואבר, ודמי כולו--אין מוציאין מידו.

ב,טו  [יד] כיצד משערין הריפוי:  אומדין בכמה ימים יחיה זה מחולי זה, וכמה הוא צריך; ונותן לו מיד.  ואין מחייבין אותו ליתן דבר יום ביומו; ודבר זה, תקנה היא למזיק.  [טו] וכן השבת--אומדין אותה, ונותן הכול מיד.  אם היה מתגלגל בחולייו והולך, ואורך בו החולי יתר על מה שאמדוהו--אינו מוסיף לו כלום; וכן אם הבריא מיד, אין פוחתין לו ממה שאמדוהו.

ב,טז  במה דברים אמורים, בשרוצה המזיק--שזו תקנה היא לו.  אבל אם אמר המזיק אין רצוני בתקנה זו, אלא ארפאהו דבר יום ביומו--שומעין לו.  [יז] אמר לו הניזק, פסוק עימי, ותן על ידי, ואני ארפא עצמי--אין שומעין לו:  שהרי אומר לו, שמא לא תרפא עצמך ואחזיק אני עצמי במזיקין; אלא נותן לו דבר יום ביומו, או פוסק על הכול ונותן דמי הריפוי על ידי בית דין.  [יח] אמר לו המזיק אני ארפא אותך, או יש לי רופא שמרפא בחינם--אין שומעין לו; אלא מביא רופא אומן, ומרפאהו בשכר.

ב,יז  [יט] הרי שלא פסק עמו, אלא היה מרפא יום יום, ועלו בו צמחים מחמת המכה, או נסתרה המכה אחר שחית--חייב לרפאותו, וליתן לו דמי שבתו.  עלו צמחים שלא מחמת המכה--חייב לרפאותו, ואינו נותן לו דמי שבתו.  עבר על דברי רופא, והכביד החולי--אינו חייב לרפאותו.

ב,יח  [כ] כשפוסקין בית דין על המזיק, ומחייבין אותו לשלם, גובין ממנו הכול מיד, ואין קובעין לו זמן כלל.  ואם בבושת בלבד נתחייב--קובעין לו זמן לשלם, שהרי לא חסרו ממון.
 

הלכות חובל ומזיק פרק ג

ג,א  כיצד משערין הבושת, הכול לפי המבייש והמתבייש:  אינו דומה מתבייש מן הקטן, למתבייש מאדם גדול ומכובד, שזה שביישו זה הקל, בושתו מרובה.

ג,ב  המבייש את הערום, או את מי שהוא במרחץ--פטור.  נשבה הרוח, והפכה שוליו על פניו, והרי הוא ערום, והוסיף זה בהפשטתו--חייב בבושת; ואינו דומה מבייש את זה שנעשה ערום, למבייש את שאינו ערום.  וכן אם הגביה בגדיו לירד לנהר, או שעלה מן הנהר וביישו--חייב; ואינו דומה מבייש זה, למבייש את המכסה בבגדיו.

ג,ג  המבייש את הישן, חייב בבושת.  ואם מת מתוך שינתו, ולא הקיץ, ולא הרגיש בזה שביישו--אין גובין בושת זו מן המבייש; ואם תפסו היורשין, אין מוציאין מידן.

ג,ד  המבייש את השוטה, פטור; והמבייש את החירש, חייב.  המבייש את הגר או את העבד, חייב.  המבייש את הקטן--אם כשמכלימין אותו נכלם, חייב; ואם אינו נכלם, פטור.  ומכל מקום אינו דומה המבייש את הקטן, למבייש את הגדול; ולא המבייש את העבד, למבייש בן חורין; ולא מבייש חירש, למבייש פיקח.

ג,ה  המבייש את חבירו בדברים, או שרקק על בגדיו--פטור מן התשלומין.  ויש לבית דין לגדור בדבר בכל מקום ובכל זמן, כמו שיראו.  ואם ביש תלמיד חכמים--חייב לשלם לו בושת שלמה, אף על פי שלא ביישו אלא בדברים.

ג,ו  כבר נפסק הדין שכל המבייש תלמיד חכמים, אפילו בדברים--קונסין אותו, וגובין ממנו משקל חמישה ושלושים דינר מן הזהב:  שהוא משקל תשעה סלעים פחות רביע.  וקבלה היא בידינו שגובין קנס זה בכל מקום, בין בארץ בין בחוצה לארץ.

ג,ז  [ו] מעשים היו אצלנו תמיד בכך בספרד; ויש תלמידי חכמים שהיו מוחלין על זה, וכך נאה להם.  ויש שתובע, ועושין פשרה ביניהן.  אבל הדיינים היו אומרין למבייש, חייב אתה ליתן לו ליטרה זהב.

ג,ח  [ז] אף על פי שהמבייש שאר העם בדברים פטור מן התשלומין, עוון גדול הוא; ואינו מחרף ומגדף לעם , אלא רשע שוטה.  ואמרו חכמים הראשונים שכל המלבין פני אדם כשר מישראל ברבים, אין לו חלק לעולם הבא.

ג,ט  [ח] יש הכאות רבות שיש בהן ביזוי וצער מעט, ואין בהן נזק; וכבר פסקו להם חכמים דמים קצובים.  וכל המכה חבירו הכאה מהן, משלם אותו הממון הקצוב; וכולן קנסות הן.  ואותו הממון הקצוב, הוא דמי הצער והבושת והריפוי והשבת:  בין צריך לרפואה ושבת, בין לא צריך--כזה הוא משלם.

ג,י  [ט] וכמה הוא משלם:  הבועט בחברו ברגלו, משלם חמישה סלעים.  הכהו בארכובתו, משלם שלושה סלעים.  קבץ אצבעותיו כמו אוגד אגודה, והכהו בידו כשהיא אגודה--משלם שלושה עשר סלעים.

ג,יא  תקע את חבירו בכפו, משלם סלע.  סטרו על פניו, משלם חמישים סלע; סטרו באחר ידו, משלם מאה סלע.  וכן אם צרם באוזנו, או תלש בשיערו, או שרקק והגיע הרוק בבשרו, או שהעביר טליתו מעליו, או שפרע ראש האישה--משלם מאה סלע.

ג,יב  וכזה הוא משלם, על כל מעשה ומעשה.  כיצד:  כגון שבעט בחברו ארבע בעיטות, אפילו זו אחר זו--משלם עשרים סלע.  סטרו על פניו שתי סטירות, משלם מאה סלע.  וכן בשארן.

ג,יג  [י] כל אלו הסלעים--הם מכסף ארץ ישראל באותו הזמן, שהיה בכל סלע חצי דינר כסף ושלושה דינרין ומחצה נחושת; לפיכך מי שנתחייב בהכאות אלו לשלם מאה סלע, הרי זה משלם שנים עשר סלע ומחצה כסף נקי.

ג,יד  [יא] במה דברים אמורים, במכובד.  אבל אדם שהוא מבזה, ואינו מקפיד בכל אלו הדברים וכיוצא בהן--אינו נוטל אלא לפי מה שראוי לו, וכמו שיראו הדיינים שהוא ראוי ליטול:  לפי שיש בני אדם כעורין שאינן מקפידין על בשתם; וכל היום מבזים עצמן בכל מיני ביזוי דרך שחוק וקלות ראש, או כדי ליטול פרוטה אחת מן הלצים המשחקים עימהם.
 

הלכות חובל ומזיק פרק ד

ד,א  הנוגף את האישה, ויצאו ילדיה--אף על פי שלא נתכוון--חייב לשלם דמי ולדות לבעל, ונזק וצער לאישה.  [ב] וכיצד משערין דמי ולדות:  שמין את האישה כמה היתה יפה עד שלא ילדה, וכמה היא יפה משילדה; ונותנין לבעל.  אם מת הבעל, נותנין ליורשיו; ואם נגפה אחר מיתת הבעל, אף דמי ולדות לאישה.

ד,ב  [ג] היתה נשואה לגר, וחבל בה בחיי הגר--נותן דמי ולדות לבעל; מת הגר, פטור.  ואם חובל בה אחר מיתת הגר, זכת היא בדמי ולדות.  [ד] היתה שפחה או גויה בשעת הריון, ובשעת נגיפה נשתחררה או נתגיירה--הרי דמי ולדות שלה.

ד,ג  [ה] הנוגף את האישה, ויצאו ילדיה ומתה--אף על פי שהיה שוגג--הרי זה פטור מן התשלומין, ואינו משלם כלום:  שנאמר "ולא יהיה, אסון--ענוש יענש" (שמות כא,כב)--לא חילק הכתוב בין שוגג למזיד בדבר שיש בו מיתת בית דין, לפטרו מן התשלומין.

ד,ד  [ו] במה דברים אמורים, בשנתכוון לאישה; אבל אם נתכוון לחבירו, ונגף את האישה--אף על פי שמתה, הואיל והמיתה בלא כוונה להכותה, הרי זה כדבר שאין בו מיתת בית דין, ומשלם דמי ולדות.

ד,ה  [ז] המכה אביו ואמו, ולא עשה בהן חבורה--חייב בחמישה דברים.  אבל אם עשה בהם חבורה, או שחבל בחברו בשבת, אפילו היה שוגג--פטור מן התשלומין:  מפני שהוא עוון מיתת בית דין; וכבר ביארנו שלא חילק הכתוב בדבר שיש בו מיתת בית דין בין שוגג למזיד, לפטרו מן התשלומין.

ד,ו  [ח] והלוא החובל מקלקל הוא, וכל המקלקלין בשבת פטורין מן המיתה; ולמה נחשוב זה החובל עוון שיש בו מיתת בית דין:  הואיל ונחת רוח עשה ליצרו הרע בעת שחבל בחברו--הרי הוא כמתקן, ונמצא עוון מיתה; ולפיכך פטור מן התשלומין.

ד,ז  [ט] החובל בחברו ביום הכיפורים, אפילו במזיד--חייב בתשלומין, אף על פי שעבר עבירה שהוא חייב עליה מלקות.  והלוא כל המחוייב מלקות ותשלומין--לוקה ואינו משלם, שאין אדם לוקה ומשלם:  כך הם הדברים בכול--חוץ מחובל בחברו, שהוא משלם, שהרי בפירוש ריבתה תורה חובל בחברו לתשלומין, שנאמר "רק שבתו ייתן, ורפא ירפא" (שמות כא,יט).

ד,ח  [י] החובל בעבד כנעני שלו, פטור.  חובל בעבד עברי שלו--חייב בכולן, חוץ מן השבת.  החובל בעבד כנעני שלחבירו, רבו שלעבד נוטל חמישה דברים; ואפילו צערו בסם, ונתרפא במהרה--הרי כל רפואתו לרבו.

ד,ט  [יא] כל עבד שיצא לחירות, ועדיין לא הגיע גט שיחרור לידו--אין לו קנס.  ואחרים שחבלו בו--אינו יכול להוציא מהן לעצמו, שעדיין לא גמר שחרורו; ולא האדון יכול להוציא מהן, שהרי לא נשאר לו בו קנין.

ד,י  לפיכך המפיל שן עבדו, ואחר כך סימוה עינו--יוצא בשינו, ואינו נותן לו דמי עינו; ואם תפס, אין מוציאין מידו.  [יב] מי שחצייו עבד וחציו בן חורין, שביישו אדם, או צערו, או שנגחו שור, וכיוצא באלו--חייב:  אם אירעו זה ביום שלרבו, לרבו; ביום שלעצמו, לעצמו.

ד,יא  [יג] החובל בעבד עברי שלחבירו, חייב בחמישה דברים.  ויילקח בהן קרקע, ורבו אוכל פירותיה; ולכשיצא העבד לחירות, תצא השדה מתחת ידי רבו.  הזיקו היזק שאינו מעכב מלאכה כלל, כגון שקטע ראש אזנו או ראש חוטמו--הכול לעבד, ואין לרבו בהן פירות.

ד,יב  [יד] החובל בבת קטנה שלאחרים--אם נזק הפוחת אותה מכספה הוא, הרי הוא שלאב; וכן שבתה, שלאב:  שהרי מעשה ידיה וכסף מכירתה, שלאביה הוא.  אבל צער ובושת וריפוי, הרי הוא שלה; וכן נזק שאינו פוחת אותה מכספה, הרי הוא שלה.  וכן החובל בבתו, משלם לה צער וריפוי ובושת.

ד,יג  [טו] החובל באשת איש--השבת והריפוי לבעלה, והצער שלה.  והבושת והנזק--אם בגלוי הוא, כגון שחבל בפניה ובצוארה או בידיה וזרועותיה--השליש שלה, ושני שלישים לבעל; ואם בסתר הוא הנזק--השליש לבעל, ושני שלישים לאישה.  שלבעל, נותנין לו מיד; , יילקח בהן קרקע והבעל אוכל פירות.

ד,יד  [טז] במה דברים אמורים, בשחבלו בה אחרים.  אבל הבעל שחבל באשתו--חייב לשלם לה מיד כל הנזק והצער, וכל הבושת;  שלה, ואין לבעל בהן פירות.  ואם רצתה ליתן הדמים לאחר, נותנת.  וכזה הורו הגאונים.  והבעל מרפא אותה, כדרך שמרפא כל חליה.  [יז] והמזיק אשתו בתשמיש המיטה, חייב בנזקיה.

ד,טו  [יח] האישה שחבלה בבעלה--אם היה לה תוספת בכתובתה--מחייבין אותה למכור התוספת לבעלה בטובת הניה, וגובה ממנה אם רצה הבעל; ואם רצה לגרשה ולגבות מן הכול, גובה.  ואם לא היה לה תוספת, אינה יכולה למכור לו עיקר כתובתה, שאסור לו לאדם לשהות עם אשתו שעה אחת בלא כתובה, כדי שלא תהיה קלה בעיניו להוציאה.  אלא אם רצה הבעל, כותבין עליה שטר בדמי חבלו; או מגרשה, ונוטל מכתובתה הראוי לו.

ד,טז  [יט] החובל בבניו הגדולים--אם אין סמוכין על שולחנו, נותן להם מיד; והקטנים--יילקח להן קרקע בנזקן, והן אוכלין פירותיו.  וכן הדין באחרים שחבלו בהן.  ואם היו סמוכין על שולחנו, וחבל בהן--פטור, בין שהיו גדולים בין שהיו קטנים.  ואם חבלו בהן אחרים--בגדולים, ייתן להם מיד; ובקטנים--יילקח בהן קרקע, והן אוכלין פירותיה עד שיגדילו.

ד,יז  [כ] חירש שוטה וקטן, פגיעתן רעה; החובל בהן חייב.  והן שחבלו באחרים, פטורין; אף על פי שנתפתח החירש, ונשתפה השוטה, והגדיל הקטן--אינם חייבין לשלם:  שבשעה שחבלו, לא היו בני דעת.

ד,יח  [כא] העבד והאישה, פגיעתן רעה; החובל בהן חייב.  והן שחבלו באחרים, פטורין; אבל משלמין לאחר זמן--אם נתגרשה האישה או מת בעלה, או נשתחרר העבד:  שהרי בני דעה הן, והרי הן כבעל חוב שאין לו מה יפרע--שאם העשיר, חייב לשלם.

ד,יט  [כב] עבדו שלאדם כגופו, ובהמתו כממונו.  כיצד:  הרי שהניח גחלת על לב עבדו שלחבירו, ומת, או שדחפו לים או לאש והוא יכול לעלות משם, ולא עלה ומת--פטור מן התשלומין.  ואם עשה כן לבהמת חבירו, חייב, וכאלו הניח הגחלת על בגדו ונשרף, שהוא חייב לשלם.  וכן כל כיוצא בזה.
 

הלכות חובל ומזיק פרק ה

ה,א  אסור לאדם לחבול, בין בעצמו בין בחברו.  ולא החובל בלבד, אלא כל המכה אדם כשר מישראל--בין קטן בין גדול, בין איש בין אישה, דרך נציון--הרי זה עובר בלא תעשה, שנאמר "לא יוסיף . . . להכותו" (דברים כה,ג):  אם הזהירה תורה שלא להוסיף בהכאת החוטא, קל וחמר למכה את הצדיק.  [ב] אפילו להגביה ידו על חבירו, אסור; וכל המגביה ידו על חבירו, אף על פי שלא הכהו--הרי זה רשע.

ה,ב  [ג] המכה את חבירו הכאה שאין בה שווה פרוטה--לוקה, שהרי אין כאן תשלומין כדי שיהיה לאו זה ניתן לתשלומין.  ואפילו הכה עבד חבירו הכאה שאין בה שווה פרוטה--לוקה, שהרי ישנו במקצת מצוות.  וגוי שהכה את ישראל--חייב מיתה, שנאמר "ויפן כה וכה, וירא כי אין איש; ויך, את-המצרי" (שמות ב,יב).

ה,ג  [ד] קנס קנסו חכמים לאלו השוטים בעלי זרוע, שיהיה הנחבל נאמן, ונשבע בנקיטת חפץ שזה חובל בו חובל זה, ונוטל מה שראוי לו:  והוא, שיהיו שם עדים.

ה,ד  כיצד:  היו שני עדים מעידין אותו שנכנס לתוך ידו שלם, ויצא חבול, ולא ראוהו בעת שחבל בו, והוא אומר לא חבלתי, והלה אומר אתה חבלתו בי--הרי זה נשבע ונוטל.

ה,ה  במה דברים אמורים, בשהייתה המכה במקום שאפשר לו להכותה לעצמו, או שהיה עימהם שלישי שאפשר שזה הנחבל אמר לו לחבול בו, ולהתרעם על אחר; אבל אם אין עימהם אחר, והיתה המכה במקום שאינו יכול לעשותה בעצמו, כגון שהייתה נשיכה בין כתפיו וכיוצא בזה--הרי זה נוטל בלא שבועה.

ה,ו  הודה החובל שהוא חובל, משלם חמישה דברים, שהרי העדים היו שם שנכנס לתוך ידו שלם בשעת המריבה, ויצא חבול.  אבל אם לא היו שם עדים כלל, והוא אומר חבלתו בי, והודה מעצמו--פטור מן הנזק ומן הצער, וחייב בשבת ובושת וריפוי על פי עצמו; לפיכך אם כפר ואמר לא חבלתי, נשבע שבועת היסת.

ה,ז  ולמה משלם אדם שלושה דברים אלו, על פי עצמו:  שהשבת והריפוי ממון הוא, ואינו קנס--שאם לא ייתן לו, הרי חסרו ממון שהוא מתרפא בו ובטל ממלאכתו.  והבושת לא הגיעה לו, אלא בשעה שהודה בפנינו שהוא חובל בו--שהנחבל שלא חובל בו אדם, אין לו בושת, והודאתו בבית דין, היא שביישה אותו.

ה,ח  נמצאת למד שאין הפרש בבושת בין בושה המגיעה לו אם חובל בו בפני אחרים, ובין בושה המגיעה לו בעת שהודה בפני אחרים שחבל בו; לפיכך משלם אדם בושת, על פי עצמו.

ה,ט  אינו דומה מזיק חבירו בגופו, למזיק ממונו:  שהמזיק ממון חבירו--כיון ששילם מה שהוא חייב לשלם, נתכפר לו.  אבל חובל בחברו--אף על פי שנתן לו חמישה דברים, אין מתכפר לו; ואפילו הקריב כל אילי נביות, אין מתכפר לו, ולא נמחל עוונו, עד שיבקש מן הנחבל וימחול לו.

ה,י  ואסור לנחבל להיות אכזרי, ולא ימחול לו; ואין זו דרך זרע ישראל.  אלא כיון שביקש ממנו החובל, ונתחנן לו פעם ראשונה ושנייה, וידע שהוא שב מחטאו, וניחם על רעתו--ימחול לו.  וכל הממהר למחול--הרי הוא משובח, ורוח חכמים נוחה הימנו.

ה,יא  ועוד יש הפרש בין נזקי גופו לנזקי ממונו, שהאומר לחבירו סמה עיני, קטע את ידי, על מנת שאתה פטור--הרי זה חייב בחמישה דברים:  שהדבר ידוע, שאין אדם רוצה בכך.

ה,יב  אבל האומר לחבירו קרע את כסותי, שבר את כדי, על מנת שאתה פטור--הרי זה פטור; ואם לא אמר לו על מנת שאתה פטור--הרי זה חייב לשלם, אף על פי שהרשהו להשחית.

ה,יג  [יב] במה דברים אמורים, בשבאו הכלים לידו תחילה בתורת שמירה, כגון שהיו שאולין או מופקדין אצלו, ואמר לו שבר וקרע, ועשה כן--חייב לשלם, עד שיאמר לו על מנת שאתה פטור; אבל אם אמר לו קח כלי זה ושברו, בגד זה וקרעו, ועשה כן--הרי זה פטור.

ה,יד  [יג] האומר לחבירו שבר כליו שלפלוני על מנת שאתה פטור, ועשה--הרי זה חייב לשלם, וכאלו אמר לו סמה עינו שלפלוני על מנת שאתה פטור.  ואף על פי שהעושה הוא החייב לשלם--הרי זה האומר לו שותפו בעוון ורשע הוא, שהרי הכשיל עיוור וחיזק ידי עוברי עבירה.
 

הלכות חובל ומזיק פרק ו

ו,א  המזיק ממון חבירו, חייב לשלם נזק שלם:  בין שהיה שוגג, בין שהיה אנוס--הרי הוא כמזיד.  כיצד:  נפל מן הגג ושיבר את הכלים, או שנתקל כשהוא מהלך ונפל על הכלי ושברו--חייב נזק שלם:  שנאמר "ומכה בהמה, ישלמנה" (ויקרא כד,כא), ולא חילק הכתוב כאן בין שוגג למזיד.  [ב] ואחד ההורג בהמתו שלחבירו, או השובר כליו, או קורע בגדיו, או קוצץ נטיעותיו--הכול דין אחד הוא.

ו,ב  [ג] במה דברים אמורים, ברשות הניזק.  אבל ברשות המזיק, אינו חייב לשלם אלא אם הזיק בזדון; אבל בשגגה או באונס, פטור.  וכן אם היו שניהן ברשות, או שניהן שלא ברשות, והזיק אחד מהן ממון חבירו שלא בכוונה--פטור.

ו,ג  [ד] היה עולה בסולם, ונשמטה שליבה מתחתיו, ונפלה והזיקה--אם לא היתה  וחזקה, חייב; ואם היתה חזקה , ונשמטה, או שהתליעה--הרי זה פטור, שזו מכה בידי שמיים היא.  וכן כל כיוצא בזה.  וכל אלו הדברים ברשות הניזק; אבל ברשות המזיק--פטור, עד שיתכוון להזיק כמו שביארנו.

ו,ד  [ה] הרי שמילא חצר חבירו כדי יין ושמן, אפילו הכניסם ברשות--הואיל ולא קיבל עליו בעל החצר לשמור, הרי זה נכנס ויוצא כדרכו, וכל שישתבר מן הכדים בכניסתו וביציאתו, הרי הוא פטור עליהן.  ואם שברן בכוונה, אפילו הכניסם בעל הכדים שלא ברשות--הרי זה חייב לשלם.  וכן כל כיוצא בזה.

ו,ה  [ו] שור שעלה על גבי חבירו להרגו, ברשות המזיק שהוא בעל התחתון, בין שהיה תם, בין שהיה מועד, ובא בעל התחתון ושמט את שורו להצילו, ונפל עליון ומת--הרי זה פטור.  [ז] דחפו לעליון ומת--אם היה לו לשומטו ולא שמטו, הרי זה חייב; ואם לא היה יכול לשומטו, הרי זה פטור.

ו,ו  [ח] שניים שהיו מהלכין ברשות הרבים, זה בא בחביתו וזה בא בקורתו, ונשברה כדו שלזה בקורתו שלזה--פטור, שלזה רשות להלך ולזה רשות להלך.

ו,ז  היה בעל הקורה ראשון, ובעל החבית אחרון, ונשברה חבית בקורה--פטור.  ואם עמד בעל הקורה לנוח מכובד משאו, חייב; ואם הזהיר בעל החבית ואמר לו עמוד, פטור.  עמד לתקן משאו עליו, הרי זה כמהלך ופטור, ואף על פי שלא הזהיר בעל החבית, שהרי הוא טרוד בדרכו.

ו,ח  היה בעל החבית ראשון, ובעל הקורה אחרון, ונשברה חבית בקורה--חייב, שזה כמי ששברה בידו בכוונה.  ואם עמד בעל החבית לנוח, פטור; ואם הזהיר בעל הקורה ואמר לו עמוד, הרי זה חייב.  ואם עמד לתקן משאו, אף על פי שלא הזהיר בעל הקורה--הרי הוא חייב.  וכן זה בא בנרו וזה בא בפשתנו; וכן כל כיוצא בזה.

ו,ט  שניים שהיו מהלכין ברשות הרבים, אחד רץ ואחד מהלך, והוזק אחד מהן בחברו שלא בכוונה--זה הרץ חייב, מפני שהוא משנה; ואם היה ערב שבת בין השמשות, פטור, מפני שהוא רץ ברשות, כדי שלא תיכנס השבת והוא אינו פנוי.  היו שניהם רצים, והוזקו זה בזה--שניהם פטורין, ואפילו בשאר הימים.

ו,י  אחד המזיק בידו, או שזרק אבן, או ירה חץ והזיק בו, או שפטר מים על חבירו או על הכלים והזיק, או שרק או נע והזיק בכיחו וניעו בעת שהלכו מכוחו--הרי זה כמזיק בידו, והם תולדות שלאדם.  אבל אם נח הרוק והכיח על הארץ, ואחר כך נתקל בהן אדם--הרי זה חייב משום בורו:  שכל תקלה, תולדת בור היא כמו שביארנו.

ו,יא  לוטשי שהיה מכה בפטיש, ויצא גץ מתחת הפטיש והזיק--הרי זה חייב כמי שזרק חץ או זרק אבן.  וכן הבנאי שקיבל עליו את הכותל לסותרו, ושיבר את האבנים או הזיק--חייב.  היה סותר מצד זה, ונפל מצד אחר--פטור; ואם מחמת המכה--חייב, שזה כזורק חץ והזיק בו הוא.

ו,יב  הכובש בהמת חבירו במים או שנפלה ומנעה מלעלות, עד שמתה במים, או שהניחה בחמה וצמצם עליה המקום כדי שלא תמצא צל, עד שהרגתה החמה--חייב לשלם.  וכן כל כיוצא בזה.

ו,יג  שניים שהמיתו את הבהמה כאחת, או שברו את הכלי כאחת--משלשין ביניהן.

ו,יד  חמישה שהניחו חמש חבילות על הבהמה ולא מתה, ובא זה האחרון והניח חבילתו עליה ומתה--אם היתה מהלכת באותן החבילות, ומשהוסיף זה חבילתו עמדה ולא הלכה--האחרון חייב; ואם מתחילה לא היתה מהלכת, האחרון פטור.  ואם אין ידוע, כולן משלמין בשווה.

ו,טו  וכן חמישה שישבו על הכיסא ולא נשבר, ובא האחרון וישב עליו ונשבר--אף על פי שהיה ראוי להשבר בהן קודם שישב--הואיל וקירב את שבירתו, האחרון חייב:  שהרי אומרים לו אילו לא נסמכת עליו, היינו עומדים קודם שישבר.  ואם ישבו כאחת ונשבר, כולן חייבין.  וכן כל כיוצא בזה.

ו,טז  אדם ושור שדחפו בהמה, או כלים, או אדם, או בהמת פסולי המוקדשין, לבור; והוזק הנדחף בבור, או מת, או נשתברו הכלים:  לעניין נזקי אדם או היזק בהמה--שלושתן חייבין, האדם הדוחף ובעל השור ובעל הבור; ומשלשין ביניהן.  לעניין דמי ולדות וארבעה דברים--אדם חייב, ובעל השור ובעל הבור פטורין.  לעניין כופר ושלושים שלעבד--בעל השור חייב, ואדם ובעל הבור פטורין.  לעניין כלים ופסולי המוקדשין--אדם ובעל השור חייבין, ובעל הבור פטור.
 

הלכות חובל ומזיק פרק ז

ז,א  המזיק ממון חבירו היזק שאינו ניכר--הואיל ולא נשתנה הדבר ולא נפסדה צורתו--הרי זה פטור מן התשלומין, דין תורה; אבל מדברי סופרים אמרו, הואיל והפחית דמיהן, הרי זה חייב, ומשלם מה שהפחית מדמיהן.

ז,ב  כיצד:  הרי שטימא אוכלין טהורים שלחבירו, או שדמע פירותיו, או עירב לו טיפת יין נסך בתוך יינו שהרי אסר עליו הכול, וכן כל כיוצא בזה--שמין מה שהפסיד, ומשלם נזק שלם מן היפה שבנכסיו כדרך כל המזיקין.

ז,ג  ודבר זה, קנס הוא שקנסו אותו חכמים, כדי שלא יהיה כל אחד ואחד מן המשחיתים הולך ומטמא טהרותיו שלחבירו, ואומר פטור אני.  לפיכך אם מת זה שהזיק היזק שאינו ניכר--אין גובין הנזק מנכסיו, שלא קנסו חכמים אלא זה שעבר והזיק; אבל היורש שלא עשה כלום, לא קנסו אותו.

ז,ד  וכן המזיק היזק שאינו ניכר בשגגה או באונס--פטור, שלא קנסו אלא המתכוון להזיק מדעתו.  [ד] הכוהנים שפיגלו את הזבח--במזיד, חייבין לשלם; בשוגג, פטורין.  וכן העושה מלאכה בפרת חטאת ובמי חטאת--במזיד, חייב לשלם; בשוגג, פטור.

ז,ה  הכניס פרה למרבק כדי שתינק ותדוש, והסיח דעתו ממי חטאת--פטור מדיני אדם, וחייב בדיני שמיים.

ז,ו  המנסך יין חבירו לעבודה זרה--לא נאסר היין, שאין אדם מישראל אוסר דבר שאינו שלו.  ואם היה לו בו שותפות, או שהיה משומד שהרי הוא כגוי, או שהתרו בו וקיבל ההתראה שהרי הוא משומד--הרי זה אוסר היין, וחייב לשלם.  והיאך יתחייב זה לשלם, והרי הוא מתחייב בנפשו--מפני שמעת שהגביהו נתחייב לשלם, ואינו מתחייב בנפשו עד שינסך.

ז,ז  כל הגורם להזיק ממון חבירו, חייב לשלם נזק שלם מן היפה שבנכסיו כשאר המזיקין.  אף על פי שאינו הוא המזיק זה הנזק עצמו באחרונה, הואיל והוא הגורם הראשון, חייב.

ז,ח  כיצד:  הזורק כלי שלו מראש הגג על גבי כרים וכסתות, ובא אחר וקדם וסילק את הכרים מעל הארץ, ונחבט הכלי בארץ ונשבר--חייב נזק שלם כאילו שברו בידו, שסילוק הכרים והכסתות גרם לו שישבר.  וכן כל כיוצא בזה.

ז,ט  [ח] הזורק כלי שלחבירו מראש הגג על גבי כרים וכסתות שלבעל הכלי, וקדם בעל הכלי והסיר הכרים--הזורק חייב:  שזריקתו, היא הגורם הראשון לשבירת הכלי.  ואם קדם אחר וסילקן--שניהן חייבין, הזורק והמסלק:  ששניהם גרמו לאבד ממונו שלזה.

ז,י  [ט] וכן השורף שטרותיו שלחבירו, חייב לשלם כל החוב שהיה בשטר, שאף על פי שאין גוף השטר ממון, הרי גרם לאבד הממון:  ובלבד שיודה לו המזיק ששטר מקויים היה, וכך וכך היה כתוב בו, ומחמת ששרפו, הוא שאינו יכול לגבות החוב; אבל אם לא האמינו, אינו משלם לו אלא דמי הנייר בלבד.

ז,יא  [י] וכן ראובן שהיה נושה בשמעון, ומכר השטר ללוי, וחזר אחר שמכרו, ומחלו לשמעון--הרי נפטר שמעון כמו שיתבאר במקומו, ונתחייב ראובן לשלם ללוי כל מה שבשטר:  שהרי גרם לו לאבד השטר, והרי הוא כמי ששרפו.  וכן אם מחלו יורש ראובן, משלם המוחל מן היפה שבנכסיו.

ז,יב  [יא] וכן העושה עבדו הפותיקי, וחזר ושיחררו--חייב המשחרר לשלם לבעל החוב:  שהרי הפקיע שיעבודו, וגרם לאבד ממונו.  וכופין את בעל החוב גם הוא, לשחרר העבד כדי שלא יפגע בו ויאמר לו עבדי אתה.

ז,יג  וכן הדוחף מטבע חבירו, ונתגלגל וירד לים--חייב לשלם.  וכן הצורם אוזן הפרה--חייב לשלם, שהרי גרם לפחות דמיה.  וכן המרקע דינרי חבירו, והעביר צורתן--חייב לשלם משום גורם.  וכן כל כיוצא באלו הדברים.

ז,יד  [יב] הזורק כלי מראש הגג לארץ, ולא היה תחתיו כלים, וקדם אחר ושברו במקל כשהוא באוויר, קודם שיגיע לארץ--הרי זה האחר פטור:  שלא שיבר אלא כלי שסופו להשבר מיד בוודאי; ונמצא כשובר כלי שבור, ואין זה כגורם.  וכן כל כיוצא בזה, פטור.

ז,טו  [יג] שור שהיה עומד להריגה מפני שהוא מזיק את הברייות, ואילן שהוא עומד לקציצה מפני שהוא מזיק את הרבים, וקדם אחד ושחט שור זה וקצץ אילן זה, שלא מדעת בעליו--חייב לשלם לבעלים כמו שיראו הדיינים, שהרי הפקיען מלעשות מצוה.  ואם טען ואמר, אתה אמרת לי להרגו ולקצצו, הואיל והוא עומד לכך, הרי זה פטור.

ז,טז  [יד] וכן מי ששחט חיה או ועוף, ובא אחר וכיסה הדם שלא מדעת השוחט--חייב ליתן כמו שיראו הדיינים.  ויש מי שהורה שהוא נותן קנס קצוב, והוא עשרה זהובים; וכן הורו הגאונים שכל המונע הבעלים מלעשות מצות עשה שהן ראויין לעשותה, וקדם אחר ועשאה--משלם לבעלים עשרה זהובים.

ז,יז  [טו] שמין למזיק בידו, כדרך ששמין לו אם הזיק ממונו.  כיצד:  הרי שהרג בהמת חבירו, או שיבר כליו--שמין כמה היתה הבהמה שווה חיה וכמה הנבילה שווה, וכמה היה הכלי שווה והוא שלם וכמה שווה עתה; ומשלם הפחת לניזק עם הנבילה או הכלי השבור, כדרך שביארנו בשורו שהזיק:  דין אחד הוא.  דרך ענבים שלחבירו, שמין לו היזקו.  וכן כל כיוצא בזה.

ז,יח  [טז] כשגובין הפחת מן המזיק, גובין מן המיטלטלין שלו; אם אין לו מיטלטלין, גובין מן היפה שבנכסיו.  וכן האונס והמפתה והמוציא שם רע, כולן מן היפה שבנכסיו גובין מהן.

ז,יט  [יז] כל המזיק ממון חבירו, ואינו יודע מה הזיק--הרי הניזק נשבע בתקנת חכמים, ונוטל כמו הנגזל:  והוא שיטעון דברים שהוא אמוד בהן, כמו שביארנו בנגזל.

ז,כ  [יח] כיצד:  לקח כיס חבירו והשליכו לים או לאש, או שמסרו ביד אנס ואבד--בעל הכיס אומר זהובים היה מלא, והמזיק אומר איני יודע מה היה בו שמא עפר או תבן היה מלא--הרי הניזק נשבע בנקיטת חפץ, ונוטל:  והוא, שיטעון דברים שהוא אמוד בהן, או אמוד להפקידן אצלו, ודרכן להניחן בכיס וכיוצא בו; אבל אם אין דרכן להניחן בכלי זה, הוא פשע בעצמו.

ז,כא  כיצד:  הרי שחטף חמת או סל מלאים ומחפים, והשליכם לים או שרפן, וטען הניזק שמרגליות היו בתוכן--אינו נאמן, ואין משביעין אותו על כך:  שאין דרך בני אדם להניח מרגליות בסלים ובחמתות.  ואם תפס, אין מוציאין מידו, אלא נשבע שמרגליות היו בה, ונוטל ממה שיש אצלו.  וכן כל כיוצא בזה.

ז,כב  [יט] ידע המזיק שהכיס היה בו זהובים, אבל אינו יודע כמה היו, והניזק אומר אלף היו--נוטל אלף בלא שבועה:  והוא, שיהיה אמוד, שהרי זה המזיק מחוייב שבועה, ואינו יכול להישבע כמו שיתבאר בעניין הפיקדון.
 

הלכות חובל ומזיק פרק ח

ח,א  המוסר ממון חבירו ביד אנס, חייב לשלם מן היפה שבנכסיו; ואם מת, גובין מיורשיו כשאר כל המזיקין.  בין שהיה האנס גוי, בין שהיה ישראל--הרי זה המוסר, חייב לשלם כל מה שלקח האנס, אף על פי שלא נשא המוסר ולא נתן בידו, אלא הרגיל בלבד.

ח,ב  במה דברים אמורים, בשהראה המוסר מעצמו.  אבל אם אנסוהו גויים או ישראל אנס להראות, והראה--הרי זה פטור מן התשלומין.  ואם נשא ונתן ביד--אף על פי שהוא אנוס, חייב לשלם:  שהמציל עצמו בממון חבירו, חייב לשלם.

ח,ג  כיצד:  הרי שגזר המלך להביא לו יין או תבן וכיוצא בדברים אלו, ועמד מוסר ואמר הרי יש לפלוני אוצר יין או תבן במקום פלוני, והלכו ולקחוהו--חייב לשלם.  אנסו המלך למוסר זה עד שיראה לו אוצרות יין או תבן, או עד שיראה לו ממון פלוני שהוא בורח מלפניו, והראה לו מפני האונס--הרי זה פטור:  שאם לא יראה לו, יכהו או ימיתהו.

ח,ד  נשא ממון חבירו בידו ונתנו לאנס--חייב לשלם מכל מקום, אף על פי שהמלך אנסו להביא.  במה דברים אמורים שאם אנסו להביא והביא חייב, בשלא הגיע הממון לרשות האונס.  אבל אנס שאנס ישראל עד שהראהו, ועמד האונס על הממון ונעשה ברשותו, ואונס את ישראל עד שהוליכו לו למקום אחר, ואפילו הוליכו זה המוסר שהראה--הרי זה פטור מלשלם:  שכיון שעמד האונס בצד האוצר, כבר אבד כל מה שיש בו וכאלו נשרף.

ח,ה  בעלי דין שהייתה ביניהם מריבה על קרקע או על מיטלטלין, זה אומר שלי וזה אומר שלי, ועמד אחד מהן, ומסרה ביד גויים--מנדין אותו, עד שיחזיר הדבר לכמות שהיה ויסלק יד האונס מביניהם, ויעשו דין בישראל.

ח,ו  מי שנתפס על חבירו, ולקחו ממנו גויים ממון בגלל חבירו--אין חבירו חייב לשלם.  ואין לך מי שנתפס על חבירו, ויהיה חבירו חייב לשלם לו:  חוץ מן הנתפס מפני המס הקצוב על כל איש ואיש בכל שנה, או הנתפס על התשורה שנותן כל איש ואיש למלך כשיעבור עליהם הוא או חילותיו--הרי זה חייב לשלם לו.  והוא,  ממנו בפירוש בגלל פלוני בפני עדים.

ח,ז  מי שיש עליו עדים שמסר ממון חבירו, כגון שהראה מעצמו, או שנאנס ונשא ונתן ביד, ולא ידעו העדים כמה הפסידו במסירתו, והנמסר טוען כך וכך הפסידני, והמוסר כופר במה שטענו--אם תפס הנמסר, אין מוציאין מידו, אלא נשבע בנקיטת חפץ, וזוכה במה שתפס; ואם לא תפס, אין מוציאין מן המוסר אלא בראיה ברורה.

ח,ח  ואין משביעין את המוסר שהראה מעצמו, לא שבועה חמורה ולא שבועת היסת, מפני שהוא רשע, ואין לך פסול יתר מזה.  אבל המוסר שאנסוהו להראות או להביא, ונשא ונתן ביד--אף על פי שהוא חייב לשלם, אינו רשע, אלא בן תשלומין הוא בלבד, ומשביעין אותו כשאר הכשרין.

ח,ט  אסור למסור ישראל ביד גויים, בין בגופו בין בממונו, ואפילו היה רשע ובעל עבירות, ואפילו היה מצר לו ומצערו.  וכל המוסר ישראל ביד גויים, בין בגופו בין בממונו--אין לו חלק לעולם הבא.

ח,י  מותר להרוג המוסר בכל מקום, ואפילו בזמן הזה שאין דנין דיני נפשות.  ומותר להרגו קודם שימסור, אלא כשאמר הריני מוסר פלוני בגופו או בממונו, ואפילו ממון קל--הרי התיר עצמו למיתה, ומתרין בו ואומרין לו אל תמסור.  אם העיז פניו ואמר לא כי, אלא אמסרנו--מצוה להרגו; וכל הקודם להרגו, זכה.

ח,יא  עשה המוסר אשר זמם ומסר, יראה לי שאסור להרגו:  אלא אם כן הוחזק למסור--הרי זה ייהרג, שמא ימסור אחרים.  ומעשים בכל זמן בערי המערב להרוג המוסרים שהוחזקו למסור ממון ישראל, ולמסור את המוסרים ביד הגויים להורגם ולהכותם ולאסרם כפי רשעם.

ח,יב  וכן כל המצר לציבור ומצער אותן, מותר למוסרו ביד גויים להכותו ולאסרו ולקנסו; אבל מפני צער יחיד, אסור למוסרו.  ואסור לאבד ממונו , ואף על פי שמותר לאבד גופו, שהרי ממונו ראוי ליורשיו.

ח,יג  [יב] רודף שהיה רודף אחר חבירו להרגו, או לדבר עבירה, ושיבר את הכלים, בין שלנרדף בין שלכל אדם--פטור מן התשלומין, מפני שהוא מתחייב בנפשו:  שכיון שרדף, התיר עצמו למיתה.

ח,יד  [יג] נרדף ששיבר כלים שלרודף, פטור:  לא יהא ממונו חביב מגופו.  ואם שיבר כלי אחרים, חייב--שהמציל עצמו בממון חבירו, חייב.

ח,טו  [יד] מי שרדף אחר הרודף להושיע הנרדף, ושיבר את הכלים בין שלרודף בין שלכל אדם--פטור:  ולא מן הדין, אלא תקנה היא שלא יימנע מלהציל, או יתמהמה, ויעין בעת שירדוף.

ח,טז  [טו] ספינה שחשבה להשבר מכובד המשאוי, ועמד אחד מהן והקל ממשאה, והשליך בים--פטור:  שהמשא שבה כמו רודף אחריהם להורגם, ומצוה רבה עשה שהשליך והושיעם.
 

 

הלכות רוצח ושמירת נפש

יש בכללן שבע עשרה מצוות--שבע מצוות עשה, ועשר מצוות לא תעשה; וזה הוא פרטן:  (א) שלא לרצוח; (ב) שלא ליקח כופר לנפש רוצח, אלא יומת; (ג) להגלות הרוצח בשגגה; (ד) שלא ליקח כופר למחוייב גלות; (ה) שלא יומת הרוצח כשירצח, קודם עמידה בדין; (ו) להציל הנרדף בנפשו שלרודף; (ז) שלא לחוס על הרודף; (ח) שלא לעמוד על דם; (ט) להפריש ערי מקלט ולכוון להם הדרך; (י) לערוף את העגלה בנחל; (יא) שלא  באותה קרקע ולא תזרע; (יב) שלא לשום דמים; (יג) לעשות מעקה; (יד) שלא יכשיל תמים בדרך; (טו) לפרוק עם מי שנכשל בדרך; (טז) לטעון עמו; (יז) שלא יניחנו בדרך נבהל במשאו וילך לו.  וביאור מצוות אלו בפרקים אלו.
 

הלכות רוצח ושמירת נפש פרק א

א,א  כל הורג נפש אדם מישראל--עובר בלא תעשה, שנאמר "לא תרצח" (שמות כ,יב; דברים ה,טז).  ואם רוצח בזדון בפני עדים--מיתתו בסיף, שנאמר "נקם, ינקם" (שמות כא,כ):  מפי השמועה למדו שזו מיתת סיף; בין שהרג את חבירו בברזל, בין ששרפו באש--מיתתו בסיף.

א,ב  מצוה ביד גואל הדם, שנאמר "גואל הדם, הוא ימית את-הרוצח" (במדבר לה,יט); וכל הראוי לירושה, הוא גואל הדם.  לא רצה גואל הדם, או שלא היה יכול להמיתו, או שאין לו גואל דם--בית דין ממיתין את הרוצח בסיף.

א,ג  האב שהרג את בנו--אם היה לנהרג בן--הרי זה הורג אבי אביו, מפני שהוא גואל; ואם אין לו בן--אין אחד מן האחין נעשה גואל הדם להמית את אביו, אלא בית דין ממיתין אותו.  ואחד הזכר ואחד הנקבה  הדם.

א,ד  ומוזהרין בית דין שלא ליקח כופר מן הרוצח, ואפילו נתן כל ממון שבעולם, ואפילו רצה גואל הדם לפטרו:  שאין נפשו שלזה הנהרג קנין גואל הדם, אלא קנין הקדוש ברוך הוא--שנאמר "ולא-תקחו כופר לנפש רוצח" (במדבר לה,לא).  ואין לך דבר שהקפידה תורה עליו כשפיכות דמים, שנאמר "ולא-תחניפו את-הארץ . . . כי הדם, הוא יחניף את-הארץ" (במדבר לה,לג).

א,ה  רוצח שהרג בזדון--אין ממיתין אותו העדים ולא הרואים אותו, עד שיבואו לבית דין וידינוהו למיתה:  שנאמר "ולא ימות הרוצח, עד-עומדו לפני העדה למשפט" (במדבר לה,יב).  והוא הדין לכל מחוייבי מיתת בית דין שעברו ועשו, שאין ממיתין אותן עד שייגמר דינם בבית דין.

א,ו  במה דברים אמורים, בשעבר ועשה העוון שחייב עליו מיתת בית דין; אבל הרודף אחר חבירו להרגו, אפילו היה הרודף קטן--הרי כל ישראל מצווין להציל הנרדף מיד הרודף, ואפילו בנפשו שלרודף.

א,ז  כיצד:  אם הזהירוהו, והרי הוא רודף אחריו--אף על פי שלא קיבל עליו התראה, כיון שעדיין הוא רודף--הרי זה נהרג.  ואם יכולים להצילו באבר מאברי הרודף--כגון שיכו אותו בחץ או באבן או בסיף, ויקטעו את ידו או ישברו את רגלו או יסמו את עינו--עושין.  ואם אינן יכולין לכוון, ולא להצילו אלא אם כן הרגוהו לרודף--הרי אלו הורגין אותו, ואף על פי שעדיין לא הרג:  שנאמר "וקצותה, את-כפה:  לא תחוס, עינך" (דברים כה,יב).

א,ח  אחד מבושיו, ואחד כל דבר שיש בו סכנת נפשות, אחד האיש שאחז את האישה--עניין הכתוב שכל החושב להכות חבירו הכיה הממיתה אותו, מצילין את הנרדף בכפו שלרודף; ואם אינן יכולין--מצילין אותו אף בנפשו, שנאמר "לא תחוס, עינך" (דברים כה,יב):  [ט] הרי זו מצות לא תעשה, שלא לחוס על נפש הרודף.

א,ט  לפיכך הורו חכמים שהעוברה שהיא מקשה לילד--מותר לחתוך העובר במעיה, בין בסם בין ביד:  מפני שהוא כרודף אחריה להורגה.  ואם משהוציא ראשו, אין נוגעין בו, שאין דוחין נפש מפני נפש, וזה הוא טבעו שלעולם.

א,י  אחד הרודף אחר חבירו להרגו, או רודף אחר נערה מאורסה לאנסה--שנאמר "כי כאשר יקום איש על-רעהו, ורצחו נפש--כן, הדבר הזה" (דברים כב,כו).  והרי הוא אומר "צעקה, הנערה המאורשה, ואין מושיע, לה" (דברים כב,כז); הא יש לה מושיע--מושיעה בכל דבר שהוא יכול להושיעה, ואפילו בהריגת הרודף.

א,יא  והוא הדין לשאר כל העריות, חוץ מן הבהמה; אבל הזכור, מצילין אותו בנפש הרודף כשאר עריות.  אבל הרודף אחר הבהמה לרבעה, או שרדף לעשות מלאכה בשבת, או לעבוד עבודה זרה--אף על פי שהשבת ועבודה זרה עיקרי הדת--אין ממיתין אותו עד שיעשה, ויביאוהו לבית דין, וידינוהו, וימות.

א,יב  רודף אחר ערוה, ותפסה ושכב והערה--אף על פי שלא גמר ביאתו, אין ממיתין אותו עד עומדו בדין.  רודף אחר ערוה, והיו אחרים רודפין אחריו להצילה, ואמרה להם הניחוהו, כדי שלא יהרגני--אין שומעין לה, אלא מבהילין אותו ומונעין אותו מלבעול באבריו; ואם אינן יכולין למנעו באבריו, אפילו בנפשו כמו שביארנו.

א,יג  כל היכול להציל באבר מאבריו, ולא טרח בכך, אלא הציל בנפשו שלרודף, והרגו--הרי זה שופך דמים, וחייב מיתה; אבל אין בית דין ממיתין אותו.

א,יד  כל היכול להציל, ולא הציל--עובר על "לא תעמוד על-דם ריעך" (ויקרא יט,טז).  וכן הרואה את חבירו טובע בים, או לסטים באים עליו, או חיה רעה באה עליו, ויכול להצילו הוא בעצמו, או שישכור אחרים להצילו, ולא הציל, או ששמע גויים או מוסרים מחשבים עליו רעה או טומנין לו פח, ולא גילה אוזן חבירו והודיעו, או שידע בגוי או באנוס שהוא קובל על חבירו, ויכול לפייסו בגלל חבירו ולהסיר מה בליבו ולא פייסו, וכל כיוצא בדברים אלו--העושה אותם עובר על "לא תעמוד על-דם ריעך".

א,טו  הרואה רודף אחר חבירו להרגו, או אחר ערוה לבועלה, ויכול להציל, ולא הציל--הרי זה ביטל מצות עשה, שהיא "וקצותה, את-כפה" (דברים כה,יב); ועבר על שני לאוין, על "לא תחוס, עינך" (שם) ועל "לא תעמוד על-דם ריעך" (ויקרא יט,טז).  [טז] אף על פי שאין לוקין על לאוין אלו, מפני שאין בהן מעשה, חמורים הם:  שכל המאבד נפש אחת מישראל, כאילו איבד כל העולם כולו; וכל המקיים נפש אחת מישראל, כאילו קיים כל העולם כולו.
 

הלכות רוצח ושמירת נפש פרק ב

ב,א  כל ההורג חבירו בידו, כגון שהכהו בסיף או באבן הממיתה, או שחנקו עד שמת, או שרפו באש--הואיל והרגו מכל מקום, הוא בעצמו--הרי זה נהרג בבית דין.

ב,ב  אבל השוכר הורג להרוג את חבירו, או ששלח עבדיו והרגוהו, או שכפת חבירו והניחו לפני הארי וכיוצא בו והרגתו החיה, וכן ההורג את עצמו--כל אחד מאלו שופך דמים הוא, ועוון הריגה בידו; וחייב מיתה לשמיים, ואין בהן מיתת בית דין.

ב,ג  ומניין שכן הוא הדין:  שהרי הוא אומר "שופך דם האדם, באדם דמו יישפך" (בראשית ט,ו), זה ההורג בעצמו שלא על ידי שליח.  "ואך את-דמכם לנפשותיכם אדרוש" (בראשית ט,ה), זה ההורג עצמו; "מיד כל-חיה אדרשנו" (שם), זה המוסר חבירו לפני חיה לטורפו; "מיד האדם, מיד איש אחיו--אדרוש, את-נפש האדם" (שם), זה השוכר אחרים להרוג את חבירו.  ובפירוש נאמר בשלושתן לשון דרישה, הרי דינם מסור לשמיים.

ב,ד  ובכל אלו הרצחנים וכיוצא בהן שאינן מחויבים מיתת בית דין--אם רצה מלך ישראל להורגם בדין המלכות ותקנת העולם, הרשות בידו.  וכן אם ראו בית דין להרוג אותן בהוראת שעה--אם היתה השעה צריכה לכך, הרי יש להם רשות כפי מה שיראו.

ב,ה  הרי שלא הרגם המלך, ולא היתה השעה צריכה לחזק הדבר--הרי בית דין חייבין מכל מקום להכותם מכה רבה הקרובה למיתה, ולאסור אותן במצור ובמצוק שנים רבות, ולצערן בכל מיני צער:  כדי להפחיד ולאיים על שאר הרשעים, שלא יהיה להם הדבר לפוקה ולמכשול לבב, ויאמר הריני מסבב להרוג אויבי כדרך שעשה פלוני, ואיפטר.

ב,ו  אחד ההורג את הגדול או את הקטן בן יומו, בין זכר בין נקבה--הרי זה נהרג עליו, אם הרג בזדון; או גולה, אם הרג בשגגה:  והוא, שכלו לו חודשיו; אבל אם נולד לפחות מתשעה חודשים--הרי הוא כנפל עד שישהה שלושים יום, וההורגו בתוך שלושים יום אינו נהרג עליו.

ב,ז  אחד ההורג את הבריא, או את החולה הנוטה למות.  ואפילו הרג את הגוסס, נהרג עליו; ואם היה גוסס בידי אדם, כגון שהכוהו עד שנוטה למות והרי הוא גוסס--ההורגו, אין בית דין ממיתין אותו.

ב,ח  ההורג את הטריפה--אף על פי שאוכל ושותה ומהלך בשוק, הרי זה פטור מדיני אדם.  וכל אדם בחזקת שלם הוא, וההורגו נהרג--עד שייוודע בוודאי שזה טרפה, ויאמרו הרופאים שמכה זו אין לה תעלה באדם זה, ובה ימות, אם לא ימיתנו דבר אחר.

ב,ט  אדם טרפה שהרג את הנפש--נהרג, שנאמר "ובערת הרע, מקרבך" (דברים יג,ו; ועוד שש פעמים בהמשך הספר):  והוא, שיהרוג בפני בית דין.  אבל בפני עדים, פטור:  שמא יוזמו העדים; ואם הוזמו אינן נהרגין, שהרי לא זממו להרוג אלא טרפה, וכל עדות שאינה ראויה להזמה, אינה עדות בדיני נפשות.

ב,י  אחד ההורג את ישראל, או ההורג עבד כנעני--הרי זה נהרג עליו; ואם הרג בשגגה, גולה.  [יא] ישראל שהרג גר תושב--אינו נהרג עליו בבית דין, שנאמר "וכי-יזד איש על-רעהו" (שמות כא,יד); ואין צריך לומר שאינו נהרג על הגוי.  ואחד ההורג את עבד אחרים או ההורג עבדו--הרי זה נהרג עליו, שהעבד כבר קיבל עליו מצוות ונוסף על נחלת ה'.

ב,יא  [יב] מה בין עבדו לעבד אחרים:  שעבדו, יש לו רשות להכותו.  לפיכך אם הכה עבדו הכיה שיש בה כדי להמית, ונטה למות, ועמד עשרים וארבע שעות, ואחר כך מת--אינו נהרג עליו, אף על פי שמת מחמת המכה:  שנאמר "לא יוקם, כי כספו הוא" (שמות כא,כא).  ומה הוא "יום או יומים" (שם)--יום שהוא כיומים, שהוא מעת לעת.

ב,יב  [יג] אבל המכה עבד שאינו שלו--אפילו מת לאחר כמה ימים מחמת המכה--הואיל והכהו כדי להמית, הרי זה נהרג עליו כשאר בני חורין.

ב,יג  [יד] יראה לי, שהמכה את עבדו בסכין וסיף או באבן ואגרוף וכיוצא בהן, ואמדוהו למיתה, ומת--אינו בדין "יום או יומים" (שמות כא,כא); ואפילו מת לאחר שנה, נהרג עליו.  לכך נאמר "בשבט" (שמות כא,כ)--שלא נתנה לו תורה רשות להכותו אלא בשבט ורצועה וכיוצא בהן, לא הכית רציחה.

ב,יד  [טו] המוכר את עבדו, ופסק עמו שישמשנו שלושים יום, והכהו אחד מהן בתוך השלושים יום, והמיתו--הרי זה נהרג עליו, ואינו בדין "יום או יומים" (שמות כא,כא):  הראשון, לפי שאינו "כספו" (שם) המיוחד לו; והשני, לפי שעדיין אינו תחתיו.

ב,טו  [טז] וכן מי שחצייו עבד וחציו בן חורין.  ועבד שלשני שותפין--אינו בדין "יום או יומים" (שמות כא,כא), שהרי אינו לאחד מהן "כספו" (שם) המיוחד לו; ולפיכך נהרג עליו כשאר העם.
 

הלכות רוצח ושמירת נפש פרק ג

ג,א  המכה את חבירו בזדון באבן או בעץ, והמיתו--אומדין דבר שהכהו בו, ומקום שהכהו עליו, אם ראוי אותו חפץ להמית באבר זה, או אינו ראוי:  שנאמר "באבן יד אשר-ימות בה הכהו . . . או בכלי עץ-יד אשר-ימות בו הכהו" (במדבר לה,יז-יח), עד שיהיה בו כדי להמית.  ואינו דומה מכהו על ליבו למכהו על ירכו; [ב] הואיל ונאמר "אשר-ימות בה" (במדבר לה,יז; במדבר לה,כג), מכאן שאומדין מקום המכה.

ג,ב  כשם שאומדין החפץ שהכה בו ומקום המכה, כך אומדין כוח --שנאמר "באבן יד" (במדבר לה,יז), מכאן שמשערין את היד:  אינו דומה זורק אבן בחברו בריחוק שתי אמות לזורק בו בריחוק עשר, שבריחוק עשר יהיה כוחה יתר; ואינו דומה זורק בריחוק עשר לזורק בריחוק מאה אמה, שבריחוק המקום ביותר יתמעט כוח .

ג,ג  וכן משערין המכה עצמה; ומשערין כוח ההורג, וכוח הנהרג--אם הוא גדול או קטן, או חזק או חלש, או בריא או חולה, וכן כל כיוצא בזה:  שנאמר "אשר-ימות בה" (במדבר לה,יז; במדבר לה,כג)--מיתתו שלזה, משערין כל סבותיה.

ג,ד  כלי ברזל, לא נתנה לו תורה שיעור--שנאמר "ואם-בכלי ברזל הכהו וימות, רוצח הוא" (במדבר לה,טז), ואפילו במחט:  והוא, שיהיה לו חד כמו מחט או שפוד או סכין וכיוצא בהן; אבל אם הכהו בעשת שלברזל וכיוצא בה, אומדין אותה כמו שאומדין האבן או העץ.

ג,ה  המכה את חבירו בלא כלי והמיתו, כגון שהכהו בידו או ברגלו או נגפו בראשו והמיתו--משערין כוח המכה, וכוח הנהרג, ומקום המכה:  אינו דומה דוחף חבירו באצבעו, לבועט בו ברגלו בכל כוחו; ואינו דומה מכהו על ליבו, למכהו על מותניו; ואינו דומה חלש המכה את הבריא החזק, לבריא חזק המכה חלש או חולה.

ג,ו  ומניין שמשערין בכל אלו, שנאמר "או באיבה הכהו בידו, וימות--מותו-יומת המכה" (במדבר לה,כא):  אף על פי שנאמר "בידו", הצריך הכתוב להיות  "באיבה"--מכלל שמשערין את כוח .

ג,ז  וכן הדוחף את חבירו מראש הגג, ונפל ומת--משערין גובה המקום שהפילו מעליו, וכוח הנדחף:  שאינו דומה בן יומו שנפל לגדול שנפל.  ומניין שמשערין גובה המקום, שנאמר "ואם-בשנאה, יהדפנו" (במדבר לה,כ).  וייראה לי שכל מקום שאין בגובהו עשרה טפחים--אין בו כדי להמית, כדרך שאמרו בבור לעניין בהמה.

ג,ח  אחד המכה את חבירו באבן או בעץ, או שהכהו בגוש  או בגוש שלמלח וגופרית, או בסל מלא עפר או צרורות, ואפילו בפלח שלדבילה:  שנאמר "אשר-ימות בה" (במדבר לה,יז; במדבר לה,כג)--כל שהוא ראוי להמית, והכבד הוא שממית.

ג,ט  הדוחף את חבירו לתוך המים או לתוך האש, אומדין אותו--אם יכול לעלות משם, פטור ממיתת בית דין; ואם אינו יכול לעלות, חייב.  וכן אם כבש עליו בתוך הים או בתוך האש, עד שלא נשאר בו כוח לעלות ומת--חייב, אף על פי שאינו הוא הדוחף בתחילה.

ג,י  והוא הדין למניח ידו על פי חבירו וחוטמו עד שהניחו מפרפר ואינו יכול לחיות, או שכפתו והניחו בצנה או בחמה עד שמת, או שבנה עליו מקום עד שמנע ממנו הרוח, או שהכניסו למערה ובית ועשן עליו עד שמת, או שהכניסו לבית שלשיש והדליק עליו נר עד שהמיתו ההבל--בכל אלו נהרג עליו, שזה כמי שחנקו בידו.

ג,יא  [י] אבל הכופת את חבירו והניחו ברעב עד שמת, או שכפתו והניחו במקום שסוף הצינה או החמה לבוא לשם, ובאה והמיתתו, או שכפה עליו גיגית, או שפרע עליו את המעזיבה, או שהשיך בו את הנחש, ואין צריך לומר אם שסה בו כלב או נחש--בכל אלו אין בית דין ממיתין אותו, והרי הוא רוצח; ודורש דמים, דורש ממנו דם.

ג,יב  [יא] וכן הדוחף חבירו לבור, והיה שם סולם בבור שיכול לעלות עליו, או שזרק בו חץ, והיה תריס בידו להגן עליו, ובא אחר וסילק את הסולם והסיר את התריס--שניהן אינן נהרגין בבית דין.  אפילו היה הדוחף עצמו, הוא שחזר וסילק את הסולם--פטור ממיתת בית דין; ונדרש ממנו דם.

ג,יג  [יב] הזורק צרור בכותל, וחזרה האבן לאחוריה והרגה--חייב מיתת בית דין, שמכוחו היא באה.  וכל אלו שמשחקין בכדור שהתרו בהן והרגו--בתוך ארבע אמות, פטורין; חוץ לארבע אמות, אפילו לסוף מאה אמה--חייבין:  והוא, שיש בה כדי להמית כמו שביארנו.  [יג] זרק אבן למעלה, והלכה לצדדין והרגה--חייב.

ג,יד  הכופת את חבירו, והניחו במקום שאינו יכול לברוח, והציף עליו מים, ומת--הרי זה נהרג עליו:  והוא, שימות מכוח ראשון הבא ממעשיו.
 

הלכות רוצח ושמירת נפש פרק ד

ד,א  המתכוון להרוג את זה, והרג את זה--פטור ממיתת בית דין, ומן התשלומין; ומן הגלות, לפי שאין ערי מקלט קולטות אותו כמו שיתבאר.  לפיכך הזורק אבן לתוך עדה מישראל, והרג אחד מהן--פטור ממיתת בית דין.

ד,ב  נתכוון להכות חבירו על מותניו, ולא היה בכלי כדי להמית על מותניו, והלכה לה האבן על ליבו, והיה בה כדי להמית על ליבו, ומת, או שנתכוון להכותו על ליבו, והיה בה כדי להמית על ליבו, והלכה לה על מותניו, ולא היה בה כדי להמית על מותניו, ומת--פטור ממיתת בית דין; ואינו גולה, שאין ההורג בכוונה גולה.

ד,ג  אבל אם נתכוון להכותו על מותניו, והיה בה כדי להמית על מותניו, והלכה לה על ליבו, ומת--הרי זה נהרג.  וכן כל כיוצא בזה.

ד,ד  [ג] המכה את חבירו באבן או באגרוף וכיוצא בהן, אומדין אותו:  אם אמדוהו לחיים, נותן חמישה דברים ונפטר; ואפילו חלה המכה, והכביד ומת מחמת המכה--הרי זה פטור.

ד,ה  ואם אמדוהו למיתה--אוסרין את המכה בבית הסוהר מיד, וממתינים לזה; אם מת, ייהרג המכה.  ואם הקל, ונתרפא רפואה שלמה, והלך בשוק על רגליו כשאר הבריאים--משלם המכה חמישה דברים, ונפטר.

ד,ו  [ד] זה שנאמר בתורה "על-משענתו" (שמות כא,יט)--אינו שיהלך והוא נשען על המטה או על אחר, שאפילו הנוטה למות יכול להלך על המשענת; לא נאמר "משענתו" אלא שיהיה מהלך על משענת כוחו, ולא יהיה צריך כוח אחר להשען עליו.

ד,ז  [ה] אמדוהו למיתה, והקל ממה שהיה, ולאחר מכאן הכביד ומת--הרי זה נהרג; ואין אומדין אותו אומד שני כשהקל, שרגליים לדבר.

ד,ח  [ו] הכוהו עשרה בני אדם בעשר מקלות, ומת--בין שהכוהו בזה אחר זה בין שהכוהו כאחת, כולן פטורין ממיתת בית דין:  שנאמר "כל-נפש אדם" (ויקרא כד,יז), עד שיהיה אחד שהרג כל הנפש.  והוא הדין לדחפוהו שניים או שכבשוהו שניים לתוך המים, או שהיו רבים יושבים ויצא חץ מביניהן והרג--כולן פטורין.

ד,ט  [ז] זרקו בו עשרה אבן זה אחר זה, וכל אחת מהן אין בה כדי להמית, וזרק אחד אבן באחרונה, ויש בה כדי להמית ומת--הרי זה האחרון נהרג עליו.

ד,י  רוצח שנגמר דינו, ונתערב באחרים, ולא נודע מי הוא מהן--כולן פטורין.  ורוצח שלא נגמר דינו, שנתערב ברוצחים אחרים שנגמר דינן--כולן פטורין מן המיתה, שאין גומרין דינו שלאדם אלא בפניו; ואוסרין את כולן.

ד,יא  [ח] ההורג נפשות, ולא היו שני העדים רואין אותו כאחת, אלא ראהו האחד אחר האחד, או שהרג בפני שני עדים בלא התראה, או שהוכחשו העדים בבדיקות ולא הוכחשו בחקירות--כל אלו הרצחנין, כונסין אותן לכיפה ומאכילין אותן לחם צר ומים לחץ עד שיצרו מעיהן; ואחר כך מאכילים אותן שעורים, עד שכריסם נבקעת מכובד החולי.

ד,יב  [ט] ואין עושין דבר זה לשאר מחוייבי מיתות בית דין--אלא אם נתחייב מיתה, ממיתין אותו; ואם אינו חייב מיתה, פוטרין אותו:  שאף על פי שיש עוונות חמורין משפיכות דמים, אין בהן השחתת ישובו שלעולם כשפיכות דמים.  אפילו עבודה זרה, ואין צריך לומר עריות או חלול שבת--אינן כשפיכות דמים:  שאלו העוונות הן מעבירות שבין אדם להקדוש ברוך הוא, אבל שפיכות דמים מעבירות שבינו לבין חבירו.  וכל מי שיש בידו עוון זה, הרי הוא רשע גמור; ואין כל המצוות שעשה כל ימיו שקולין כנגד עוון זה, ולא יצילו אותו מן הדין--שנאמר "אדם, עשוק בדם-נפש . . ." (משלי כח,יז).

ד,יג  צא ולמד מאחאב עובד עבודה זרה, שהרי נאמר בו "רק, לא-היה כאחאב" (מלכים א כא,כה); וכשנסדרו עוונותיו  לפני אלהי הרוחות, לא נמצא לו עוון שחייבו כליה ולא היה שם דבר אחר ששקול כנגדו אלא דמי נבות:  שנאמר "ותצא הרוח, ותעמד לפני ה'" (ראה מלכים א כב,כא; דברי הימים ב יח,כ), זו רוח נבות; ונאמר לה "תפתה וגם-תוכל" (מלכים א כב,כב; דברי הימים ב יח,כא).  והרי הוא הרשע לא הרג בידו, אלא סיבב; קל וחמר להורג בידו.

ד,יד  [י] המינים, והם עובדי עבודה זרה מישראל, או העושה עבירות להכעיס, אפילו אכל נבלה או לבש שעטנז להכעיס, הרי זה מין, והאפיקורוסין, והן שכופרין בתורה ובנבואה מישראל--מצוה להרגן:  אם יש בידו כוח להרגן בסיף בפרהסיה, הורג; ואם לאו, יבוא עליהן בעלילות עד שיסבב הריגתן.

ד,טו  כיצד:  ראה אחד מהן שנפל לבאר, והסולם בבאר--קודם ומסלק הסולם, ואומר לו הריני טרוד להוריד בני מן הגג ואחזירנו לך.  וכיוצא בדברים אלו.

ד,טז  [יא] אבל הגויים שאין בינינו וביניהם מלחמה, ורועי בהמה דקה מישראל וכיוצא בהן--אין מסבבים להן המיתה.  ואסור להצילן; אם נטו למות, כגון שראה אחד מהן שנפל לים--אינו מעלהו:  שנאמר "לא תעמוד על-דם ריעך" (ויקרא יט,טז), ואין זה ריעך.

ד,יז  [יב] במה דברים אמורים, בישראל בעל עבירות העומד ברשעו ושונה בו תמיד, כגון הרועים בהמה דקה שפקרו בגזל, והם הולכים באולתן.  אבל ישראל בעל עבירות שאינו עומד ברשעו תמיד, אלא עושה עבירות להנית עצמו, כגון אוכל נבילות לתיאבון--מצוה להצילו, ואסור לעמוד על דמו.
 

הלכות רוצח ושמירת נפש פרק ה

ה,א  כל ההורג בשגגה--גולה ממדינה שהרג בה לערי מקלט, ומצות עשה להגלותו:  שנאמר "וישב בה, עד-מותו הכוהן הגדול" (במדבר לה,כה).  והוזהרו בית דין שלא ליקח כופר מן הרוצח בשגגה כדי לישב בעירו, שנאמר "ולא-תקחו כופר, לנוס אל-עיר מקלטו" (במדבר לה,לב).

ה,ב  אין הרוצח בשגגה גולה, אלא אם כן מת הנהרג מיד; אבל אם חובל בו בשגגה, אף על פי שאמדוהו למיתה, וחלה ומת--אינו גולה:  שמא הוא קירב את מיתת עצמו, או הרוח נכנסה בחבורתו והרגתו.  אפילו שחט בו כל שני הסימנים, ועמד מעט--אינו גולה על ידו.  לפיכך אם לא פרכס כלל, או ששחטו במקום שאין הרוח מנשבת בו כגון בית סתום שלשיש--הרי זה גולה.  וכן כל כיוצא בזה.

ה,ג  ישראל שהרג בשגגה את העבד, או את גר תושב--גולה.  וכן העבד שהרג בשגגה את ישראל, או את גר תושב; וכן גר תושב שהרג את גר תושב, או את העבד בשגגה--גולה, שנאמר "והיתה לבני ישראל, ולגר ולתושב בתוכם" (ראה במדבר לה,טו).

ה,ד  גר תושב שהרג את ישראל בשגגה--אף על פי שהוא שוגג, הרי זה נהרג:  אדם מועד לעולם.  וכן גר תושב שהרג גר תושב מפני שעלה על דעתו שמותר להרגו, הרי זה קרוב למזיד; ונהרג עליו, הואיל ונתכוון להרגו.  וגוי שהרג את הגוי בשגגה--אין ערי מקלט קולטות אותו, שנאמר "והיתה לבני ישראל" (ראה במדבר לה,טו).

ה,ה  הבן שהרג את אביו בשגגה, גולה.  וכן האב שהרג את בנו בשגגה, גולה על ידו:  במה דברים אמורים, בשהרגו שלא בשעת לימוד, או שהיה מלמדו אומנות אחרת שאינו צריך לה.  אבל אם ייסר את בנו כדי ללמדו תורה או חכמה או אומנות, ומת--פטור.

ה,ו  וכן הרב המכה את תלמידו, או שלוח בית דין שהכה את בעל דין הנמנע מלבוא לדין, והמיתו בשגגה--פטורין מן הגלות:  שנאמר "לחטוב עצים" (דברים יט,ה), לדברי הרשות; יצא האב המכה את בנו, והרב הרודה את תלמידו, ושלוח בית דין--שהרי שגגו והרגו, בשעת עשיית המצוה.

ה,ז  בתחילה, אחד שוגג ואחד מזיד, מקדימין לערי מקלט; ובית דין שלאותה העיר שהרג בה שולחין ומביאין אותו משם, ודנין אותו--שנאמר "ושלחו זקני עירו, ולקחו אותו משם" (דברים יט,יב).  מי שנתחייב מיתה--ממיתין אותו, שנאמר "ונתנו אותו, ביד גואל הדם" (שם); מי שנפטר--פוטרים אותו, שנאמר "והצילו העדה את-הרוצח, מיד גואל הדם" (במדבר לה,כה); מי שנתחייב גלות--מחזירין אותו למקומו, שנאמר "והשיבו אותו העדה, אל-עיר מקלטו" (שם).

ה,ח  כשמשיבין אותו, מוסרין לו שני תלמידי חכמים:  שמא יהרגנו גואל הדם בדרך; ואומרין להם אל תנהגו בו מנהג שופכי דמים, בשוגג בא מעשה לידו.

ה,ט  רוצח בשגגה שהרגו גואל הדם חוץ לתחום עיר מקלטו--פטור, שנאמר "ולו, אין משפט-מוות" (דברים יט,ו).  [י] אחד ההורגו בדרך קודם שייכנס לעיר מקלטו, או שהרגו בחזירתו עם השניים ששומרין אותו.  נכנס לעיר מקלטו, ויצא חוץ לתחומה בזדון--הרי זה התיר עצמו למיתה, ורשות לגואל הדם להרגו; ואם הרגו כל אדם--אין חייבין עליו, שנאמר "אין לו, דם" (במדבר לה,כז).

ה,י  [יא] יצא חוץ לתחום עיר מקלטו בשגגה--כל ההורגו, בין גואל הדם בין שאר אדם--גולה על ידו; הרגו בתוך תחום עיר מקלטו, אפילו גואל הדם--הרי זה נהרג עליו.

ה,יא  [יב] המזבח קולט--שהרי נאמר בהורג בזדון "מעם מזבחי, תקחנו למות" (שמות כא,יד), מכלל שההורג בשגגה אינו נהרג במזבח.  לפיכך ההורג בשגגה, וקלטו מזבח, והרגו שם גואל הדם--הרי זה נהרג עליו, כמו שהרגו בתוך עיר מקלטו.

ה,יב  [יג] אין קולט אלא גגו שלמזבח בית העולמים בלבד; ואינו קולט אלא כוהן, ועבודה בידו.  אבל זר, או כוהן שאינו עובד עבודה בשעה שנהרג, או שהיה עובד ולא היה על גגו אלא סמוך למזבח, או אוחז בקרנותיו--אינו נקלט.  [יד] וכל מי שקלטו המזבח, אין מניחין אותו שם; אלא מוסרין לו שומרין, ומגלין אותו לערי מקלט.

ה,יג  במה דברים אמורים, במחויב גלות.  אבל מי שפחד מן המלך שלא יהרגנו בדין המלכות, או מבית דין שלא יהרגוהו בהוראת שעה, וברח למזבח ונסמך לו, ואפילו היה זר--הרי זה ניצול; ואין לוקחין אותו מעל המזבח למות לעולם, אלא אם כן נתחייב מיתת בית דין בעדות גמורה והתראה, כשאר כל הרוגי בית דין תמיד.
 

הלכות רוצח ושמירת נפש פרק ו

ו,א  שלושה הם ההורגים בלא כוונה:  [ב] יש הורג בשגגה והעלמה גמורה, וזה הוא שנאמר בו "ואשר לא צדה, והאלהים אינה לידו" (שמות כא,יג).  ודינו שיגלה לערי מקלט, ויינצל כמו שביארנו.

ו,ב  [ג] ויש הורג בשגגה, ותהיה השגגה קרובה לאונס; והוא שיארע במיתת זה מאורע פלא, שאינו מצוי ברוב מאורעות בני אדם.  ודינו שהוא פטור מן הגלות; ואם הרגו גואל הדם, נהרג עליו.

ו,ג  [ד] ויש הורג בשגגה, ותהיה השגגה קרובה לזדון; והוא שיהיה בדבר כמו פשיעה, או שהיה לו להיזהר ולא נזהר.  ודינו שאינו גולה:  מפני שעוונו חמור, אין גלות מכפרת לו; ואין ערי מקלט קולטות אותו, שאינן קולטות אלא המחוייב גלות בלבד.

ו,ד  לפיכך אם מצאו גואל הדם בכל מקום, והרגו--פטור.  [ה] ומה יעשה זה, יישב וישמור עצמו מגואל הדם.  וכן כל הרצחנים שהרגו בעד אחד, או בלא התראה, וכיוצא בהן--אם הרגן גואל הדם, אין להם דמים:  לא יהיו אלו חמורים מההורג בלא כוונה.

ו,ה  [ו] כיצד:  הזורק אבן לרשות הרבים והרג, או הסותר כותלו לרשות הרבים ונפלה אבן והמיתה--בין שסתרו ביום, בין שסתרו בלילה--הרי זה קרוב למזיד, ואינו נקלט:  מפני שזו פשיעות היא, שהרי היה לו לעין ואחר כך יזרוק או יסתור.

ו,ו  [ז] סתרו לאשפה בלילה--אם הרבים מצויין בה--הרי זה קרוב למזיד, ואינו נקלט; ואם אין הרבים מצויין בה כלל--הרי זה קרוב לאונס, ופטור מן הגלות.  [ח] היתה האשפה עשויה להיפנות בה בלילה, ואינה עשויה להיפנות בה ביום, ונקרה אדם וישב שם, ונפלה עליו אבן בשעת סתירה ומת--הרי זה גולה.

ו,ז  ואם אחר שנפלה האבן, בא זה וישב שם ונפלה עליו ומת--הרי זה פטור מן הגלות.  [ט] וכן הזורק את האבן, ואחר שיצאת מידו הוציא הלה את ראשו וקיבלה ומת--פטור מן הגלות:  שנאמר "ומצא את-רעהו" (דברים יט,ה), פרט לממציא עצמו.

ו,ח  [י] השונא שהרג בשגגה--אינו נקלט, שנאמר "והוא לא-אויב לו" (במדבר לה,כג):  חזקתו שהוא קרוב למזיד.  ואיזה הוא שונא, זה שלא דיבר עמו שלושה ימים מפני האיבה; וכן אם נכנס לקרן זוית והמיתו שם בשגגה, או שדחפו בגופו, או שנתכוון לזרוק שתיים וזרק ארבע, או שעלה על דעתו שמותר להרוג, או שנתכוון להרוג את זה והרג את זה, אפילו נתכוון להרוג גוי או בהמה ונמצאו ישראל--הרי כל אלו קרובין למזיד, ואינן נקלטין.

ו,ט  [יא] הנכנס לחצר בעל הבית שלא ברשות, והרגו בעל הבית בשגגה--פטור מן הגלות:  שנאמר "ואשר יבא את-רעהו ביער" (דברים יט,ה)--מה יער שיש רשות לנהרג להיכנס לשם, אף כל כיוצא בו.  לפיכך הנכנס לחנות הנגר שלא ברשות, ונתזה בקעת, וטפחה לו על פניו, ומת--פטור מגלות; ואם נכנס ברשות, הרי זה גולה.

ו,י  [יב] מי שהיה דולה את החבית להעלותה לגג, ונפסק החבל ונפלה על חבירו והרגתהו, או שהיה עולה בסולם, ונפל על חבירו והרגו--פטור מן הגלות:  שזה כמו אנוס הוא, שאין זה דבר הקרוב להיות ברוב העיתים אלא כמו פלא הוא.

ו,יא  אבל אם היה משלשל את החבית, ונפלה על חבירו והרגתהו, היה יורד בסולם, ונפל על חבירו והרגו, היה מעגל במעגלה, ונפלה על חבירו והרגתהו--גולה:  שנאמר "ויפיל עליו, וימות" (במדבר לה,כג), עד  דרך נפילה.  שהרי דרך נפילה מצוי ברוב העיתים להזיק, ודבר קרוב הוא להיות, שהרי טבע הכבד לירד למטה במהרה; הואיל ולא זירז עצמו, ותיקן מעשיו יפה בשעת ירידה--יגלה.  וכן כל כיוצא בזה.

ו,יב  [יג] קצב שהיה מקצב והגביה ידו בקופיס לאחוריו, והחזירו לשבר העצם כדרך שהקצבים עושין--כל שימות בהולכה, שהיא הגבהה מלפניו וירידה מאחוריו--אינו גולה עליו; וכל שימות בהחזרה, שהיא עלייה מאחוריו וירידה לפניו--גולה.  זה הכלל:  כל שבדרך ירידתו, גולה; שלא בדרך ירידתו, אינו גולה; ואפילו בירידה שהיא צורך עלייה, אינו גולה.

ו,יג  [יד] כיצד:  היה עולה בסולם, ונשמטה שליבה מתחת רגלו, ונפלה והמיתה--פטור מן הגלות.  וכן המתכוון לזרוק בצד זה, והלכה לה בצד אחר, או שהייתה אבן מונחת לו בחיקו ולא הכיר בה מעולם, ועמד ונפלה והמיתה, וכן הסומה שהרג בשגגה--כל אלו פטורין מן הגלות, מפני שהן קרוב לאונס.

ו,יד  [טו] היתה אבן בחיקו והכיר בה ושכחה, ועמד ונפלה והמיתה--גולה:  שנאמר "בשגגה" (במדבר לה,יא; במדבר לה,טו), מכלל שהייתה לו ידיעה.

ו,טו  נשמט הברזל מקתו, והרג--הרי זה גולה.  נשמט הברזל מן העץ המתבקע--אינו גולה, מפני שאין זה מכוחו אלא מכוח כוחו; ונמצא כמו אונס.  וכן הזורק אבן לתמר להפיל תמרים, ונפל מן התמרים על תינוק, והרגוהו--פטור, מפני שהן באין מכוח כוחו.  וכן כל כיוצא בזה משאר הסיבות.
 

הלכות רוצח ושמירת נפש פרק ז

ז,א  תלמיד שגלה לערי מקלט, מגלין רבו עמו:  שנאמר "וחי" (דברים ד,מב; דברים יט,ד; דברים יט,ה)--עשה לו כדי שיחיה, וחיי בעלי חכמה ומבקשיה בלא תלמוד כמיתה חשובה.  וכן הרב שגלה, מגלין ישיבתו עמו.

ז,ב  עבד שגלה לעיר מקלט--אין רבו חייב לזונו, ומעשה ידיו לרבו.  אישה שגלות לעיר מקלט, בעלה חייב לזונה, ואינו יכול לומר לה שאי מעשה ידייך במזונותייך, אלא אם כן היו מספיקין לה.

ז,ג  רוצח שנגמר דינו להגלותו, ומת קודם שיגלה--מוליכין עצמותיו לשם; ורוצח שמת בעיר מקלטו, קוברין אותו שם.  ובעת שימות הכוהן הגדול, מוליכין עצמות הרוצח משם לקברי אבותיו.

ז,ד  שאר הלויים השוכנים בערי מקלט--כשימות אחד מהן, אינו נקבר בעיר ולא בתוך התחום:  שנאמר "ומגרשיהם, יהיו לבהמתם ולרכושם, ולכול, חייתם" (במדבר לה,ג)--לחיים ניתנו, ולא לקבורה.

ז,ה  רוצח שהרג בשגגה בעיר מקלטו--גולה בה משכונה לשכונה, ואינו יוצא מן העיר.  ובן לוי שהרג במדינתו--גולה למדינה אחרת מערי הלויים, לפי שכולן קולטות כמו שיתבאר; ואם הרג חוץ מערי הלויים, וברח לעירו--הרי זה קולטו.

ז,ו  עיר מקלט שרובה רצחנים, אינה קולטת--שנאמר "ודבר באוזני זקני העיר-ההיא, את-דבריו" (יהושוע כ,ד), ולא ששוו דבריהם לדבריו.  וכן עיר שאין בה זקנים--אינה קולטת, שנאמר "זקני העיר-ההיא".

ז,ז  רוצח שגלה לעיר מקלט, ורצו אנשי העיר לכבדו--יאמר להם רוצח אני; אמרו לו אף על פי כן, מקבל מהן.

ז,ח  הגולה אינו יוצא מעיר מקלטו לעולם, ואפילו לדבר מצוה, או לעדות בין עדות ממון בין עדות נפשות:  ואפילו להציל נפש בעדותו, או להציל מיד הגיס, או מיד הנהר, מיד הדליקה, ומיד המפולת.  ואפילו כל ישראל צריכין לתשועתו כיואב בן צרויה, אינו יוצא משם לעולם עד שימות הכוהן הגדול.  ואם יצא, התיר עצמו למיתה כמו שביארנו.

ז,ט  אחד כוהן גדול המשוח בשמן המשחה, ואחד המרובה בבגדים; ואחד כוהן גדול העובד, ואחד הכוהן שעבר:  כל אחד מארבעתן שמת, מחזיר את הרוצח.  אבל משוח מלחמה אינו מחזיר, מפני שהוא  הדיוט.

ז,י  רוצח שנגמר דינו לגלות, ולא היה שם כוהן גדול, וההורג כוהן גדול, ולא היה שם כוהן גדול אחר, וכוהן גדול שהרג, ולא היה שם כוהן גדול אחר--הרי אלו גולין, ואינן יוצאין מעיר מקלט לעולם.

ז,יא  נגמר דינו לגלות, ואחר כך מת הכוהן הגדול קודם שיגלה הרוצח--הרי זה פטור מן הגלות.  ואם עד שלא נגמר דינו מת הכוהן הגדול, ומינו כוהן אחר תחתיו, ואחר כך נגמר דינו--הרי זה חוזר במיתתו שלשני שנגמר דינו בפניו.

ז,יב  נגמר דינו, ונמצא הכוהן הגדול בן גרושה או בן חלוצה--בטלה כהונה, וכאלו נגמר דינו בלא כוהן גדול, ואינו יוצא משם לעולם.

ז,יג  רוצח ששב לעירו אחר מותו הכוהן הגדול, הרי הוא כשאר כל אדם; ואם הרגו גואל הדם--נהרג עליו, שכבר נתכפר לו בגלותו.  [יד] ואף על פי שנתכפר לו, אינו חוזר לשררה שהיה בה לעולם, אלא הרי הוא מורד מגדולתו כל ימיו, הואיל ובאה תקלה זו הגדולה על ידו.

ז,יד  [טו] אף על פי שהחובל באביו בזדון, חייב מיתת בית דין כמו ההורג שאר אדם, אם חובל באביו או באימו בשגגה, אינו חייב גלות:  שלא חייבה תורה גלות אלא להורג נפש אדם בשגגה בלבד, כמו שביארנו.
 

הלכות רוצח ושמירת נפש פרק ח

ח,א  מצות עשה להפריש ערי מקלט, שנאמר "שלוש ערים, תבדיל לך" (דברים יט,ב; דברים יט,ז); ואין ערי מקלט נוהגות אלא בארץ ישראל.  [ב] ושש ערים היו:  שלוש הבדיל משה רבנו בעבר הירדן, ושלוש הבדיל יהושוע בארץ כנען.

ח,ב  [ג] אין אחת מערי מקלט קולטת, עד שיבדלו כולן--שנאמר "שש-ערי מקלט, תהיינה לכם" (במדבר לה,יג).  והודיענו משה רבנו שאין שלוש שבעבר הירדן קולטות, עד שיבדלו שלוש שבארץ כנען.  ולמה הבדילן--אמר הואיל ובאה מצוה לידי, .

ח,ג  [ד] בימי המלך המשיח מוסיפין שלוש אחרות על אלו השש, שנאמר "ויספת לך עוד שלוש ערים, על השלש האלה" (דברים יט,ט).  והיכן מוסיפין אותן--בערי הקיני והקניזי והקדמוני, שנכרת לאברהם אבינו עליהן ברית, ועדיין לא נכבשו; ועליהן נאמר בתורה "ואם-ירחיב ה' אלהיך, את-גבולך, כאשר נשבע, לאבתיך; ונתן לך את-כל-הארץ, אשר דיבר לתת לאבתיך . . . ויספת לך עוד שלוש ערים, על השלש האלה" (דברים יט,ח-ט).

ח,ד  [ה] וחייבין בית דין לכוון הדרכים לערי מקלט, ולתקן אותם ולהרחיבן; ומסירין מהן כל מכשול וכל תקלה, ואין מניחין בדרך לא תל, ולא גיא ולא נהר אלא עושין עליו גשר כדי שלא לעכב את הבורח לשם:  שנאמר "תכין לך, הדרך" (דברים יט,ג).  ורוחב דרך ערי מקלט, אין פחות משלושים ושתיים אמות.  ומקלט מקלט היה כתוב על פרשת דרכים, כדי שיכירו הרצחנים ויפנו לשם.

ח,ה  [ו] בחמישה עשר באדר בכל שנה, בית דין מוציאין שלוחים לתקן הדרכים; וכל מקום שמצאוהו שנתקלקל, מתקנים אותו.  ובית דין שנתרשלו בדבר זה, מעלה עליהן הכתוב כאילו שפכו דמים.

ח,ו  [ז] וכן מושחין בין כל עיר ועיר מערי מקלט בתחילת הפרשתן, עד שיהיו משולשות בשווה--שנאמר "תכין לך, הדרך,  את-גבול ארצך" (דברים יט,ג).

ח,ז  [ח] ערי מקלט--אין עושין אותן לא עיירות קטנות, ולא כרכים גדולים, אלא עיירות בינונייות.  ואין מושיבין אותן אלא במקום שווקים, ובמקום המים; ואם אין שם מים, מכניסין לתוכן מים.  ואין מושיבין אותן אלא במקום אכלוסין.  נתמעטו אכלוסיהן, מוסיפין עליהן; נתמעטו דיוריהן, מכניסין לתוכן כוהנים לויים .  ואין פורסין בתוכן מצודות, ואין מפשילין בתוכן חבלים, כדי שלא תהיה רגל גואל הדם מצויה שם.

ח,ח  [ט] כל ערי הלויים קולטות, וכל אחת מהן עיר מקלט היא:  שנאמר "ועליהם תיתנו, ארבעים ושתיים עיר.  כל-הערים, אשר תיתנו ללויים--ארבעים ושמונה, עיר" (במדבר לה,ו-ז)--הקישן הכתוב כולן זו לזו, לקלוט.  [י] ומה הפרש יש בין ערי מקלט שהובדלו למקלט, ובין שאר ערי הלויים:  שערי מקלט קולטות בין לדעת בין שלא לדעת, הואיל ונכנס בהן נקלט; ושאר ערי הלויים, אין קולטות אלא לדעת.  ורוצח הדר בערי מקלט, אינו נותן שכר ביתו; והדר בשאר ערי הלויים, נותן שכר לבעל הבית.

ח,ט  [יא] כל עיר הקולטת, תחומה קולט כמוה.  אילן שהוא עומד בתוך תחום ערי מקלט, ונופו נוטה חוץ לתחום--משיגיע תחת הנוף, נקלט; היה עומד חוץ לתחום, ונופו נוטה לתוך התחום--משיגיע לעיקרו, נקלט.  וההורגו שם, נהרג עליו.  ואף על פי שהתחום קולט, אין הרוצח דר בו:  שנאמר "וישב בה" (במדבר לה,כה)--"בה", ולא בתחומה.
 

הלכות רוצח ושמירת נפש פרק ט

ט,א  הרוג שנמצא נופל בארץ, ולא נודע מי הכהו--מניחין אותו במקומו, ויוצאין חמישה זקנים מבית דין הגדול שבירושלים, שנאמר "ויצאו זקניך, ושופטיך" (דברים כא,ב); ומודדין ממנו אל הערים שסביבות החלל.  אפילו נמצא בצד עיר זו, שהדבר ידוע בוודאי שהיא הקרובה--מצוה למדוד.

ט,ב  אחר שמודדין, ונודעה העיר הקרובה--קוברין את הנהרג במקומו, וחוזרין זקני ירושלים למקומן.  ובית דין שלאותה העיר מביאין עגלת בקר  אותה העיר; ומורידין אותה אל נחל שהוא שוטף בחוזקה, וזה הוא "איתן" (דברים כא,ד) האמור בתורה.

ט,ג  ועורפין אותה שם בקופיס מאחוריה.  ובית דין שלאותה העיר, עם כל זקני העיר אפילו הם מאה--הכול רוחצין את ידיהן שם, במקום עריפתה שלעגלה.

ט,ד  ואומרים שם בתוך הנחל בלשון הקודש, "ידינו, לא שפכו את-הדם הזה, ועינינו, לא ראו" (דברים כא,ז):  כלומר שלא בא לידינו הנהרג הזה, ופטרנוהו בלא מזונות; ולא ראינוהו, והנחנוהו בלא לויה.  והכוהנים אומרים בלשון הקודש, "כפר לעמך ישראל אשר-פדית, ה', ואל-תיתן דם נקי, בקרב עמך ישראל" (דברים כא,ח); והולכין להן.  והקדוש ברוך הוא מכפר על הדם, שנאמר "ונכפר להם, הדם" (שם).

ט,ה  [ד] כשמודדין מן החלל, מדקדקין במידה, ואין מקדדין בה.  ואין מודדין אלא לעיר שיש בה בית דין שלעשרים ושלושה; ואין מודדין לירושלים, שאין ירושלים מביאה עגלה ערופה, לפי שלא נתחלקה לשבטים, ונאמר "באדמה אשר ה' אלהיך נותן לך לרשתה" (דברים כא,א).

ט,ו  [ה] נמצא קרוב לירושלים, או לעיר שאין בה בית דין--מניחין אותה, ומודדין אל שאר העיירות הסמוכות לו.  נמצא סמוך לספר, או לעיר שיש בה גויים--אין מודדין כל עיקר, שהרי זה בחזקת שהרגוהו גויים.

ט,ז  [ו] אין העיר הקרובה מביאה, אלא בזמן שמנין העם שבה כמו מנין העיר הרחוקה ממנה; אבל אם היו אלו שברחוקה מרובין על אנשי הקרובה ממנה--הולכין אחר הרוב, והמרובין מביאין העגלה:  [ז] אף על פי שהולכין אחר הרוב מן התורה, והולכין אחר הקרוב--הרוב עודף.

ט,ח  נמצא הנהרג מכוון בין שתי עיירות, ואנשי זו כאנשי זו בשווה--יביאו עגלה אחת בשותפות, ויתנו ויאמרו, אם זו היא הקרובה, הרי היא שלהן ואלו נתנו להם חלקם מתנה, ואם אלו הם הקרובים, הרי היא שלהן ואלו נתנו להן חלקם מתנה:  לפי שאי אפשר לצמצם, ואפילו בידי אדם.

ט,ט  מהיכן מודדין, מחוטמו.  נמצא גופו במקום אחד, וראשו במקום אחר--מוליכין הגוף אצל הראש, וקוברים אותו במקומו.  וכן כל מת מצוה--מוליכין גופו אצל ראשו, ונקבר במקומו.

ט,י  נמצאו מתים רבים זה בצד זה, מודדין מחוטמו שלכל אחד ואחד מהן; ואם היתה עיר אחת קרובה לכולם, מביאה עגלה אחת על כולן.  נמצאו זה על גבי זה, מודדין מן העליון כמות שהן מונחין.

ט,יא  נאמר "כי-יימצא חלל" (דברים כא,א)--לא חנוק ולא מפרפר, שאין זה נקרא חלל.  "באדמה" (שם), לא טמון בגל.  "נופל" (שם), לא תלוי באילן.  "בשדה" (שם), לא צף על פני המים.  "לא נודע, מי הכהו" (שם)--הא אם נודע, לא היו עורפין; [יב] אפילו ראה ההורג עד אחד--אפילו עבד, או אישה, או פסול לעדות בעבירה--לא היו עורפין.  לפיכך משרבו הרצחנים בגלוי, בטלה עגלה ערופה.

ט,יב  [יג] עד אחד אומר ראיתי את ההורג, ועד אחד הכחישו ואמר לו לא ראית--היו עורפין.  במה דברים אמורים, בשבאו שניהם כאחת.  אבל אם אמר אחד אני ראיתי את ההורג, הרי זה נאמן כשניים לעניין זה; ואם בא אחר כך עד אחד והכחישו ואמר לו לא ראית--אין משגיחין על דברי האחרון, ואין עורפין.

ט,יג  [יד] באו שניים, אחר שהעיד האחד והכחישוהו ואמרו לו לא ראית--הרי הן כשתי עדייות המכחישות זו את זו, ועורפין.

ט,יד  אישה אומרת ראיתי את ההורג, ואישה אחרת מכחשת אותה ואומרת לה לא ראיית--היו עורפין, בין שבאו שתיהן כאחת בין שבאו זו אחר זו.

ט,טו  שניים אומרים ראינו, ואחד אומר להן לא ראיתם--אין עורפין; אחד אומר ראיתי, ושניים אומרים לו לא ראית--היו עורפין.  [טו] במה דברים אמורים, בשהיו שלושתן כשרים או פסולים.  אבל אם אמר עד אחד ראיתי ההורג, ושתי נשים או שני פסולים אומרים לו לא ראית--אין עורפין.

ט,טז  שתי נשים או שני פסולים אומרים ראינו ההורג, ועד אחד מכחישם ואומר לא ראיתם--עורפים:  שאפילו מאה נשים או מאה פסולים, ועד אחד מכחיש כולן--הרי אלו כעד אחד ועד אחד.

ט,יז  שלוש נשים או שלושה פסולים אומרים ראינו ההורג, וארבע נשים או ארבעה פסולים אומרים לא ראיתם--עורפין.  זה הכלל--בפסולין, הלך אחר רוב המניין בכל מקום.
 

הלכות רוצח ושמירת נפש פרק י

י,א  אין דין עגלה ערופה נוהג אלא בארץ ישראל, וכן בעבר הירדן.  [ב] עגלה ערופה, בת שתי שנים או פחות; אבל אם היתה בת שתי שנים ויום אחד, פסולה.  ואין המומין פוסלין בה; ואף על פי כן אם היתה טרפה, פסולה--"כפרה" (ראה דברים כא,ח) נאמר בה כקדשים.

י,ב  [ג] כל העבודות פוסלות את העגלה, כמו שפוסלין בפרה אדומה--שנאמר "אשר לא-עובד בה, אשר לא-משכה, בעול" (דברים כא,ג).  ולמה נאמר "עול" מאחר שנאמר "אשר לא-עובד בה" שהוא כולל העול עם שאר עבודות--שהעול פוסל בין בשעת מלאכה, בין שלא בשעת מלאכה:  כיון שמשכה בעל טפח--נפסלה, אף על פי שלא חרש בה ולא עשה בה מלאכה.  ושאר עבודות, אינן פוסלין אלא עד שעת מלאכה.

י,ג  [ד] כל מלאכה שהיא לצורכה, כגון שפרס טליתו עליה מפני הזבובים--אינו פוסלה; וכל שהוא שלא לצורכה, כגון שפרס טליתו עליה לנושאה--פסולה.  וכן כל כיוצא בזה, כמו שביארנו בהלכות פרה אדומה.

י,ד  [ה] אין עורפין את העגלה אלא ביום, לפי שנאמר בה "כפרה" (ראה דברים כא,ח) כקדשים; וכל היום כשר לעריפת העגלה.  ואין עורפין שתי עגלות כאחת, שאין עושין מצוות חבילות חבילות.

י,ה  [ו] עגלה ערופה אסורה בהניה, ונקברת במקום עריפתה.  ומשתרד לנחל--תיאסר בהניה, אף על פי שעדיין לא נערפה; ואם מתה או נשחטה אחר ירידתה--הרי זו אסורה בהניה, ותקבר.

י,ו  [ז] נמצאו עדיה זוממין, הרי זו מותרת בהניה.  כיצד:  כגון שאמר עד אחד אני ראיתי את ההורג, ובאו שניים והכחישוהו ואמרו לו לא ראית, והפרישו את העגלה, והורידוהו לנחל לערפה על פיהם, ואחר כך הוזמו השניים--הרי זו מותרת בהניה.

י,ז  [ח] נמצא ההורג עד שלא תערף העגלה, תצא ותרעה בעדר.  נמצא אחר שנערפה--תיקבר במקומה, שעל הספק באה מתחילתה, כיפרה ספקה, והלכה לה.  ואף על פי שנמצא הרוצח אחר עריפתה--הרי זה ייהרג, שנאמר "ואתה, תבער הדם הנקי--מקרבך" (דברים כא,ט).

י,ח  [ט] הנחל שנערפה בו העגלה--אסור בזריעה ועבודה לעולם, שנאמר "אשר לא- בו, ולא יזרע" (דברים כא,ד).  וכל העובד שם עבודה בגופה שלקרקע, כגון שחרש או חפר או זרע או נטע וכיוצא באלו--לוקה.

י,ט  ומותר לסרוק שם פשתן ולנקר שם אבנים--שזה כמי שארג שם בגד או תפרו, שאינה מלאכה בגוף הקרקע; לכך נאמר "לא- בו, ולא יזרע" (דברים כא,ד)--מה זריעה בגופה שלקרקע, אף כל עבודה שנאסרה שם אינה אלא בגופה שלקרקע.

י,י  אנשי עיר קרובה שנתאחרו ולא הביאו עגלה ערופה--כופין אותן ומביאין, ואפילו לאחר כמה שנים:  שחייבי עגלה ערופה שעבר עליהן יום הכיפורים, חייבים להביא אחר יום הכיפורים.
 

הלכות רוצח ושמירת נפש פרק יא

יא,א  מצות עשה לעשות אדם מעקה לגגו, שנאמר "ועשית מעקה לגגך" (דברים כב,ח):  והוא, שיהיה בית דירה; אבל בית האוצרות ובית הבקר וכיוצא בהן, אינו זקוק לו.  וכל בית שאין בו ארבע אמות על ארבע אמות, פטור מן המעקה.

יא,ב  בית שלשני שותפין, חייב במעקה:  שנאמר "כי-ייפול הנופל ממנו" (דברים כב,ח), לא תלה אלא בנופל.  אם כן למה נאמר "גגך" (שם)--למעט בתי כנסייות ובתי מדרשות, לפי שאינן עשויים לדירה.  היתה רשות הרבים גבוהה מגגו, אינו זקוק למעקה--שנאמר "כי-ייפול הנופל ממנו", לא לתוכו.

יא,ג  גובה המעקה--אין פחות מעשרה טפחים, כדי שלא ייפול הנופל ממנו.  וצריך להיות המחיצה חזקה--כדי שישען האדם עליה, ולא תיפול.  וכל המניח גגו בלא מעקה, ביטל מצות עשה; ועבר על לא תעשה, שנאמר "ולא-תשים דמים בביתך" (דברים כב,ח).  ואין לוקין על לאו זה, מפני שאין בו מעשה.

יא,ד  אחד הגג ואחד כל דבר שיש בו סכנה וראוי שיכשל בו אדם וימות, כגון שהייתה לו באר או בור בחצרו בין שיש בהן מים בין שאין בהן מים--חייב לעשות להן חוליה גבוהה עשרה טפחים, או לעשות לה כסוי כדי שלא ייפול בה אדם וימות.

יא,ה  וכן כל מכשול שיש בו סכנת נפשות--מצות עשה להסירו ולהשמר ממנו ולהיזהר בדבר יפה יפה, שנאמר "השמר לך ושמור נפשך" (דברים ד,ט).  ואם לא הסיר, והניח המכשולות המביאין לידי סכנה--ביטל מצות עשה, ועבר על "לא-תשים דמים" (דברים כב,ח).

יא,ו  [ה] הרבה דברים אסרו חכמים מפני שיש בהם סכנת נפשות; וכל העובר עליהן ואמר הריני מסכן בעצמי ומה לאחרים עלי בכך, או איני מקפיד על כך--מכין אותו מכת מרדות.

יא,ז  [ו] ואלו הן:  לא יניח אדם פיו על הסילון המקלח מים וישתה, ולא ישתה בלילה מן הנהרות ומן האגמים, שמא יבלע עלוקה, והוא אינו רואה.  ולא ישתה מים מגולים--שמא שתה מהן נחש וכיוצא בו מזוחלי עפר, וישתה וימות.

יא,ח  [ז] ואלו הן המשקין האסורין משום גילוי--המים, והיין ואפילו מזוג, ואפילו התחיל להשתנות טעמו לחומץ, והחלב, והדבש, והציר; אבל שאר כל המשקין--אין מקפידין על גלוין, שאין בעלי ארס שותין מהן.  [ח] השום שנתרסק ואבטיח שנחתך, ונתגלה--אסור; וכן כל כיוצא בזה.

יא,ט  יין מבושל, אין בו משום גילוי; וכן יין תוסס, והוא היין משעת דריכתו עד שלושה ימים, ויין או מים או חלב שהיו חמין, כל זמן שההבל עולה מהן, וכן משקין שהיה המשקה יורד מלמעלה לתוכן טיפה אחר טיפה, והוא שיהיה טורד ויורד--כל אלו אין בהן משום גילוי:  שזוחלי עפר מתייראים מבעבוע המשקה ומן ההבל, ואין שותין ממנו.

יא,י  [ט] מי כבשין, ומי שלקות, ומי תורמוסין--אין בהן משום גילוי.  מים ששרה בהן כבשין ושלקות ותורמוסין--אם נשתנה טעמן, אין בהם משום גילוי; ואם אין בהם נותן טעם, אסורין.  וכן מים שהדיח בהן פרישים, ודרמוסקין לחולה--אסורין משום גילוי.

יא,יא  [י] יין שעירב בו דברים חדין כפלפלין, או דברים מרים כאפסנתין עד שנשתנה טעמו--אין בו משום גילוי; והוא הדין בשאר המשקין.

יא,יב  [יא] כל המשקין האסורין משום גילוי שנתגלו, בין ביום בין בלילה--אסורין; ואפילו היה בצידן אדם ישן, אין אימת ישן על הזוחלין.  וכמה ישהו ויהיו אסורין--כדי שייצא הרחש מתחת אוזן כלי, וישתה ויחזור למקומו.

יא,יג  [יב] שיעור המים שייאסרו אם נתגלו, כדי שיהיה הסם ניכר בהן ומזיק.  אבל אם היו המים מרובין כדי שתאבד בהן המרה--הרי אלו מותרין, בין בקרקעות בין בכלים.  וכן הדין בשאר המשקין.  [יג] מעיין המושך כל שהוא, אין בו משום גילוי.

יא,יד  לגין מגולה שהניחו בשידה תיבה ומגדל, או בתיק שלו, או בבור, אפילו עמק מאה אמה, או במגדל גבוה מאה אמה, או בטרקלין מיפה ומסיד--הרי זה אסור.  בדק את התיבה או את המגדל, ואחר כך הניחו בו--הרי זה מותר.  ואם היה בהן נקב, אסור; כמה יהיה בנקב, כדי שתיכנס בו אצבע קטנה שלקטן.

יא,טו  [יד] חבית שנתגלתה--אף על פי ששתו ממנה תשעה ולא מתו, לא ישתה עשירי:  מעשה היה ואמרו ששתה עשירי ומת, מפני שארס הנחש שוקע למטה.  ויש סם חמת זוחלי עפר שעולה וצופה למעלה, ויש סם שהיא נתלית באמצע המשקה; ולפיכך הכול אסור, ואפילו סיננו במסננת.  וכן אבטיח שנתגלה--אף על פי שאכלו ממנו תשעה ולא מתו, לא יאכל עשירי.

יא,טז  [טו] מים שנתגלו--לא ישפכם לרשות הרבים, ולא ירבץ בהם את הבית, ולא יגבל בהן את הטיט, ולא ירחוץ בהן פניו ידיו ורגליו, ולא ישקה מהן בהמה בין בהמת חבירו בין בהמתו; אבל משקה אותן לחתול.  [טז] עיסה שנילושה במים מגולין, אפילו היא שלתרומה--תישרף; ואפילו נאפת, הרי הפת אסורה.
 

הלכות רוצח ושמירת נפש פרק יב

יב,א  בהמה חיה או ועוף שנשכן נחש וכיוצא בו, או שאכלו סם הממית האדם--קודם שישתנה בגופן, הרי אלו אסורים משום סכנת נפשות.  לפיכך בהמה חיה או ועוף שנמצאו חתוכי רגלים--אף על פי שהן מותרין משום טרפה--הרי אלו אסורין משום סכנה, שמא אחד מזוחלי עפר נשכן:  עד שיבדקו.  כיצד בודקן, צולה אותן בתנור:  אם לא נתחתך הבשר, ולא נשתנה משאר הצלי--הרי אלו מותרין.

יב,ב  וכן ניקורי תאנים וענבים והקישואים והדלועין והאבטיחין והמלפפונות--אפילו היו גדולים ביותר, בין תלושין בין מחוברין, ואפילו היו בתוך הכלי--כל שיש בו ליחה ונמצא נשוך, אסור:  שמא נחש וכיוצא בו נשכו.  ואפילו ראה ציפור או עכבר יושב ומנקר--הרי אלו אסורין, שמא במקום נקב ניקב.

יב,ג  תאנה או ענב שניטל העוקץ שלהן, אין בהם משום גילוי; לפיכך אוכל אדם תאנים וענבים בלילה, ואינו חושש.  תאנה נקורה שיבשה ונעשת גרוגרת, ותמרה נקורה שיבשה--שתיהן מותרות.

יב,ד  אסור לאדם ליתן מעות או דינרים לתוך פיו:  שמא יש עליהן רוק יבש שלמכיי שחין או מצורעין, או זיעה--שכל זיעת האדם סם המוות, חוץ מזיעת הפנים.  [ה] וכן לא ייתן אדם פס ידו תחת שחייו--שמא נגע בידו במצורע או בסם רע, שהידיים עסקנייות.  ולא ייתן התבשיל תחת המיטה, אף על פי שהוא עוסק בסעודה, שמא ייפול בו דבר המזיק, והוא אינו רואהו.

יב,ה  [ו] וכן לא ינעוץ הסכין בתוך האתרוג או בתוך הצנון--שמא ייפול אדם על חודה, וימות.  וכן אסור לאדם לעבור תחת קיר נטוי, או על גשר רעוע, או להיכנס לחורבה; וכן כל כיוצא באלו משאר הסכנות, אסור לעמוד במקומן.

יב,ו  [ז] וכן אסור ליהודי להתייחד עם הגויים, מפני שהן חשודים על שפיכות דמים.  ולא יתלוה עימהן בדרך; פגע בגוי בדרך, מחזירו לימינו.  היו עולין במעלה או יורדים בירידה--לא יהיה ישראל למטה וגוי למעלה, אלא ישראל למעלה וגוי למטה:  שמא ייפול עליו להמיתו.  ואל ישוח לפניו, שמא ירוץ את גולגולתו.  [ח] שאלו לאיין אתה הולך--ירחיב לו את הדרך כדרך שהרחיב יעקוב לעשיו, שנאמר "עד אשר-אבא אל-אדוני, שעירה" (בראשית לג,יד).

יב,ז  [ט] אסור ליקח רפואה מן הגוי, אלא אם כן נתייאשו ממנו שיחיה; ואסור להתרפאות מן המין, ואף על פי שנתייאשו ממנו--שמא יימשכו אחריו.  ומותר ליקח רפואה מן הגויים לבהמה, או למכה שבגוף מבחוץ כגון מלוגמה ורטייה; ואם היתה מכה שלסכנה, אסור ליקח ממנו.  וכל מכה שמחללין עליה את השבת, אין מתרפין בהן מהן.  [י] ומותר לשאול לרופא גוי, ויאמר לו סם פלוני יפה לך וכך וכך תעשה; אבל לא ייקח ממנו.

יב,ח  [יא] ואסור להסתפר מהן ברשות היחיד, שמא יהרגנו.  ואם היה אדם חשוב--מותר, מפני שהוא מתירא להרגו; ואם דימה לגוי שהוא אדם חשוב, כדי שיפחד ממנו ולא יהרגנו--הרי זה מותר להסתפר ממנו.

יב,ט  [יב] אסור למכור לגויים כל כלי המלחמה, ואין משחיזין להם את הזין.  ואין מוכרין להן לא סכין, ולא קלורין, ולא כבלים, ולא שלשלאות שלברזל, ולא עששייות שלברזל הנדואה, ולא דובים ואריות, ולא כל דבר שיש בו נזק לרבים; אבל מוכרין להן תריסין, שאינן אלא להגן.  [יג] וכשם שאסרו למכור לגוי, כך אסרו למכור לישראל שמוכר לגוי.  ומותר למכור הזין לחיל שלבני המדינה, מפני שהן מגינין על ישראל.

יב,י  [יד] כל שאסור למכור לגוי--אסור למוכרו לישראל שהוא ליסטיס, מפני שנמצא מחזק ידי עובר עבירה ומכשילו.  וכן כל המכשיל עיוור בדבר, והשיאו עצה שאינה הוגנת, או שחיזק ידי עוברי עבירה שהוא עיוור ואינו רואה דרך האמת מפני תאות ליבו--הרי זה עובר בלא תעשה, שנאמר "ולפני עיוור, לא תיתן מכשול" (ויקרא יט,יד).

יב,יא  הבא ליטול ממך עצה, תן לו עצה ההוגנת לו.  [טו] ואסור להשיא עצה טובה לגוי, או לעבד רשע.  ואפילו להשיאו עצה שיעשה דבר מצוה, והוא עומד ברשעו--אסור; ולא נתנסה דניאל אלא על שהשיא עצה לנבוכדנאצר ליתן צדקה, שנאמר "להן מלכא, מלכי ישפר עלך" ( ד,כד).
 

הלכות רוצח ושמירת נפש פרק יג

יג,א  מי שפגע בחברו בדרך, ובהמתו רובצת תחת משאה--בין שהיה עליה משא הראוי לה, בין שהיה עליה יתר ממשאה--הרי זה מצווה לפרוק מעליה; וזו מצות עשה, שנאמר "עזוב תעזוב, עמו" (שמות כג,ה).  [ב] ולא יפרוק ויניחנו נבהל וילך, אלא יקים עמו ויחזור ויטעון משאו עליה--שנאמר "הקם תקים, עמו" (דברים כב,ד), זו מצות עשה אחרת.  ואם הניחו נבהל, ולא פרק ולא טען--ביטל מצות עשה; ועבר על מצות לא תעשה, שנאמר "לא-תראה את-חמור אחיך" (שם).

יג,ב  [ג] היה כוהן, והבהמה רובצת בבית הקברות--אינו מיטמא לה, כשם שאינו מיטמא להשיב אבדה.  וכן אם היה זקן שאין דרכו לטעון ולפרוק--הואיל ואינה לפי כבודו, פטור.

יג,ג  [ד] זה הכלל:  כל שאילו היתה שלו, היה טוען ופורק--הרי זה חייב לטעון ולפרוק בשלחבירו.  ואם היה חסיד ועושה לפנים משורת הדין--אפילו היה הנשיא הגדול וראה בהמת חבירו רובצת תחת משא שלתבן או קנים וכיוצא בהן, פורק וטוען עמו.

יג,ד  [ה] פרק וטען, וחזרה ונפלה--חייב לפרוק ולטעון פעם אחרת, אפילו מאה פעמים:  שנאמר "עזוב תעזוב, עמו" (שמות כג,ה), "הקם תקים" (דברים כב,ד).  לפיכך צריך  עמו עד פרסה, אלא אם כן אמר לו בעל המשא איני צריך לך.

יג,ה  [ו]  יתחייב לפרוק ולטעון עמו:  משיראהו ראייה שהיא כפגיעה--שהרי נאמר "כי-תראה" (שמות כג,ה), ונאמר "כי תפגע" (שמות כג,ד).  וכמה:  שיערו חכמים משיהיה ביניהם מאתיים ושש ושישים אמה ושני שלישי אמה, שהוא אחד משבעה ומחצה במיל; היה רחוק ממנו יתר מזה, אינו זקוק לו.

יג,ו  [ז] מצוה מן התורה לפרוק עמו, בחינם.  אבל לטעון עליו, הרי זו מצוה ונוטל שכרו; וכן בשעה שמדדה עמו עד פרסה, יש לו שכר.

יג,ז  [ח] מצא בהמת חבירו רבוצה--אף על פי שאין הבעלים עימה, מצוה לפרוק מעליה ולטעון עליה:  שנאמר "עזוב תעזוב" (שמות כג,ה), "הקם תקים" (דברים כב,ד)--מכל מקום.  אם כן למה נאמר "עמו" (שמות כג,ה; דברים כב,ד):  שאם היה בעל הבהמה עימה, והלך וישב לו ואמר לזה שפגע בו הואיל ועליך מצוה, אם רצית לפרוק לבדך, פרק--הרי זה פטור, שנאמר "עמו".  ואם היה בעל הבהמה זקן או חולה, חייב לפרוק ולטעון לבדו.

יג,ח  [ט] בהמת הגוי והמשא שלישראל--אם היה הגוי מחמר אחר בהמתו, אינו זקוק לה; ואם לאו, חייב לפרוק ולטעון, משום צער ישראל.  וכן אם היתה הבהמה שלישראל, והמשאוי שלגוי--חייב לפרוק ולטעון, משום צער ישראל.  אבל בהמת הגוי ומשאו--אינו חייב להיטפל בהן, אלא משום איבה.

יג,ט  [י] חמרים שרגליו שלאחד מהן רעועות--אין חביריו רשאין להקדים, ולעבור מעליו; נפל האיש, רשאין לעבור מעליו.

יג,י  [יא] היה אחד טעון ואחד רוכב, ודחקן הדרך--מעבירין את הרוכב מפני הטעון.  אחד טעון ואחד ריקן, מעבירין את הריקן מפני הטעון.  אחד רוכב ואחד ריקן, מעבירין את הריקן מפני הרוכב.  שניהן טעונין, שניהן רוכבין, שניהן ריקנין--עושין פשרה ביניהן.

יג,יא  [יב] וכן שתי ספינות שהיו עוברות בנהר, ופוגעות זו בזו--אם עוברות שתיהן בבת אחת, טובעות; ואם עברו זו אחר זו, עוברות.  וכן שני גמלים שהיו עולים במעלה גבוהה, ופגעו זה בזה--אם עברו שניהן בבת אחת, נופלין; ואם עברו זה אחר זה, עולין.  כיצד הן עושין:  טעונה ושאינה טעונה, תידחה שאינה טעונה מפני הטעונה; קרובה ורחוקה, תידחה קרובה מפני שאינה קרובה.  שתיהן רחוקות, שתיהן קרובות, שתיהן טעונות--הואיל וכולן בדוחק אחד, הטיל פשרה ביניהן והן מעלות שכר זה לזה.  ובזה וכיוצא בו נאמר "בצדק, תשפוט עמיתך" (ויקרא יט,טו).

יג,יב  [יג] הפוגע בשניים--אחד רובץ תחת משאו, ואחד פרק מעליו ולא מצא מי שיטעון עמו--מצוה לפרוק בתחילה משום צער בעלי חיים, ואחר כך טוען.  במה דברים אמורים, בשהיו שניהם שונאים או שניהן אוהבים; אבל אם היה אחד שונא, ואחד אוהב--מצוה לטעון עם השונא תחילה, כדי ליכוף את יצרו הרע.

יג,יג  [יד] ה"שונא" (ראה שמות כג,ה) שנאמר בתורה--הוא מישראל, לא מאמות העולם.  והיאך יהיה לישראל שונא מישראל, והכתוב אומר "לא-תשנא את-אחיך, בלבבך" (ויקרא יט,יז):  אמרו חכמים, כגון שראהו לבדו שעבר עבירה, והתרה בו ולא חזר--הרי זה מצוה לשונאו, עד שיעשה תשובה ויחזור מרשעו.  ואף על פי שעדיין לא עשה תשובה--אם מצאו נבהל במשאו--מצוה לפרוק ולטעון עמו, ולא יניחנו נוטה למות:  שמא ישתהה בשביל ממונו, ויבוא לידי סכנה; והתורה הקפידה על נפשות ישראל, בין רשעים בין צדיקים, מאחר שהם נלוים אל ה' ומאמינים בעיקר הדת, שנאמר "אמור אליהם חי-אני נאם ה' אלהים, אם-אחפוץ במות הרשע, כי אם-בשוב רשע מדרכו, וחיה" (ראה יחזקאל לג,יא).
 

בריך רחמנא דסייען.  נגמר ספר אחד עשר, בעזרת שדיי.  ומניין פרקים שלספר זה, שניים ושישים:  הלכות נזקי ממון, ארבעה עשר פרקים; הלכות גניבה, תשעה פרקים; הלכות גזילה ואבידה, שמונה עשר פרקים; הלכות חובל ומזיק, שמונה פרקים; הלכות רוצח ושמירת נפש, שלושה עשר פרקים.
 

 

בשם ה', אל עולם (בראשית כא,לג).

ראשית חכמה, קנה חכמה; ובכל-קנינך, קנה בינה (משלי ד,ז).
 

ספר שנים עשר והוא ספר קנין


הלכותיו חמש, וזה הוא סידורן:  הלכות מכירה, הלכות זכייה ומתנה, הלכות שכנים, הלכות שלוחין ושותפין, הלכות עבדים.

הלכות מכירה.  יש בכללן חמש מצוות--אחת מצות עשה, וארבע מצוות לא תעשה; וזה הוא פרטן:  (א) דין מקח וממכר; (ב) שלא יונה במקח וממכר; (ג) שלא יונה בדברים; (ד) שלא יונה גר צדק בממונו; (ה) שלא יונהו בדברים.

הלכות זכייה ומתנה.  עניין אלו ההלכות לידע דין זוכה מן ההפקר היאך יקנה ובמה יקנה, ודין נותן מתנה ומקבל ואיזו מתנה חוזרת ואיזו אינה חוזרת.

הלכות שכנים.  עניין אלו ההלכות לידע דין חילוק הקרקעות בין השותפין, והרחקת נזק כל אחד מהן משכנו ומבעל המצר שלו, ודין בעל המצר.

הלכות שלוחין ושותפין.  עניין אלו ההלכות לידע דין שלוחו שלאדם ושותפו, ומשפטיהן במקחן וממכרן  ושכרן.

הלכות עבדים.  יש בכללן שלוש עשרה מצוות--חמש מצוות עשה, ושמונה מצוות לא תעשה; וזה הוא פרטן:  (א) דין קנין עבד עברי; (ב) שלא יימכר ממכרת עבד; (ג) שלא יעבידנו בפרך; (ד) שלא נניח גר תושב לרדות בו בפרך; (ה) שלא נעבוד בו עבודת עבד; (ו) להעניק לו בצאתו חופשי; (ז) שלא יצא ריקם; (ח) לפדות אמה עברייה; (ט) לייעדה; (י) שלא תימכר; (יא) לעבוד בעבד כנעני לעולם, אלא אם כן הפיל לו אדוניו אחד מראשי איבריו; (יב) שלא להסגיר עבד שברח מחוצה לארץ לארץ ישראל; (יג) שלא להונות עבד זה הניצול אלינו.

נמצאו כל המצוות הנכללות בספר זה, שמונה עשרה--שש מהן מצוות עשה, ושתים עשרה מצוות לא תעשה.
 

הלכות מכירה

יש בכללן חמש מצוות--אחת מצות עשה, וארבע מצוות לא תעשה; וזה הוא פרטן:  (א) דין מקח וממכר; (ב) שלא יונה במקח וממכר; (ג) שלא יונה בדברים; (ד) שלא יונה גר צדק בממונו; (ה) שלא יונהו בדברים.  וביאור מצוות אלו בפרקים אלו.
 

הלכות מכירה פרק א

א,א  המקח אינו נקנה בדברים, ואפילו העידו עליהם עדים.  כיצד:  בית זה אני מוכר לך, יין זה אני מוכר לך, עבד זה אני מוכר לך, ופסקו הדמים, ורצה הלוקח ואמר קניתי, ורצה המוכר ואמר מכרתי, ואמרו לעדים היו עלינו עדים שמכר זה ושלקח זה--הרי זה אינו כלום, וכאלו לא היה ביניהם דברים מעולם.  וכן בנותן מתנה ומקבלה.

א,ב  אבל אם נקנה המקח באחד מדברים שהוא נקנה בהם--קנה הלוקח, ואינן צריכין עדים כלל; ואין אחד מהן יכול לחזור בו.  [ג] ובמה יקנה המקח:  הקרקע נקנית באחד משלושה דברים--בכסף, או בשטר, או בחזקה.

א,ג  [ד] כיצד בכסף:  מכר לו בית או שדה, ונתן לו הדמים--קנה.  במה דברים אמורים, במקום שאין כותבין את השטר; אבל במקום שדרכן לכתוב שטר מכר, לא קנה עד שיכתוב את השטר.  ואין קרקע נקנית בפחות משווה פרוטה.

א,ד  [ה] התנה הלוקח ואמר, אם רציתי אקנה, בכסף אקנה, או בשטר אקנה, ונתן הכסף על תנאי זה--הרי זה קיים, ואין המוכר יכול לחזור בו מפני התנאי; והלוקח יכול לחזור בו, עד שיכתוב השטר.  וכן אם התנה המוכר כזה.  [ו] האומר לחבירו תן מנה לפלוני ויקנה ביתי לך--כיון שנתן, קנה הבית מדין ערב.

א,ה  [ז] כיצד בשטר:  כתב לו על הנייר או על החרס או על העלה שדי נתונה לך, שדי מכורה לך--כיון שהגיע השטר לידו, קנה:  ואף על פי שאין שם עדים כלל, ואף על פי שאין השטר שווה כלום.

א,ו  במה דברים אמורים, במוכר שדהו מפני רעתה.  אבל בשאר קרקעות--אף על פי שהגיע השטר שלמכור לידו, ואפילו היו בו עדים--לא קנה, עד שייתן את הדמים.

א,ז  [ח] כיצד בחזקה:  מכר לו בית או שדה, או נתן אותן מתנה--כיון שנעל או גדר או פרץ כל שהוא, והוא שיועיל במעשיו--הרי זה קנה.

א,ח  במה דברים אמורים, בשהחזיק בפני המוכר.  אבל שלא בפני המוכר או הנותן, צריך שיאמר לו לך חזק וקנה; ואחר כך אם החזיק--קנה, אף על פי שאינו בפני הבעלים.

א,ט  המוכר בית לחבירו, ומסר לו את המפתח--הרי זה כמי שאמר לו לך חזק וקנה; וכשיחזיק, יקנה.  וכן המוכר את הבור--כיון שמסר לו דליו, הרי זה כמי שאמר לו לך חזק וקנה; וכשיחזיק, יקנה.

א,י  כיצד המחזיק בנעילה קנה:  כגון שמכר בית או חצר, והיה הפתח פתוח, ונעל הלוקח את הפתח וחזר ופתחו--הרי זה החזיק וקנה, שהרי נשתמש בו שימוש המועיל.

א,יא  כיצד המחזיק בגדירה כל שהוא קנה:  כגון שהיה שם גדר והיו עולין לו בנחת, והוסיף עליו כל שהוא והשלימו לעשרה, ונמצא שאין עולין לו אלא בדוחק--הרי זה הועיל, וקנה.

א,יב  וכן אם היתה שם פרצה והיו נכנסים בה בדוחק, והרחיב בה כל שהוא עד שנמצא הנכנס נכנס בה בריוח--הרי זה הועיל, וקנה.  [יב] נתן צרור והועיל, כגון שחיבר בו המים לשדה, או נטל צרור והועיל, כגון שפתח בנטילתו המים לשדה--הרי זה קנה.  וכן כל כיוצא בזה.

א,יג  המוכר שדה לחבירו בצד שדהו, או שנתנה לו במתנה--כיון שדש את המצר שבין שתי השדות ונעשו שתיהן כשדה אחת, קנה.  אבל אם הלך בה לאורכה ולרחבה, אין הלוך מועיל כלום; ואם שביל כרמים מכר לו--הואיל ונעשה להלוך, קנה בהילוך.

א,יד  וכמה שיעור רחב הדרך שיקנה בהילוכו--אם היה מסויים במחיצות, קנה כדי שיגביה רגל ויניח רגל בצידה; ואם אין שם מחיצות, קנה ברוחב כדי שתהיה על ראשו חבילה  ויסב בה.

א,טו  היתה הקרקע צחיח סלע שאין בה לא גדירה ולא פריצה, ואינה בת זריעה--הרי החזקה שקונה אותה בה שטיחת הפירות, או העמדת הבהמה שם, וכיוצא בזה משאר התשמיש.

א,טז  המוכר קרקע לחבירו, ונכנס בה הלוקח וזרעה או נרה, או שאסף פירות האילן או זמרו, וכל כיוצא בדברים אלו--הרי זה קנה, שהרי החזיק; ואין אחד מהן יכול לחזור בו.

א,יז  וכן אם אסף המוכר סל שלפירות, ונתן ללוקח--קנה לוקח מיד בחזקה:  שהרי גילה דעתו שהקנה לו שדה זו קנין גמור, ונעשו פירותיה שלו.

א,יח  [יז] הגוי אינו קונה בחזקה, אלא בשטר הוא שקונה עם נתינת הכסף.  וישראל הבא מחמת הגוי--הרי הוא כגוי, ואינו קונה אלא בשטר.

א,יט  כל המחובר לקרקע--הרי הוא כקרקע, ונקנה בכסף ובשטר או בחזקה; ואם אינו צריך לקרקע, כגון המוכר ענבים העומדות להיבצר--הרי זה  לקנייה, ויש להן אונאה.

א,כ  [יח] כשם שהקרקע נקנית בכסף, ובשטר, ובחזקה--כך שכירות הקרקע נקנית בכסף לבדו, או בשטר לבדו, או בחזקה; ואין אחד מהן יכול לחזור בו.

א,כא  [יט] המוכר לחבירו עשר שדות בעשר מדינות--כיון שהחזיק באחת מהן, קנה כולן.  ואפילו היתה אחת מהן הר גבוה, והשנייה מצולה, שהרי תשמיש זו אינו תשמיש זו--אף על פי כן כיון שהחזיק באחת מהן, קנה השאר.

א,כב  [כ] במה דברים אמורים, שנתן דמי כולן.  אבל אם לא נתן דמי כולן, לא קנה אלא כנגד מעותיו; לפיכך אם היו הכול במתנה, קנה כולן.

א,כג  וכן בשכירות--כיון שהחזיק באחת מהן, קנה כולן כל זמן השכירות.  היו מקצת הקרקעות במכר, ומקצתן בשכירות--כיון שהחזיק בין בשכורה בין במכורה, קנה הכול.
 

הלכות מכירה פרק ב

ב,א  עבד כנעני--הרי הוא כקרקע לקנייה, ונקנה בכסף או בשטר או בחזקה.  [ב] ומה היא החזקה בקניין עבדים--שישתמש בו כדרך שמשתמשין בעבדים, בפני רבן.

ב,ב  כיצד:  התיר לו מנעלו, או שהנעיל לו מנעלו, או שהוליך כליו אחריו לבית המרחץ, או שהפשיטו, או סכו, או גירדו, או הלבישו, או הגביה את רבו--קנה; וכן אם הגביה הרב את העבד, קנהו.

ב,ג  תקפו והביאו אצלו--קנהו, שהעבדים נקנין במשיכה כזו.  אבל אם קרא לעבד, ובא אצלו, או שאמר לו רבו הראשון לך אצל הלוקח, והלך אצלו--לא קנה:  עד שימשכנו בתקיפה, או ישתמש בו כדרך שביארנו.  ואם החזיק בו שלא בפני הרב, צריך שיאמר לו לך חזק וקנה.

ב,ד  עבד קטן--הרי הוא כבהמה, וקונין אותו בדברים שקונין בהן הבהמה ובדברים שקונין בהן העבדים; לפיכך נקנה במשיכה, אף על פי שלא תקפו.

ב,ה  הבהמה, בין דקה בין גסה--נקנית במשיכה:  אף על פי שאפשר להגביה אותה, לא הצריכוהו להגביה, מפני שמתחבטת בארץ.  ואם הגביה, קנה.  וההגבהה, קונין בה בכל מקום.  אבל המשיכה, אין קונין בה אלא בסימטה, או בחצר שלשניהם; ואין קונין בה ברשות הרבים, ולא בחצר שאינה שלשניהם.

ב,ו  כיצד קונין הבהמה במשיכה--אין צריך לומר אם משכה והלכה או שרכב עליה והלכה בו, שקנה; אלא אפילו קרא לה ובאה, או שהכישה במקל ורצתה לפניו--כיון שעקרה יד ורגל, קנויה:  והוא, שימשוך בפני הבעלים.  אבל אם משך שלא בפני הבעלים--צריך שיאמר לו קודם שימשוך, לך משוך וקנה.

ב,ז  המוכר עדר לחבירו, או שנתנו לו במתנה--כיון שמסר לו משכוכית, והיא הבהמה המהלכת בראש העדר  נמשכים אחריה--אין צריך לומר לו לך משוך וקנה:  שמסירת בהמה זו, כמי שאמר לו לך משוך וקנה.  וכיוון שמשך העדר--קנהו, אף על פי שמשך שלא בפניו.

ב,ח  האומר לחבירו משוך ותקנה, או חזק ותקנה, וכיוצא בדברים אלו, והלך ומשך או החזיק--לא קנה:  שמשמע תקנה להבא, ועדיין לא הקנה לו.  אלא צריך המוכר או הנותן לומר לו משוך וקנה, או חזק וקנה, וכיוצא בדברים אלו שמשמען שיקנה עתה, בעת שימשוך או יחזיק.

ב,ט  האומר לחבירו משוך פרה זו, ולא תקנה אלא לאחר שלושים יום, ומשך--לא קנה.  ואם אמר לו קנה מעכשיו ולאחר שלושים יום--קנה, ואפילו היתה עומדת באגם ביום שלושים:  שזה כמי שהקנה מעתה על תנאי; נעשה התנאי, נתקיים הקניין.  וכל האומר על מנת, כאומר מעכשיו.

ב,י  המוכר בהמה לחבירו, או נתנה לו במתנה, ואמר לו קנה אותה כדרך שבני אדם קונין--אם משך או הגביה, קנה.  אבל אם רכב עליה--אם בשדה, קנה; ובעיר, לא קנה, לפי שאין דרך בני אדם לרכוב בעיר.

ב,יא  לפיכך אם היה אדם חשוב שדרכו לרכוב בעיר, או אדם מזלזל ביותר שאינו מקפיד על הלוכו בעיר רוכב, כגון המטפלין בגדול הבהמות והעבדים, או שהייתה אישה, או שהיה ברשות הרבים שהרבים דוחקין שם--הרי זה קנה ברכיבה:  והוא, שתהלך בו.
 

הלכות מכירה פרק ג

ג,א  אחד הבהמה, ואחד שאר כל המיטלטלין--נקנין במעות, דין תורה; ומשיתן את המעות--קנה, ואין אחד מהן יכול לחזור בו.  אבל חכמים תיקנו שלא יקנו המיטלטלין אלא בהגבהה, או במשיכת דבר שאין דרכו להגביה.

ג,ב  כיצד:  המקבץ עצים או פשתן וכיוצא בהן, ועשה מהן טעון גדול שאי אפשר להגביהו--אינו נקנה במשיכה, שהרי אפשר להתיר האגוד ולהגביהו עץ עץ.  וכן כל כיוצא בזה.

ג,ג  אבל אם היה הטעון שלפלפלין או אגוזים ושקדים וכיוצא בהן, והיה גדול שאין אחד יכול להגביהו--הרי זה נקנה במשיכה:  שאם יתירו, יתפרד ויהיה לו בו טורח גדול.  וכן כל כיוצא בהן.

ג,ד  [ג] הספינה--הואיל ואי אפשר להגביהה, ויש במשיכתה טורח גדול, ואינה נמשכת אלא לרבים--לא הצריכוהו משיכה, אלא נקנית במסירה; וכן כל כיוצא בזה.  ואם אמר לו המוכר לך משוך וקנה--אינו קונה הספינה, עד שימשכנה כולה ויוציאה מכל המקום שהייתה בו:  שהרי הקפיד המוכר שלא יקנה זה אלא במשיכה.

ג,ה  [ד] נמצאת למד שהלוקח מיטלטלין--אף על פי שנתן כל הדמים, יכול לחזור בו; וכן המוכר יכול לחזור בו:  עד שיגביה, או ימשוך דבר שאינו בן הגבהה, או ימסור המוכר ללוקח דבר שאין דרכו להימשך.  וכיוון שהגביה, או משך דבר שאין דרכו להגביה, או נמסר לו דבר שאין דרכו להימשך--קנה, ואין אחד משניהם יכול לחזור בו; וכופין את הלוקח ליתן את הדמים.

ג,ו  [ה] ולמה תיקנו חכמים דבר זה במיטלטלין--גזירה שמא ייתן הלוקח דמי החפץ וקודם שיקחנו יאבד באונס, כגון שנפלה דליקה ונשרף, או באו לסטים ונטלוהו:  אם יהיה ברשות הלוקח, יתמהמה המוכר ולא יצילו.  לפיכך העמידוהו חכמים ברשות המוכר, כדי שישתדל ויציל החפץ, שאם אבד, יהיה חייב לשלם.

ג,ז  [ו] נמצאת אומר שאם נתן דמי המקח ונאנס קודם שיקחנו, יאמר לו הלוקח תן לי את מקחי או החזר לי את מעותי, ואף על פי שיש עדים שאבד באונס, ולא היה במוכר כוח להצילו ולא נתרשל בדבר זה--הרי זה מחזיר את הדמים, שהרי תיקנו חכמים במשיכה.

ג,ח  לפיכך אם היה ביתו שללוקח שיש בו החפץ הנמכר משכר למוכר, לא תיקנו לו חכמים משיכה:  שהרי המקח ברשות הלוקח הוא; ומשנתן את הדמים--נקנה המקח, ואין אחד מהן יכול לחזור בו.

ג,ט  [ז] וכן השוכר את המקום שאותן המיטלטלין הנמכרין מונחין בו--קנה, ואין אחד מהן יכול לחזור בו:  ואף על פי שלא הגביה ולא משך ולא נמסרו לו, שהרי נעשו ברשותו.  וכבר ביארנו ששכירות קרקע נקנית בכסף או בשטר או בחזקה.

ג,י  [ח] המקנה קרקע ומיטלטלין כאחד--כיון שקנה הקרקע בכסף או בשטר או בחזקה, נקנו המיטלטלין עימהם:  בין שהיו שניהם במכר או במתנה, בין שמכר המיטלטלין ונתן הקרקע, בין שמכר הקרקע ונתן המיטלטלין--כיון שקנה הקרקע, קנה המיטלטלין.

ג,יא  [ט] במה דברים אמורים, בשהיו המיטלטלין צבורין באותה קרקע; אבל אם היו במקום אחר, צריך שיאמר לו קנה המיטלטלין על גבי הקרקע.  אפילו היו המיטלטלין במדינה אחרת, ואמר לו קנה אותם על גבי קרקע פלונית--כיון שקנה הקרקע--נקנו המיטלטלין, אף על פי שאינן צבורין בתוכה; ואם לא אמר לו קנה על גבי קרקע, לא קנה.  וקרקע כל שהוא, קונין על גבה כל מיטלטלין שירצה.

ג,יב  [י] הקנה השדה לאחד, והמטלטלין לאחד--אף על פי שאמר לו קנה המיטלטלין על גב הקרקע, והחזיק האחד בקרקע--לא קנה השני המיטלטלין.  ואם תפסן אחר שחזר בו המקנה--אין מוציאין אותן מידו, שהרי תפסן אחר שקנה חבירו הקרקע שנקנו אלו על גבה.

ג,יג  [יא] המקנה עבדים וקרקעות כאחד--החזיק בעבדים, לא קנה הקרקעות.  החזיק בקרקעות, לא קנה העבדים עד שיהיו עומדין בתוך הקרקע; ואף על פי שאמר לו קנה עבדים על גבי הקרקע, לא קנה עד שיהיו בתוכה--שהעבד מהלך לדעת עצמו.

ג,יד  [יב] המקנה עבדים ומיטלטלין כאחד--משך המיטלטלין, לא קנה העבדים.  החזיק בעבדים--לא קנה המיטלטלין, אלא אם כן היו המיטלטלין על גב העבד:  והוא שיהיה כפות, שהרי אינו יכול להלך.

ג,טו  [יג] המקנה בהמה וכלים שעל גבה כאחד--אף על פי שמשך הבהמה וקניה, לא קנה הכלים שעליה:  עד שיגביהם, או ימשוך הכלים עצמן אם אין דרכן להגביה--שהבהמה כחצר המהלכת היא, ואין מה שבתוכה קנוי לבעליה.  לפיכך אם היתה הבהמה כפותה, קנה אף כלים שעליה.

ג,טז  [יד] אמר לו המקנה, משוך בהמה זו וקנה כלים שעליה--הואיל ולא הקנה לו גוף הבהמה--אף על פי שמשכה והיא כפותה, לא קנה כלים שעליה:  עד שימשוך הכלים עצמן.

ג,יז  [טו] היה עציץ נקוב לאחד, והיו הזרעים שבו לאחד--הקנה העציץ לבעל הזרעים--כיון שמשך, קנה; הקנה הזרעים לבעל העציץ--לא קנה, עד שיחזיק בזרעים עצמן.

ג,יח  [טז] היה העציץ והזרעים שבו לאחד, והקנה הכול לאחד--החזיק בעציץ לקנות הזרעים, אף העציץ לא קנה; החזיק בזרעים, קנה העציץ.  וזו היא ששנו נכסים שאין להן אחריות נקנים עם נכסים שיש להן אחריות, שהזרעים שבעציץ נקוב כזרועים בארץ, וכל המחובר לקרקע, כקרקע כמו שביארנו.

ג,יט  [יז] כבר ביארנו שכל העומד להיבצר--הרי הוא כבצור, ואינו נקנה אלא בהגבהה או בשאר דברים שנקנים בהן המטלטלים.  [יח] פשתן שהוא מחובר לקרקע, ויבש ואינו צריך לקרקע, ואמר לו יפה לי קרקע כל שהוא, וקנה כל מה שעליה--כיון שתלש כל שהוא, קנה הכול מפני תנאי זה; אבל אם הקנה לו הפשתן הזה במכר או במתנה--לא קנה אלא מה שתלש, שהרי הגביהו.  וכן כל כיוצא בזה.
 

הלכות מכירה פרק ד

ד,א  כלייו שלאדם--כל מקום שיש לו להניחו, קונה לו; וכיוון שנעשו המיטלטלין בתוך הכלי, אין אחד מהן יכול לחזור בו, והרי זה כמי שהגביהן, או כמי שהונחו בתוך ביתו.  לפיכך אין כלייו שלאדם קונה לו ברשות הרבים, ולא ברשות המוכר, אלא אם כן אמר לו המקנה, לך וקנה בכלי זה.

ד,ב  וכן אם קנה הכלי תחילה והגביהו, ואחר כך הניחו שם ברשות המוכר, וחזר וקנה ממנו הפירות--כיון שנעשו בתוך הכלי הזה, קנה אותם:  שמפני הנאת המוכר במכירת הכלי, אינו מקפיד על מקומו.

ד,ג  [ב] כשם שאין כלייו שללוקח קונה לו ברשות מוכר--כך אין כלייו שלמוכר קונה ללוקח, אף על פי שהוא ברשות הלוקח.

ד,ד  [ג] מסירה--אינה קונה אלא ברשות הרבים, ובחצר שאינה שלשניהם.  והמשיכה--אינה קונה אלא בסימטה, או בחצר שלשניהם.  וההגבהה, קונה בכל מקום.  [ד] דבר הנקנה במשיכה--אם היה ברשות הרבים, ומשכו לרשות היחיד או לסימטה--כיון שהוציא מקצת החפץ מרשות הרבים, קנה.

ד,ה  טעון שלפירות שהיה מונח ברשות הרבים, ומשכו הלוקח לרשותו או לסימטה, אחר שפסק הדמים--קנה, אף על פי שעדיין לא מדד; וכן אם מדדן הלוקח ברשות הרבים, קנה ראשון ראשון בהגבהה.  [ו] היה המוכר מודד לתוך כלייו שללוקח--לא קנה, שאין כלייו שללוקח קונה לו ברשות הרבים.

ד,ו  היו הפירות ברשות הלוקח--כיון שקיבל עליו המוכר למכור--קנה לוקח, ואף על פי שעדיין לא מדד.  היו ברשות המוכר, או ברשות שהן מופקדין אצלו--לא קנה לוקח עד שיגביה הפירות, או עד שיוציאם מרשותו בשכירות מקומן וכיוצא בו כמו שביארנו.

ד,ז  היו הפירות בסימטה או בחצר שלשניהם, ואפילו היו ברשות לוקח, והיו בתוך כלייו שלמוכר, וקיבל עליו המוכר למכור, והתחיל המוכר למדוד לתוך כלייו שלמוכר--אם אמר לו כור בשלושים סלע אני מוכר לך, יכול לחזור בו ואפילו בסאה אחרונה:  הואיל ועדיין הפירות בכליו, ולא גמר כל המידה,  שלמוכר אינו קונה ללוקח, אף על פי שהוא ברשות לוקח.

ד,ח  ואם אמר לו כור בשלושים, סאה בסלע--ראשון ראשון קנה:  שכיון שפסקו הדמים על כל סאה וסאה, כל סאה שיגביה המוכר ויערה אותה נגמרה מכירתה, הואיל ואין הפירות ברשות המוכר, ולא ברשות הרבים; ואלו לא היו הפירות בכליו שלמוכר, כיון שהן ברשות לוקח, קנה משפסק ואף על פי שלא מדד, כמו שביארנו.

ד,ט  [ח] וכן המוכר יין או שמן לחבירו בסימטה או בחצר שלשניהם, או ברשות לוקח, והיתה המידה שלסרסור--עד שלא נתמלאת המידה--למוכר; משנתמלאת המידה--הרי הן ברשות לוקח, ואין אחד מהן יכול לחזור בו.

ד,י  [ט] וכן פירות שהיו צבורין בסימטה או בחצר שלשניהם, והמדה אינה שלאחד מהן, והיה המוכר מודד--עד שלא נתמלאת המידה, הרי היא ברשות מוכר; ומשנתמלאת המידה, הרי היא שללוקח.

ד,יא  [י] היתה המידה שלאחד מהן, והיו בה רשומין לידע חצייה, ושלישה, ורביעה, וכיוצא בהן--כיון שהגיע לרושם מן הרשומים, קנה ראשון ראשון, ואף על פי שלא נתמלאת המידה:  שכל רושם מהם כמדה בפני עצמה--שהרי שלאחד מהן היא המידה, והוא סומך על הרשומים שבה.

ד,יב  [יא] זה כלל גדול יהיה בידך:  הקונה את המיטלטלין--אם פסק הדמים, ואחר כך הגביה--קנה.  ואם הגביה תחילה והניח, ואחר כך פסק הדמים--לא קנה באותה הגבהה:  עד שיגביה אחר שפסק, או ימשוך דבר שאין דרכו להגביה.

ד,יג  [יב] היה דבר הנמכר דמיו קצובין וידועין, והגביהו--קנהו, אף על פי שפסק אחר שהגביה.  והוא הדין בשאר דברים שקונין בהם המיטלטלין, שצריך לקנות בהם אחר שיפסוק הדמים, אלא אם כן היו דמיו קצובין, כמו שביארנו.

ד,יד  [יג] לפיכך המושך חמרים ופועלים והכניסן לתוך ביתו, ומדד עד שלא פסק הדמים--אפילו היה הלוקח הוא המודד, או שפסק הדמים ואחר כך מדד המוכר--שניהם יכולין לחזור בהן.

ד,טו  פירקן הלוקח, והכניסן לתוך ביתו--אם פסק הדמים, ואחר כך מדד המוכר--אין שניהם יכולין לחזור בהן, שהרי סמכה דעתו למכור.  ואם מדד עד שלא פסק, שניהם יכולין לחזור בהם--שהרי לא סמכה דעתו עדיין למכור, ואפילו מדד הלוקח.

ד,טז  [יד] הנוטל כלי מן האומן על מנת לבקרו--אם היו דמיו קצובין ונאנס בידו, חייב בדמיו:  הואיל ודמיו קצובין, מעת שהגביהו נעשה ברשותו--והוא שיגביהנו כדי לקנות את כולו, ויהיה אותו החפץ הנמכר חביב על הלוקח.  אבל חפץ שהמוכר קוץ בו, והוא מבקש ורודף למוכרו--הרי הוא ברשות המוכר עד שיפסוק הדמים, ויגביהנו הלוקח אחר שפסק הדמים.

ד,יז  [טו] אחד המושך או המגביה או המחזיק בעצמו, או שאמר לאחר להגביה לו או למשוך לו או להחזיק לו--הרי זה זכה לו.  וכן בשאר דרכי הקניה.
 

הלכות מכירה פרק ה

ה,א  כל המיטלטלין קונין זה את זה.  כיצד:  החליף פרה בחמור, או יין בשמן--אף על פי שמקפידין על הדמים ושיערו כמה שווה זה וכמה שווה זה, ואחר כך החליפו--כיון שמשך האחד או הגביה, קנה השני המיטלטלין האחרים בכל מקום שהם, ונעשו ברשותו, ואף על פי שעדיין לא משכן.

ה,ב  החליף חמור בפרה וטלה, ומשך את הפרה ועדיין לא משך את הטלה--לא קנה, שאין כאן משיכה גמורה.  וכן כל כיוצא בזה.

ה,ג  דמים שאין מקפידין עליהם--הרי הן כשאר מיטלטלין, וקונין.  כיצד:  הרי שחפן מעות בלא משקל ובלא מנין, אלא נטלן אכסרה, ואמר לו מכור לי פרתך או יין זה באלו, ונתן לו את הדמים--קנה, ואין אחד מהם יכול לחזור בו:  שזה דבר שאינו מצוי הוא, ולא הצריכו בו משיכה.

ה,ד  וכן ראובן שמכר מיטלטלין לשמעון בחמישים זוז, וקנה שמעון המיטלטלין ונתחייב בדמים, ואחר שנתחייב שמעון בחמישים זוז אלו, היה לו יין או בהמה ועבד וכיוצא בהן משאר המיטלטלין, והיה רוצה למכרן, ואמר לו ראובן מכור אותן לי בחמישים זוז שיש לי בידך דמי המכר, ואמר לו הין--קנה ראובן המיטלטלין בכל מקום שהן, ואף על פי שלא משך ולא הגביה:  שגם זה דבר שאינו מצוי הוא, ולא הצריכו בו משיכה.

ה,ה  אבל אם היה לו חוב עליו שלא מחמת המכר, ואמר לו מכור לי מיטלטלין בחוב שיש לי אצלך, ורצו שניהם--לא קנה:  עד שיגביה, או ימשוך דבר שאין דרכו להגביה, או יקנה באחד מן הדרכים  נקנין בהן.

ה,ו  [ה] הקרקעות והעבדים והבהמה ושאר כל המיטלטלין--כל אחד מהן נקנה בחליפין, והוא הנקרא קנין.  ועיקר הדרך הזאת שייתן הקונה למקנה כלי כל שהוא, ויאמר לו קנה כלי זה חלף החצר או היין או הבהמה או העבד שמוכרת לי בכך וכך:  כיון שהגביה המוכר את הכלי, וקנהו--קנה הלוקח אותו הקרקע או אותן המיטלטלין, אף על פי שעדיין לא משכן ולא נתן את הדמים; ואין אחד מהן יכול לחזור בו.

ה,ז  [ו] אין קונין אלא בכלי, ואף על פי שאין בו שווה פרוטה; ואין קונין בדבר שהוא אסור בהניה, ולא בפירות, ולא במטבע.  ואין קונין בכליו שלמוכר, אלא בכלי הלוקח.

ה,ח  [ז] הקנה אחד כלי למוכר כדי שיקנה הלוקח אותו הממכר, זכה ללוקח; ואף על פי שהקנה לו הכלי על מנת להחזירו, נקנה המקח וזכה בו הלוקח, שמתנה על מנת להחזיר, שמה מתנה.

ה,ט  אף על פי שלא תפס המוכר כל הכלי שקנהו חלף ממכרו, אלא אחז מקצתו ואחז המקנה לו מקצתו--קנה הלוקח:  והוא שיאחוז ממנו כדי שיעור כלי, או יאחזנו אחיזה שהוא יכול לנתק את כל הכלי מיד המקנה לו.

ה,י  לפיכך אם הקנה לו במקצת הבגד, צריך שיאחוז מן הבגד כדי שלוש אצבעות:  שאם יפסוק ממקום שאחז, הרי הוא כלי בפני עצמו--ששלוש אצבעות מן הבגד קרוי כלי, כמו שביארנו בעניין טומאת בגדים.  וכן אם אחז פחות משלוש, והיה יכול לנתק כל הכלי--הרי זה קנה.

ה,יא  [ח] זה שכותבין בשטרות וקנינו מפלוני בכלי הכשר לקנות בו--בכלי, להוציא הפירות וכיוצא בהן; הכשר, להוציא איסורי הניה; לקנות בו, להוציא כלייו שלמוכר.

ה,יב  [ט] זה הקניין, אינו צריך להיות בפני עדים, אלא אם היה בינו ובין חבירו, קנה:  שלא הצריכה תורה עדים בדיני ממונות אלא לכופר; אבל המוכר או הנותן או השוכר או המשאיל וכיוצא בהן, אינו צריך עדים.  וכיוון שקנה הקונה בדרך מן הדרכים שקונין בהן--בין בהגבהה, בין במשיכה ומסירה, בין בקנין, בין בכסף או בשטר או בחזקה--קנה, ואף על פי שאין שם עדים.

ה,יג  [י] המוכר או הנותן שקנו מידו--יש לכל אחד מהן לחזור בו כל זמן שעסיקין באותו ענין, ואף על פי שהקנין בפני עדים; הפסיק הענין--אין אחד מהם יכול לחזור בו, אף על פי שאין ביניהן עדים.  וכשם שחוזר המוכר והנותן, כך חוזר הלוקח והמקבל כל זמן שעסיקין באותו ענין:  מה שאין כן בשאר דרכי ההקניה.

ה,יד  [יא] יש דברים הרבה שאין צריכין קנין, ואין לקנין בהם טעם--כגון המשחרר עבדו, או המגרש את אשתו, או העושה שליח, או המוסר מודעה, או המבטל מודעה, או המוחל לחבירו חוב או פיקדון שיש לו בידו, וכל כיוצא בדברים אלו.

ה,טו  [יב] נהגו רוב המקומות להקנות למקצת אלו הדברים וכיוצא בהן, ואומרים וקנינו מפלוני שעשה פלוני שליח, או שמחל לפלוני חוב שיש לו אצלו, או שביטל המודעה שמסר על גט זה, וכיוצא באלו, ואף על פי שאינו צריך.

ה,טז  [יג] קנין זה שנהגו להקנות באלו הדברים--אינו מועיל כלום, אלא להודיע שאינו אומר דברים אלו כמשחק ומהתל אלא שגמר בליבו ואחר כך אמר; לפיכך אם אמר בלב שלם אני אומר, וגמרתי לעשות דבר זה--אינו צריך דבר אחר כלל.

ה,יז  [יד] הדברים שאין בהן ממש, אין הקניין מועיל בהן כלום.  כיצד:  הרי שכתב בשטר קנינו מפלוני שילך בסחורה עם פלוני, או שיחלקו החצר שביניהם, או שישתתפו שניהם באומנות, וכיוצא בדברים אלו כולן--הרי זה קנין דברים, ואינו מועיל כלום:  שהרי לא הקנה לחבירו דבר מסויים וידוע, לא עיקר ולא פירות עיקר הידוע.
 

הלכות מכירה פרק ו

ו,א  הפירות--אף על פי שאין קונין בהן כמו שביארנו, הרי הן נקנין בקנין כשאר המיטלטלין.  אבל המטבע--כשם שאין קונין בו, כך אינו נקנה בקנין; נמצא המטבע אינו נקנה בקנין, ואינו נעשה הוא עצמו קנין לקנות בו שאר הדברים.

ו,ב  לשונות שלזהב --הרי הן כעששיות שלברזל או שלנחשת,  כשאר מיטלטלין הן, ונקנין בקנין, וקונין זה את זה בהחלפה כמו שביארנו.  אבל המטבעות שלכסף, או דינרין שלזהב, או המעות שלנחשת--הרי כולן דמים כנגד שאר מיטלטלין, והנותן את אחד מהן דמי מיטלטלין לא קנה עד שיגביה או ימשוך כמו שביארנו; ואין אחד מהן נקנה בקנין, ולא נעשה קנין.

ו,ג  במה דברים אמורים, בזמן שקונה שאר מיטלטלין באחד ממיני מטבעות אלו, או עבדים וקרקעות.  אבל הדינרין שלזהב לגבי מטבעות שלכסף, הרי הן כפירות; וכן המעות שלנחשת, כמו פירות לגבי מטבע שלכסף.

ו,ד  כיצד:  נתן לו דינר שלזהב בעשרים וחמישה דינר שלכסף--נקנה הכסף אף על פי שעדיין לא בא הכסף לידו, וחייב ליתן לו חמישה ועשרים דינר שלכסף כשפסק עמו:  אם חדשים, חדשים; ואם ישנים, ישנים.  אבל אם נתן לו עשרים וחמישה כסף בדינר זהב--לא קנה, עד שייקח הדינר שלזהב; וכל אחד מהן יכול לחזור בו.

ו,ה  נתן לו שלושים איסר שלנחשת בדינר כסף--נקנה הדינר שלכסף, וחייב ליתן לו כמו שפסק עמו:  אם דינר חדש, חדש; ואם ישן, ישן.  אבל אם נתן לו דינר שלכסף בשלושים איסר--לא קנה, עד שייקח האיסרות שלנחשת; וכל אחד מהן יכול לחזור בו.

ו,ו  וכן מעות הרעות שפסלתן המלכות או המדינה, או דינרין שאינן יוצאין באותה המדינה, ואין נושאין ונותנין בהן עד שמשנין אותן למטבע אחר--הרי הן כפירות לכל דבר, ונקנין בקנין, וקונין את המעות, ואין המעות קונות אותן כשאר כל הפירות.

ו,ז  המטבע--אין לו דרך שיזכה בו מי שאינו ברשותו, אלא על גב קרקע:  כגון שיקנה הקרקע ועל גבה המעות, או שישכור את מקום המעות--כיון שזכה בקרקע בכסף או בשטר או בחזקה או בקנין, זכה במעות.  והוא שיהיו אותן המעות קיימין, כגון שהיו מופקדין במקום אחר.

ו,ח  אבל ראובן שהיה לו חוב על שמעון, והקנה ללוי קרקע ועל גבה חוב שיש לו אצל שמעון--יראה לי שלא קנה החוב.  [ח] היו עומדים שלושתן, ואמר לו מנה שיש לי בידך, בין פיקדון בין שהיה מלווה, תנהו לזה--קנה לוי, ואין אחד משלושתן יכול לחזור בו.  ודבר זה אמרו חכמים שהיא הלכה שאין לה טעם, לפיכך אין למדין ממנה לדין אחר.

ו,ט  היה ראובן חייב לשמעון מאה זוז, ואמר ללוי תן לשמעון זה מאה זוז שאני חייב לו, עד שאתן לך או עד שאעשה עימך חשבון, ואמר לו הין, וקיבל שמעון--כל אחד משלושתן יכול לחזור בו, ואפילו פרע לוי לשמעון מקצת חובו; לפיכך אם לא פרע לוי לשמעון, חוזר שמעון ותובע ראובן בשאר חובו.

ו,י  המוכר שטר חוב לחבירו, או נתנו לו מתנה--אינו נקנה במסירת השטר לידו:  שלא מכר אלא הראיה שבו, ואין הראיה נתפסת ביד.  [יא] וכיצד יקנה השטר:  שיכתוב לו המקנה קנה שטר פלוני וכל שיעבוד שבו, וימסור לו השטר; ונמצא שנקנה בכתיבה ומסירה.  ואינו צריך עדים לעניין קנייתו; אבל צריך עדים לעניין תביעה, שהרי הנתבע אומר לו מי יאמר שבעל דברים שלי כתב ומסר לך.

ו,יא  [יב] קנין השטרות כדרך הזאת, מדברי סופרים; אבל מן התורה, אין הראיות נקנות אלא גוף הדבר הקנוי בלבד.  לפיכך המוכר שטר חוב לחבירו--עדיין יכול למוחלו, ואפילו יורשו מוחלו.  [יג] האישה שהכניסה שטר חוב לבעלה--אינה יכולה למחול אלא מדעת בעלה, מפני שיודה כידו.

ו,יב  [יד] המקנה לחבירו קרקע כל שהוא, והקנה לו על גבה שטר חוב--הרי זה קנה השטר בכל מקום שהוא, בלא כתיבה ובלא מסירה; וייראה לי, שגם זה יכול למחול אחר שמכר.  וכן המוכר קרקע, וכתב השטר ואין הלוקח עמו--כיון שהחזיק הלוקח בקרקע, נקנה השטר בכל מקום שהוא.

ו,יג  [טו] האומר זכו בשדה זו לפלוני, וכתבו לו את השטר, והחזיק הזוכה לו בקרקע--יש לנותן לחזור בשטר עד שיגיע ליד בעל המתנה, אף על פי שאינו יכול לחזור בשדה.  [טז] אמר להם זכו לו בשדה, על מנת שתכתבו לו את השטר--אף על פי שהחזיקו לו בשדה, חוזר בזה ובזה, עד שיגיע שטר המתנה ליד מקבל המתנה.
 

הלכות מכירה פרק ז

ז,א  מי שנתן הדמים, ולא משך הפירות--אף על פי שלא נקנו המיטלטלין כמו שביארנו, כל החוזר בו בין לוקח בין מוכר--לא עשה מעשה ישראל, וחייב לקבל מי שפרע.  ואפילו נתן הערבון בלבד--כל החוזר, מקבל מי שפרע.

ז,ב  וכיצד מקבל מי שפרע:  אוררין אותו בבית דין ואומרין מי שפרע מאנשי דור המבול ומאנשי דור הפלגה ומאנשי סדום ועמורה וממצרים שטבעו בים, הוא יפרע ממי שאינו עומד בדיבורו; ואחר כך יחזרו הדמים.

ז,ג  הנותן דמי המיטלטלין, או מקצת הדמים, וחזר בו הלוקח, ואמר לו המוכר בוא וטול את מעותיך--הרי המעות אצלו כמו פיקדון; ואם נגנבו או אבדו, אינו חייב באחריותן.  אבל אם חזר בו המוכר--הרי המעות ברשותו, וחייב באחריותן, ואף על פי שחזר בו, ואמר ללוקח בוא וטול את שלך:  עד שיקבל עליו מי שפרע, ויאמר לו אחר כן בוא וטול את שלך.

ז,ד  מי שהיה לו חוב אצל חבירו, ואמר לו מכור לי חבית שליין בחוב שיש לי אצלך, ורצה המוכר--הרי זה כמי שנתן הדמים עתה, וכל החוזר בו מקבל מי שפרע; לפיכך אם מכר לו קרקע בחובו--אין אחד מהן יכול לחזור בו, אף על פי שאין מעות המלווה מצויות בשעת הממכר.

ז,ה  הלוקח מחברו קרקע או עבדים או שאר מיטלטלין, ופסקו הדמים, והניח משכון על הדמים--לא קנה; וכל הרוצה לחזור משניהם--חוזר, ואינו חייב לקבל מי שפרע.

ז,ו  מכר לו בדברים בלבד, ופסקו הדמים, ורושם הלוקח רושם על המקח, כדי שיהיה לו סימן ידוע שהוא שלו--אף על פי שלא נתן מן הדמים כלום--כל החוזר בו אחר שרשם, מקבל מי שפרע.  ואם מנהג המדינה שיקנה הרושם קנין גמור--נקנה המקח, ואין אחד מהן יכול לחזור בו; ויהיה זה חייב ליתן הדמים.

ז,ז  דבר ברור הוא, שאין דין זה אלא בשרשם בפני המוכר, או שאמר לו המוכר לך ורשום על מקחך, שהרי גמר להקנותו כדרך שביארנו בחזקה ובמשיכה.

ז,ח  הנושא ונותן בדברים בלבד--הרי זה ראוי לו לעמוד בדיבורו, אף על פי שלא לקח מן הדמים כלום ולא רשם ולא הניח משכון.  וכל החוזר בו, בין לוקח בין מוכר--אף על פי שאינו חייב לקבל מי שפרע--הרי זה ממחוסרי אמנה, ואין רוח חכמים נוחה הימנו.

ז,ט  וכן מי שאמר לחבירו שייתן לו מתנה, ולא נתן--הרי זה ממחוסרי אמנה.  במה דברים אמורים, במתנה מועטת, שהרי סמכה דעתו שלמקבל כשהבטיחו.  אבל במתנה מרובה, אין בה חסרון אמנה, שהרי לא האמין זה שייתן לו דברים אלו, עד שיקנה אותן בדברים שקונין בהן.

ז,י  הנותן מעות לחבירו לקנות לו קרקע או מיטלטלין, והניח מעות חבירו אצלו, והלך וקנה לעצמו במעותיו--מה שעשה עשוי, והרי הוא מכלל הרמאין.

ז,יא  היה יודע שזה המוכר אוהב אותו ומכבדו, ומוכר לו, ואינו מוכר למשלחו--הרי זה מותר לקנות לעצמו, והוא שיחזור ויודיעו.  ואם פחד שמא יבוא אחר ויקדמנו לקנות--הרי זה קונה לעצמו, ואחר כך מודיעו.

ז,יב  הורו מקצת המורים שאם קנה לעצמו במעות חבירו אחר שזקפן עליו מלווה--הרי זה קנה לעצמו, ומקבלין ממנו כשאמר זקפתי אותם המעות על עצמי במלווה.  ואני אומר שאין זה דין אמת, אלא הרי המקח שלמשלח כמו שיתבאר בדין העסק.

ז,יג  שלושה שנתנו מעות לאחד לקנות להם מקח--אם היו המעות מעורבות, וקנה במקצת הדמים--אף על פי שהייתה כוונת השליח שזה שקנה לאחד מהן, הרי המקח שלכולן; וחולקין אותו לפי מעותיהן.

ז,יד  היו מעות כל אחד מהן צרורין וחתומין--אף על פי שהיה בלב השליח שזה המקח לכולם, לא קנה אלא זה שנקנה המקח במעותיו בלבד.
 

הלכות מכירה פרק ח

ח,א  המוכר שדה לחבירו באלף זוז, ונתן לו מקצת הדמים, והיה יוצא ונכנס ותובע שאר הדמים--אפילו לא נשאר לו אלא זוז אחד--לא קנה הלוקח את כולה, אף על פי שכתב את השטר או שהחזיק.

ח,ב  חזר בו הלוקח, יד מוכר על העליונה:  רצה--אומר לו הא לך מעותיך, או קנה מן הקרקע כנגד המעות שנתת; ונותן לו מן הזיבורית שבה.  ואם חזר המוכר, יד הלוקח על העליונה:  רצה--אומר לו תן לי מעותי, או תן לי קרקע כנגד מעותי; ונוטל מן היפה שבה.

ח,ג  ואם לא היה יוצא ונכנס ותובע--קנה לוקח את כולה, ואין אחד מהן יכול לחזור בו; ושאר הדמים עליו כשאר החובות.  [ג] מכר שדהו מפני רעתה--אף על פי שהוא נכנס ויוצא ותובע שאר הדמים, קנה הכול; ואין הלוקח יכול לחזור בו, שזה שתובע ורודף, לא מפני שעדיין לא גמר והקנה, אלא כדי שלא יחזור בו הלוקח.

ח,ד  וכן הדין במוכר מיטלטלין--אף על פי שמשך הלוקח הפירות והוציאן לרשותו, והמוכר נכנס ויוצא על שאר הדמים--לא קנה; ויד החוזר בו על התחתונה, כמו שביארנו:  אלא אם כן מכר מפני רעת ממכרו, הרי זה קנה הכול.

ח,ה  לקח שווה מאה במאתיים, והיה המוכר יוצא ונכנס ותובע שאר הדמים--הרי זה ספק אם הוא כמוכר שדהו מפני רעתה, ואינו תובע אלא מפני שמכר ביוקר, או אינו כמוכר שדהו מפני רעתה, וזה שתובע מפני שעדיין לא גמר להקנותו עד שייקח כל הדמים.

ח,ו  לפיכך הרוצה לחזור בו משניהם, אינו יכול לחזור; ואם תפס המוכר ממקח שמכר כנגד המעות שנשארו לו, אין מוציאין מידו.

ח,ז  [ו] הקונה דבר מחברו, ונתן לו את הדמים, וטעה במניין המעות, ולאחר זמן תבעו המוכר ואמר לו מאה שנתת לי אינם אלא תשעים--נקנה המקח ומחזיר לו העשרה, אפילו אחר כמה שנים:  בין בקרקע בין במיטלטלין.

ח,ח  [ז] האומר לחבירו כשאמכור שדה זו, הרי היא מכורה לך מעכשיו במאה זוז, וקנה מידו על כך, ולאחר זמן מכרה לאחר במאה--קנה הראשון.  מכרה ביותר על מנה--קנה האחרון, שלא אמר לו אלא כשאמכור שיהיה מוכר מדעתו תחילה, וזה לא היה רוצה למכור ולא מכר אלא מפני התוספת שהוסיף זה על שווה; ונמצא כמי שנאנס ומכר.

ח,ט  [ח] אמר לו כשאמכרנה, הרי היא קנויה לך מעכשיו במה שישומו אותה בית דין שלושה--אפילו על פי שניים מן השלושה; אמר לו כמו שאומרים שלושה, עד שיאמרו השלושה.  וכן אם אמר לו כמו שישומו בית דין ארבעה--עד שישומו הארבעה כולן ויסכימו, וימכור לאחר כמה שהסכימו; ואחר כך יקנה הראשון.

ח,י  שמו אותה שלושה או ארבעה, ואמר המוכר עד שיבואו שלושה אחרים או ארבעה וישומו--אין שומעין לו, שהרי קנו מידו תחילה שמכר מעכשיו.
 

הלכות מכירה פרק ט

ט,א  המוכר להקדש, ואמר לו הגזבר בכמה אתה מוכר חפץ זה, ואמר בעשרה--אפילו היה שווה מאה--כיון שאמר בעשרה, אינו יכול לחזור בו:  שהאמירה לגבוה כמסירה להדיוט.

ט,ב  הגזבר שקנה להקדש, או שמכר ההקדש--ידו על העליונה.  כיצד:  נתן דמים שלהקדש, אף על פי שלא משך הפירות--אם הוקרו, קנה כדין תורה; ואם הוזלו הפירות, חוזר, שהרי לא משך, ולא יהיה כוח הדיוט חמור מכוח הקדש.

ט,ג  וכן אם מכר חפץ שלהקדש, ומשכו הלוקח ולא נתן דמים, והוזל החפץ--קנה, שלא יהיה כוח הדיוט חמור מכוח הקדש.  ואם הוקר החפץ--חוזר בו, שהרי לא לקח הגזבר דמים, וההקדש אינו נקנה אלא בכסף, שנאמר "ונתן את-הכסף, וקם לו" (ראה ויקרא כז,יט; ויקרא כז,כג); ואין הגזבר חייב לקבל מי שפרע.

ט,ד  [ג] נכסי יתומים קטנים, הרי הן כהקדש.  כיצד:  יתומים שמכרו פירות ונמשכו מהן הפירות, ועדיין לא לקחו הדמים, והוקרו הפירות--חוזרין בהן, שאין נכסי יתומים נקנין אלא בכסף כהקדש; הוזלו הפירות, לא יהיה כוח הדיוט יתר מכוחן.  [ד] וכן אם לקחו הדמים, ועדיין לא נמשכו פירותיהן, והוקרו--חוזרין כשאר ההדיוטות.

ט,ה  אבל אם הוזלו הפירות, ורצו הלקוחות לחזור--חוזרין ומקבלין מי שפרע, כדינם עם שאר העם:  שאם נחיב אותם ליקח הפירות כדין תורה--הרי זו רעה ליתומים, שאם יהיה דינם כך, כשיצטרכו למכור, לא ימצאו מי שייתן להם דמים.

ט,ו  [ה] וכן יתומים שלקחו פירות, ומשכו הפירות ולא נתנו הדמים, והוקרו--לא יהיה כוח הדיוט גדול מכוחן.  ואם הוזלו הפירות, אינן חוזרין--שזו רעה להם:  כשיצטרכו לקנות פירות, לא ימצאו מי שימכור להם.

ט,ז  [ו] נתנו הדמים ולא משכו הפירות, והוזלו הפירות--חוזרין:  לא יהיה כוח הדיוט חמור מהן.  הוקרו--אם רצו המוכרים לחזור בהן, חוזרין ומקבלין מי שפרע:  שאם יהיה דינם שיקנו בנתינת המעות--יאמר להם המוכר נשרפו הפירות שלקחתם או אבדו באונס, וכבר נעשו ברשותכם משעת נתינת המעות.

ט,ח  [ז] בארבעה פרקים בשנה, העמידו דבריהם על דין תורה בבשר, מפני שהעם כולן צריכין לבשר; ואלו הן--ערב יום טוב האחרון שלחג, וערב יום טוב הראשון שלפסח, וערב העצרת, וערב ראש השנה.

ט,ט  כיצד:  היה לטבח שור, אפילו שווה מאה דינר, ולקח דינר אחד מן הלוקח כדי ליתן לו בשר כשישחוט, ולא נתקבצו לו כל דמי השור--אינו יכול לחזור בו, אלא משחיטין את הטבח בעל כורחו, וכופין אותו לשחוט וליתן הבשר ללוקח; לפיכך אם מת השור, מת ברשות הלוקח.
 

הלכות מכירה פרק י

י,א  מי שאנסוהו עד שמכר ולקח את דמי המקח, אפילו תלוהו עד שמכר--ממכרו ממכר, בין במיטלטלין בין בקרקעות:  שמפני אונסו גמר ומקנה, ואף על פי שלא לקח הדמים בפני עדים.

י,ב  לפיכך אם מסר מודעה קודם שימכור ואמר לשני עדים, דעו שזה שאני מוכר חפץ פלוני או שדה פלונית לפלוני, מפני שאני אנוס--הרי הממכר בטיל:  ואפילו החזיק כמה שנים, מוציאין אותה מידו; ומחזיר את הדמים.

י,ג  [ב] וצריכין העדים לידע שהוא מוכר מפני האונס, ושהוא אנוס ודאי--לא שיסמכו על פיו.  וכל מודעה שאין כתוב בה ואנו העדים ידענו שפלוני זה אנוס היה, אינה מודעה.

י,ד  [ג] במה דברים אמורים, במוכר או בעושה פשרה.  אבל במתנה או במחילה--אם מסר מודעה קודם המתנה--אף על פי שאינו אנוס, הרי המתנה בטילה:  שאין הולכין במתנה אלא אחר גילוי דעת הנותן--שאם אינו רוצה בכל ליבו להקנות, לא קנה המקבל מתנה; והמחילה, מתנה היא.

י,ה  [ד] אחד האונס את חבירו בשהכהו או תלוהו עד שמכר, או שהפחידו בדבר שאפשר לו לעשותו, בין ביד גויים בין בידו--הרי זה אונס.  ומעשה באחד ששכר פרדס מחברו לעשר שנים, ולא היה שטר ביד המשכיר, ואחר שאכלו השוכר שלוש שנים, אמר לו אם לא תמכרנו לי, אכבוש שטר שכירותו ואטעון שהוא לקוח בידי; ואמרו חכמים שזה אונס.  וכן כל כיוצא בזה.

י,ו  לפיכך אם תבעו המשכיר בבית דין, וכפר בו וטען שהפרדס לו, ואחר כך מסר המשכיר מודעה, ואחר כך מכר לשוכר שכפר בו--הרי הממכר בטיל:  שהרי יש לו עדים שהוא אנוס; והם העדים שכפר בו בבית דין בפניהם, והם עדי המודעה.  וכן כל כיוצא בזה.

י,ז  [ה] במה דברים אמורים, באונס, שהרי הוא חמסן, מפני שכופה את המוכר למכור שלא לרצונו.  אבל הגוזל והוחזק גזלן, ואחר כך לקח שדה שגזל--אין המוכר צריך למסור מודעה, כמו שביארנו בהלכות גזילה.

י,ח  [ו] עדי המודעה--יש להם לחתום הם עצמן באותו הממכר שנמסרה להם המודעה עליו, ואין בכך כלום.  ואפילו אמר להם בפני האונס ברצוני מכרתי בלא אונס, הרי המודעה קיימת:  כשם שאנסו עד שימכור בלא רצון, כך אנסו עד שאמר ברצוני אני מוכר.

י,ט  [ז] וכן אם הודה בפניהם שלקח הדמים אחר שמסר המודעה על כך, אינו חייב להחזיר כלום:  שהאנס אנסו עד שיודה, והעדים כבר ידעו שהוא אנוס.  אבל אם מנה הדמים בפניהם, חייב להחזיר.

י,י  [ח] העידו עליו עדי הממכר שביטל המודעה, הרי המודעה בטילה; ואם אמר לעדי המודעה, היו יודעין שכל קנין שאני לוקח לבטל המודעה ומודעה דמודעה שהכול בטיל, ואיני אומר כך אלא מפני האונס שאתם יודעין, ואין בדעתי להקנות לזה האונס לעולם--הרי הממכר בטיל, ואף על פי שקנו מידו לבטל המודעה על הדרך שביארנו.
 

הלכות מכירה פרק יא

יא,א  המקנה, בין קרקע בין מיטלטלין, והתנה תנאין שאפשר לקיימן, בין שהתנה המקנה בין שהתנה הקונה--אם נתקיימו התנאין, נקנה הדבר שהקנה; ואם לא נתקיים התנאי, לא קנה.  וכבר ביארנו משפטי התנאים בהלכות אישות.

יא,ב  במה דברים אמורים, בשקנה בדרך מן הדרכים שקונין בהן, והרי יש עליו לקיים את התנאי.  אבל אם לא קנה עתה, והתנה עמו שאם יתקיים תנאי זה יקנה, ואם לא יתקיים לא יקנה--אף על פי שנתקיים התנאי, לא קנה:  שזו אסמכתא היא, שהרי סמך קנייתו לעשיית כך וכך; וכל אסמכתא אינה קונה, שהרי לא גמר בליבו להקנותו.

יא,ג  כיצד:  המוכר בית לחבירו או נתנו לו במתנה על תנאי שילך עמו לירושלים ביום פלוני, והחזיק זה בבית מעתה--הרי זה קנה, כשילך עמו לירושלים באותו היום; ואם עבר אותו היום ולא הלך, לא קנה.

יא,ד  אבל אם התנה ואמר לו אם תלך עימי לירושלים ביום פלוני, או אם תביא לי דבר פלוני, אתן לך בית זה, או אמכרנו לך בכך וכך, והלך עמו באותו היום, או הביא לו--אף על פי שהחזיק בבית אחר שקיים התנאי--לא קנה, שזו היא אסמכתא.  וכן כל כיוצא בזה.

יא,ה  [ד] לפיכך הנותן ערבון לחבירו, ואמר לו אם אני אחזור בך ערבוני מחול לך, והלה אומר ואם אני אחזור בך אכפול לך ערבונך--אם חזר בו הלוקח--קנה זה את הערבון, שהרי הוא תחת ידו; ואם חזר בו המוכר--אין מחייבין אותו לכפול הערבון, שזו אסמכתא ועדיין לא קנה.

יא,ו  [ה] וכן מי שפרע מקצת חובו, והשליש את השטר ואמר לו אם לא נתתי לך מכאן ועד יום פלוני, תן לו את שטרו, והגיע זמן, ולא נתן--לא ייתן השליש את השטר, שזו אסמכתא היא.

יא,ז  [ו] וכן כל התנאין שמתנין בני אדם ביניהן, אף על פי שהן בעדים ובשטר, אם יהיה כך או אם תעשה כך אתן לך מנה או אקנה לך בית זה, ואם לא יהיה או אם לא תעשה לא אקנה לך ולא אתן לך--אף על פי שעשה או שהיה הדבר, לא קנה:  שכל האומר אם יהיה או אם לא יהיה--לא גמר והקנה, שהרי דעתו עדיין סומכת שמא יהיה או שמא לא יהיה.

יא,ח  [ז] כל האומר קנה מעכשיו--אין כאן אסמכתא כלל, וקנה:  שאילו לא גמר להקנותו, לא הקנהו מעכשיו.  כיצד:  אם באתי מכאן ועד יום פלוני, קנה בית זה מעכשיו, וקנו מידו על כך--הרי זה קנה, אם בא בתוך הזמן שקבע.  וכן כל כיוצא בזה.

יא,ט  [ח] מי שמכר חצרו או שדהו, ופירש בשעת מכירה שהוא מוכר כדי לילך למקום פלוני, או מפני המטר שנמנע, כדי לקנות חיטים בדמי חצרו--הרי זה כמוכר על תנאי.

יא,י  לפיכך אם ירד המטר אחר שמכר, או באו חיטין והוזלו, או נמנע הדרך לילך לאותה הארץ, או שלא נסתיע לעלות או לקנות החיטים--הרי זה מחזיר אותן הדמים, ותחזור לו קרקעו:  שהרי פירש שאינו מוכר אלא לעשות דבר פלוני, והרי לא נעשה.  וכן כל כיוצא בזה.

יא,יא  [ט] אבל המוכר סתם--אף על פי שהיה בליבו שמפני כך וכך הוא מוכר, ואף על פי שמראין הדברים שאינו מוכר אלא לעשות כך וכך, ולא נעשה--אינו חוזר:  שהרי לא פירש; ודברים שבלב, אינן דברים.

יא,יב  [י] מי שהקנה לחבירו, והתנה עליו על מנת שתיתן מקח זה או תמכרנו לפלוני--אם מכרו או נתנו לאותו פלוני, קנה; ואם לא קיים התנאי ומכרו לאחר, או שלא מכרו ולא נתנו בזמן שקבע לו--לא קנה.  וכן המוכר או הלוקח שהתנה שיחזיר לו המקח בזמן פלוני, או  לו המעות--הרי הממכר קיים, ויחזיר כשהתנה.

יא,יג  [יא] מכר קרקע לחבירו, והתנה המוכר ואמר ללוקח, כשיהיה לי מעות, תחזיר לי קרקע זו--הרי הפירות שלמוכר.  מכר סתם, ואמר לו הלוקח מדעתו, כשיהיו לך מעות, תביאם לי ואני אחזיר לך קרקע זו--הרי התנאי קיים, והלוקח אוכל פירות; ואין בזה אבק ריבית, שהרי מדעתו חייב עצמו בתנאי זה.

יא,יד  [יב] מעשה באישה ששלחה ראובן לקנות לה חצר משמעון שהיה קרובה, ואמר שמעון המוכר לראובן השליח, אם יהיו לי מעות תחזיר לי פלונית קרובתי קרקע זו, והשיבו ראובן ואמר לו אתה ופלונית קרובים כמו אחים, כלומר, הדבר קרוב שהיא תחזיר לך ואינה מקפדת על זה.  ובא מעשה לפני חכמים ואמרו, הרי זה השליח לא קנה כלום, שהרי לא סמכה דעתו שלקרוב זה על דברי השליח, מפני שלא השיבו תשובה ברורה; ונמצא שלא גמר, ולא הקנה.  וכן כל כיוצא בזה.

יא,טו  [יג] אסמכתא שקנו מידו עליה בבית דין חשוב, הרי זה קונה:  והוא, שיתפייס זכייותיו בבית דין; והוא, שלא יהיה אנוס.

יא,טז  [יד] כיצד:  הרי שהתפיס שטרו או שוברו בבית דין, וקנו מידו שאם לא בא ביום פלוני יינתן שטר זה לבעל דינו, והגיע היום, ולא בא--הרי אלו נותנים; ואם עיכבו נהר או חולי מלבוא, לא ייתנו.  וכן כל כיוצא בזה:  והוא, שיהיה בבית דין חשוב.

יא,יז  [טו] המחייב עצמו בממון לאחר בלא תנאי כלל--אף על פי שלא היה חייב לו כלום, הרי זה חייב:  שדבר זה כמו מתנה הוא, ואינו אסמכתא.

יא,יח  כיצד:  האומר לעדים היו עלי עדים שאני חייב לפלוני מנה, או שכתב לו בשטר הריני חייב לך מנה, אף על פי שאין שם עדים, או שאמר לו בפני עדים הריני חייב לך מנה בשטר, אף על פי שלא אמר אתם עדיי--הואיל ואמר בשטר--הרי זה כמי שאמר היו עלי עדים, וחייב לשלם:  אף על פי ששניהם מודים והעדים יודעים, שלא היה לו אצלו כלום--שהרי חייב עצמו, וגמר ושעבד עצמו כמו שישתעבד הערב.  וכזה הורו רוב הגאונים.

יא,יט  [טז] חייב עצמו בדבר שאינו קצוב, כגון שאמר הריני חייב לזון אותך או לכסותך חמש שנים--אף על פי שקנו מידו, לא נשתעבד:  שזו כמו מתנה היא, ואין כאן דבר ידוע ומצוי שנתנו במתנה.  וכן הורו רבותיי.  [יז] ומפני מה הפוסק עם אשתו שיהיה זן את בתה, חייב לזונה--מפני שפסק בשעת נישואין, והדבר דומה לדברים הנקנין באמירה.

יא,כ  [יח] כשהיו חכמי ספרד רוצים להקנות באסמכתא, כך היו עושין:  קונין מזה שהוא חייב לזה מאה דינרין; ואחר שיחייב עצמו, קונין מבעל חובו שכל זמן שיהיה כך או שיעשה כך, הרי החוב הזה מחול לו מעכשיו, ואם לא יהיה או לא יעשה, הריני תובעו בממון שחייב עצמו בו.  ועל דרך זה היינו עושין בכל התנאין שבין אדם לאשתו בשידוכין, ובכל הדברים הדומין להם.
 

הלכות מכירה פרק יב

יב,א  אסור למוכר או לקונה להונות את חבירו, שנאמר "וכי-תמכרו ממכר לעמיתך, או קנה מיד עמיתך--אל-תונו, איש את-אחיו" (ויקרא כה,יד).  ואף על פי שהוא עובר על לא תעשה, אינו לוקה, מפני שניתן להשבון; ובין שהונה במזיד, בין שלא ידע שיש במכר זה הוניה--חייב להשיב.

יב,ב  כמה תהיה ההוניה ויהיה חייב להשיב, שתות בשווה.  כיצד:  הרי שמכר שווה שישה בחמישה, או שווה שישה בשבעה, או שווה חמישה בשישה, או שווה שבעה בשישה--הרי זו הוניה; ונקנה המקח, וחיב המונה להחזיר את ההוניה כולה למתאנה.

יב,ג  היתה ההוניה פחות מזה בכל שהוא, כגון שמכר שווה שישים דינר בחמישים דינר ופרוטה--אינו חייב להחזיר כלום:  שכל פחות משתות, דרך הכול למחול בו.

יב,ד  היתה ההוניה יתירה על שתות בכל שהוא, כגון שמכר שווה שישים בחמישים פחות פרוטה--בטיל המקח, והמתאנה יכול להחזיר החפץ ולא יקנה כלל; אבל המונה אותו אינו יכול לחזור אם רצה זה וקיבל, אף על פי שבטל המקח.

יב,ה  אין המונה חייב להחזיר, עד שתהיה ההוניה יתר על פרוטה; היתה פרוטה בשווה--אינו מחזיר, שאין הוניה לפרוטות.

יב,ו  [ה] עד מתי יהיה לו לחזור ולתבוע ההוניה, או לבטל המקח--עד כדי שיראה לתגר או לקרובו.  ואם שהה יתר על זה--אפילו לקח שווה מאה במאתיים, אינו חוזר.

יב,ז  [ו] במה דברים אמורים, בלוקח, שהרי המקח בידו ומראהו.  אבל המוכר חוזר בהוניה לעולם; ואין צריך לומר בביטול מקח, שאינו יודע דמי זה שמכר עד שייראה כמותו שנמכר.

יב,ח  לפיכך אם היה המקח דבר שאין במינו שינוי והוא כולו שווה, כגון הפלפלין וכיוצא בהן--הרי זה אינו חוזר, אלא עד כדי שישאל על שער שבשוק בלבד.  [ז] וכן אם נודע שבא לידו כממכרו, וידע שטעה ולא תבע--אינו יכול לחזור ולתבוע, שהרי מחל.

יב,ט  [ח] כשם  להדיוט--כך הוניה לתגר, אף על פי שהוא בקי.  וכשם  בפירות ובבהמה, כך יש הוניה במטבעות.  [ט] כיצד:  הרי שהיה דינר זהב בארבעה ועשרים דינר שלכסף, וצירפה בעשרים דינר, או בשמונה ועשרים--הרי זה מחזיר את ההוניה; היה יתר על זה, בטיל הצירוף; פחות מכאן, מחילה.

יב,י  וכן אם היתה הסלע חסרה שתות, והיו מוציאין הסלעים במניין לא במשקל--מחזיר ההוניה.

יב,יא  עד מתי יש לו להחזיר הדינר או הסלע--בכרכים, עד כדי שיראה לשולחני.  בכפרים שאין השולחני מצוי שם, יש לו להחזיר עד ערבי שבתות:  שאין מכיר הסלע וחסרונה ודמיה אלא שולחני.

יב,יב  והוא הדין למוכר ספרים, או אבנים טובות --שיש ללוקח לחזור, עד כדי שיראה אותם לתגרים הבקיאים בהן בכל מקום שהן:  שאין הכול בקיאים בדברים אלו.  לפיכך אם לא היה מכיר באותה המדינה, והוליך המקח למקום אחר, או שבא הבקי לאחר זמן מרובה, והודיעו שטעה--הרי זה חוזר.

יב,יג  [יב] הנותן סלע חסרה לחבירו--אם היה מכירה, אפילו לאחר שנים עשר חודש--הרי זה מחזירה; ואם היה אפשר להוציאה על ידי הדוחק--אינו יכול להחזירה לאחר זמן, אלא אם כן קיבלה ממנו במידת חסידות.

יב,יד  [יג] המוכר לחבירו שווה ארבע בחמש, שהרי המקח בטיל כמו שביארנו, ולא הספיק להראותו לתגר או לקרובו, עד שהוקר ועמד בשבע--לוקח יכול לחזור בו, ולא המוכר:  שהרי הלוקח אומר למוכר אילו לא , לא היית יכול לחזור, ועתה  תחזור, היאך יהיה החוטא נשכר.

יב,טו  [יד] וכן מוכר שמכר שווה חמש בארבע, וזול ועמד בשלוש--מוכר יכול לחזור בו, ולא לוקח:  שהרי אומר המוכר ללוקח, לא מפני  תחזור בי.

יב,טז  [טו] המוכר שווה חמש בשש, ולא הספיק להראות עד שהוקר ועמד בשמונה--הרי המוכר חייב להחזיר האחת :  שהרי נקנה המקח, וחייב להחזיר; וכשהוקיר, ברשות לוקח הוקיר.

יב,יז  וכן אם מכר שווה שש בחמש, והוזלו ועמדו על שלוש--הרי הלוקח חייב להחזיר סלע אחת , שהרי נקנה המקח וברשות הלוקח הוזל.
 

הלכות מכירה פרק יג

יג,א  המחליף כלים בכלים או בהמה בבהמה, אפילו מחט בשריון, או טלה בסוס--אין לו הוניה, שזה רוצה במחט יתר מן השריון; אבל המחליף פירות בפירות, בין ששמו אותם קודם המכירה בין ששמו אותם אחר המכירה--יש להן הוניה.

יג,ב  הלוקח בדמים אכסרה, כגון שחפן במעות ואמר לו מכור לי פרתך באלו--אף על פי שקונה בחליפין, קנה ומחזיר הוניה כמו שביארנו.  והוא הדין ללוקח פירות אכסרה בסלע או בשתיים, שקנה ומחזיר הוניה.

יג,ג  בעל הבית שמכר כלי תשמישו, אין לו הוניה, שאילו לא הרבו לו בדמים, לא היה מוכר לו כלי תשמישו.

יג,ד  [ג] האומר לחבירו על מנת שאין לך עלי הוניה, יש לו עליו הוניה.  במה דברים אמורים, בסתם, שאינו יודע כמה הוניה יש בו כדי שימחול.  ואין צריך לומר אם אמר לו על מנת שאין בו הוניה, שהרי יש בו.  אבל במפרש--אין לו הוניה, שכל תנאי שבממון קיים.

יג,ה  [ד] כיצד:  מוכר שאמר ללוקח חפץ זה שאני נותן לך במאתיים, יודע אני שאינו שווה אלא מנה, על מנת שאין לך עלי הוניה, אני מוכר לך--אין לו עליו הוניה.  וכן לוקח שאמר למוכר חפץ זה שאני לוקח ממך במאה, יודע אני ששווה מאתיים, על מנת שאין לך עלי הוניה, אני לוקח ממך--אין לו עליו הוניה.

יג,ו  [ה] הנושא ונותן באמונה, אין לו עליו הוניה.  כיצד:  חפץ זה בכך וכך לקחתיו, וכך וכך אני משתכר בו--אין לו עליו הוניה.  [ו] והנושא ונותן באמונה, אם לקח כלים רבים או בגדים רבים בממכר אחד--לא יחשב את הרע באמונה ואת היפה בשווייו, אלא או זה וזה באמונה או זה וזה בשווייו.

יג,ז  ויש לו להעלות על המקח שכר הכתף, ושכר החמור, ושכר הפונדק.  אבל שכר עצמו מפני שהוא כפועל--אינו מוסיף אותו על המקח, אלא מפרש ואומר לו כך וכך אני משתכר.

יג,ח  [ז] הגוי--אין לו הוניה, שנאמר "איש את-אחיו" (ויקרא כה,יד).  וגוי שהונה את ישראל, מחזיר ההוניה בדיינין שלנו:  לא יהיה זה חמור מישראל.

יג,ט  [ח] אלו דברים שאין להם הוניה--הקרקעות, והעבדים, והשטרות, וההקדשות; אפילו מכר שווה אלף בדינר, או שווה דינר באלף--אין בהן הוניה:  שנאמר "או קנה מיד עמיתך" (ויקרא כה,יד), דבר הנקנה מיד ליד--יצאו קרקעות, ויצאו עבדים שהוקשו לקרקעות, ויצאו שטרות שאין גופן קנוי אלא לראיה שבהן; "עמיתך", ולא הקדש.

יג,י  [ט] במה דברים אמורים, במוכר נכסי עצמו.  אבל השליח שטעה בכל שהוא, בין במיטלטלין בין בקרקעות--חוזר.  וייראה לי שכן הדין באפטרופוס שטעה בכל שהוא, בין במיטלטלין בין בקרקעות--חוזר; ואינו דומה לבית דין, מפני שהוא יחיד.

יג,יא  [י] בית דין שמכרו נכסי יתומים וטעו, בין במיטלטלין בין בקרקעות--אם טעו בפחות משתות, הרי זו מחילה כהדיוט; טעו בשתות, בטיל המקח.  ואם רצו שלא לבטל הממכר, ויחזירו ההוניה--מחזירין:  לא יהיה כוח הדיוט חמור מהן.

יג,יב  [יא] יראה לי שבית דין שמכרו קרקע או עבדים שליתומים שווה מנה במאתיים, אין הלוקח יכול לחזור בהן:  לא יהיה כוח הדיוט חמור מכוח היתומים.  וכן הדין באפטרופוס שמכר קרקע ועבדים--שאין הלוקח יכול לחזור בהוניה, כדין ההדיוט.

יג,יג  [יב] האחין והשותפין שחלקו מיטלטלין, הרי הן כלקוחות:  פחות משתות, נקנה מקח ואין מחזיר כלום; יתר על שתות, בטיל מקח; שתות, קנה ומחזיר הוניה.  ואם התנו ביניהם שיחלקו בשום הדיינין, וטעו בשתות--בטילה חלוקה:  שהדינין ששמו ופחתו שתות, או הותירו שתות--מכרן בטיל.

יג,יד  [יג] הבהמה, והמרגליות, והסייף, וספרי התורה--הרי הן כשאר מיטלטלין, ויש בהן הוניה.  אין לך דבר שאין בו הוניה, חוץ מארבעה דברים שמנו חכמים:  והוא, שיהיה מוכר או קונה בנכסי עצמו כמו שביארנו.

יג,טו  [יד] כשם שאין לקרקעות הוניה--כך שכירות קרקע, אין לו הוניה:  אפילו שכר טרקלין גדול בדינר בשנה, או רפת קטנה בדינר בכל יום--אין לו הוניה.

יג,טז  [טו] השוכר את הפועל לעשות עמו, בין בקרקע בין במיטלטלין--אין לו הוניה, מפני שהוא כקונה אותו לזמן, ועבדים, אין בהם הוניה.

יג,יז  [טז] שכרו לזרוע לו קרקע, ואמר זרעתי זרע הראוי לה, ובאו עדים, והעידו שזרע בה פחות מן הראוי לה--הרי זה ספק אם יש לו הוניה, מפני הזרע, או אין לו הוניה, מפני הקרקע.  לפיכך אין מוציאין מיד הנתבע; וכן אין משביעין אותו אלא שבועת היסת, מפני צד הקרקע שיש כאן.

יג,יח  [יז] השוכר את הכלי או את הבהמה, יש בהם הוניה:  שהשכירות, מכירה בת יומה היא.  ואם יש בה הוניה שתות או יתר, בין שנתאנה שוכר בין שנתאנה משכיר--הרי זה מחזיר הוניה, ואפילו לאחר זמן מרובה.

יג,יט  [יח] יראה לי שהקבלן, יש לו הוניה.  כיצד:  כגון שקיבל עליו לארוג בגד זה בעשרה זוזים, או לתפור חלוק זה בשני זוזים--הרי זה יש לו הוניה; וכל אחד משניהם, בין קבלן בין בעל הבגד--חוזר לעולם כמוכר.
 

הלכות מכירה פרק יד

יד,א  כבר ביארנו שהנושא ונותן באמונה, ואמר כך וכך אני משתכר--אין לו הוניה:  אפילו אמר זה לקחתי בסלע ובעשר אני מוכר, מותר.  אבל בית דין חייבין לפסוק השערים, ולהעמיד שוטרין לכך; ולא יהיה כל אחד ואחד משתכר כל מה שירצה, אלא שתות בלבד יפסקו להם בשכרם, ולא ישתכר המוכר יתר על שתות.

יד,ב  במה דברים אמורים, בדברים שיש בהם חיי נפש כגון יינות שמנים וסלתות.  אבל העיקרין, כגון החמס והקושט והלבונה וכיוצא בהן--אין פוסקין להם שער, אלא ישתכר המשתכר כל מה שירצה.  [ג] ואין משתכרין פעמיים בביצים; אלא התגר הראשון הוא מוכרן בשכר, והלוקח ממנו מוכרן בקרן בלבד.

יד,ג  [ד] אסור לעשות סחורה בארץ ישראל בדברים שיש בהן חיי נפש; אלא זה מביא מגורנו ומוכר וזה מביא מגורנו ומוכר, כדי שימכרו בזול.  ובמקום שהשמן מרובה, מותר להשתכר בשמן.

יד,ד  [ה] אין אוצרין פירות שיש בהן חיי נפש בארץ ישראל, וכן בכל מקום שרובו ישראל:  שהרי מגיע מדבר זה, צער לישראל.  במה דברים אמורים, בלוקח מן השוק; אבל המכניס משלו, מותר לו לעשות קבו אוצר.

יד,ה  [ו] מותר לאצור פירות שלוש שנים, ערב שביעית ושביעית ומוצאי שביעית.  ובשני בצורת--אפילו קב חרובין לא יאצור, מפני שמכניס מארה בשערים.  וכל המפקיע שערים, או שאצר פירות בארץ ישראל, או במקום שרובו ישראל--הרי זה כמלוה בריבית.

יד,ו  [ז] במה דברים אמורים, בפירות שיש בהן חיי נפש.  אבל התבלין, כגון כמון ופלפלין--מותר לאצור אותן בארץ ישראל ולהוציא אותן ממקום למקום, כשאר העיקרין.

יד,ז  [ח] אין מוציאין פירות שיש בהן חיי נפש, כגון יינות שמנים וסלתות, מארץ ישראל לחוצה לארץ ולא לסוריה, ולא מרשות מלך זה לרשות מלך אחר בארץ ישראל.

יד,ח  [ט] רשאין בני העיר לקוץ להם שער לכל דבר שירצו, ואפילו לבשר וללחם, ולהתנות ביניהם כל מי שיעבור על התנאי, יענשו אותו כך וכך.  [י] וכן רשאין אנשי אומנייות לפסוק ביניהם שלא יעשה אחד ביום שיעשה חבירו, וכיוצא בזה, וכל מי שיעבור על התנאי, יענשו אותו כך וכך.

יד,ט  [יא] במה דברים אמורים, במדינה שאין בה חכם חשוב לתקן מעשה המדינה ולהצליח דרכי יושביה.  אבל אם יש בה חכם חשוב, אין התנאי שלהן מועיל כלום; ואינן יכולין לענוש ולהפסיד על מי שלא קיבל מן התנאי, אלא אם כן התנה עימהם ועשו מדעת החכם.  וכל מי שהפסיד לפי התנאי שאינו מדעת החכם, משלם.

יד,י  [יב] כשם  במקח וממכר, כך הוניה בדברים--שנאמר "ולא תונו איש את-עמיתו, ויראת מאלהיך . . . אני ה'" (ויקרא כה,יז), זו הונית דברים.  [יג] כיצד:  היה בעל תשובה, לא יאמר לו זכר מעשיך הראשונים.  ואם היה בן גרים, לא יאמר לו זכר מעשה אבותיך.

יד,יא  היה גר ובא ללמוד תורה, לא יאמר לו פה שאכל נבילות וטריפות יבוא וילמד תורה שניתנה מפי הגבורה.  היו חולאים ויסורים באין עליו, או שהיה מקבר את בניו--לא יאמר לו כדרך שאמרו חביריו שלאיוב, "הלא יראתך, כסלתך . . . זכר-נא--מי הוא נקי אבד" (איוב ד,ו-ז).

יד,יב  [יד] היו חמורין מבקשין תבואה--לא יאמר להם לכו אצל פלוני שמוכר תבואה, והוא יודע בו שאינו מוכר תבואה מעולם.  נשאלה שאלה שלדבר חכמה--לא יאמר למי שאינו יודע אותה חכמה מה תשיב בדבר זה, או מה דעתך בדבר זה.  וכן כל כיוצא באלו הדברים.

יד,יג  [טו] כל המונה את הגר, בין בממון בין בדברים--עובר בשלושה לאוין:  שנאמר "וגר לא-תונה" (שמות כב,כ), זו הונית דברים; "ולא תלחצנו" (שם), זו הונית ממון.  הא למדת שהמונה את הגר, עובר בשלושה לאוין--משום "לא תונו איש את-עמיתו" (ויקרא כה,יז), ומשום "אל-תונו, איש את-אחיו" (ויקרא כה,יד), ומשום "וגר לא-תונה".

יד,יד  [טז] וכן אם לחצו והונהו בממון, עובר בשלושה--משום "אל-תונו, איש את-אחיו" (ויקרא כה,יד), ומשום "ולא תונו איש את-עמיתו" (ויקרא כה,יז), ומשום "ולא תלחצנו" (שמות כב,כ).

יד,טו  [יז] ומפני מה עובר בגר על לאו  דברים, אף בהונית ממון, ועל לאו  ממון, אף בהונית דברים--מפני שהוציא הכתוב את שניהם בלשון הוניה סתם, וכפל הלאוין בגר בשני הדברים בפירוש:  לא תונה, ולא תלחץ.

יד,טז  [יח] גדולה הונית דברים מהונית ממון--שזו ניתנה להשבון, וזו לא ניתנה להשבון, וזה בממונו, וזה בגופו; והרי הוא אומר בהונית דברים "ויראת מאלהיך" (ויקרא כה,יז), לפי שהדבר מסור ללב.  הא כל דבר שהוא מסור ללב, נאמר בו "ויראת מאלהיך" (שם; וגם ויקרא יט,יד; ויקרא יט,לב; ויקרא כה,לו; ויקרא כה,מג).  וכל הצועק מהונית דברים--נענה מיד, שנאמר "כי אני ה'" (ויקרא כה,יז).
 

הלכות מכירה פרק טו

טו,א  המוכר לחבירו במידה, או במשקל, או במניין, וטעה בכל שהוא--חוזר לעולם:  שאין הוניה אלא בדמים; אבל בחשבון, חוזר.

טו,ב  כיצד:  מכר לו מאה אגוז בדינר, ונמצאו מאה ואחד או תשעה ותשעים--נקנה המקח ומחזיר את הטעות, ואפילו אחר כמה שנים.  וכן אם נמצאו המעות יתר או חסר מן המניין שפסקו, חוזר; ואפילו אחר שקנו מידו שלא נשאר לו אצל חבירו כלום--חוזר, שקנין בטעות הוא.  וכן כל כיוצא בזה.

טו,ג  וכן המוכר לחבירו קרקע, או עבד, או בהמה, או שאר מיטלטלין, ונמצא במקח מום שלא ידע בו הלוקח--מחזירו אפילו אחר כמה שנים, שזה מקח טעות הוא:  והוא, שלא ישתמש במקח אחר שידע במום; אבל אם נשתמש בו אחר שראה המום--הרי זה מחל, ואינו יכול להחזיר.

טו,ד  אין מחשבין פחות המום.  אפילו מכר לו כלי שווה עשרה דינרין, ונמצא בו מום המפחיתו מדמיו איסר--מחזיר את הכלי, ואינו יכול לומר לו הא לך איסר פחות המום:  שהלוקח אומר בחפץ שלם אני רוצה.

טו,ה  וכן אם רצה הלוקח ליקח פחות המום, הרשות ביד המוכר:  שהוא אומר לו אם תקנה אותו כמות שהוא, או טול דמים שלך ולך.

טו,ו  [ה] כל שהסכימו עליו בני המדינה שהוא מום שמחזירין בו מקח זה, מחזירין בו; וכל שהסכימו עליו שאינו מום, הרי זה אינו מחזיר בו אלא אם פירש:  שכל הנושא ונותן סתם, על מנהג המדינה הוא סומך.

טו,ז  [ו] כל הלוקח סתם, אינו לוקח אלא דבר השלם מכל מום.  ואם פירש המוכר ואמר, על מנת שאין אתה חוזר עלי במום--הרי זה חוזר עד שיפרש המום שיש בממכרו, וימחול הלוקח, או עד שיאמר לו כל מום שיימצא במקח זה הפוחת דמיו עד כך וכך, קיבלתי אותו:  שהמוחל צריך לידע הדבר שימחול בו ויפרש אותו, כמו המפרש בהוניה.

טו,ח  [ז] המוכר פרה לחבירו, ומנה בה מומין גלויים ומומין שאינן ניכרין, ולא היה בה מום מאותן המומין הגלויין שמנה, ונמצא בה מום מאותן שאינן ניכרין--הרי זה מקח טעות וחוזר, אף על פי שפירש המום שנמצא:  שהרי הלוקח אומר כשראיתי שאין בה אלו המומין הנראין שמנה, אמרתי כך אין בה אלו שאינן נראין שמנה, ואינו מפרש מומין אלו, אלא כדי להשביח דעתי.

טו,ט  [ח] כיצד:  פרה זו  היא, חיגרת היא, נשכנית היא, רבצנית היא, ונמצאת נשכנית בלבד, או רבצנית--הרי זה מקח טעות.  היו בה כל המומין שמנה, אין זה מקח טעות.  וכן אם היתה חיגרת, ונמצאת נשכנית--אף על פי שאינה , אין זה מקח טעות.

טו,י  [ט] הראה לו המום שיש בה, ואמר לו מום זה יש בה ומום פלוני ומום פלוני--אף על פי שאותן המומין שמנה אינן נראין, ונמצאו בה או מקצתן--אין זה מקח טעות.

טו,יא  [י] וכן המוכר שפחה לחבירו, ואמר לו חיגרת היא, גידמת היא, סומה היא, שוטה היא, נכפית היא, ולא היה בה מום מאלו המומין שמנה, ונמצאת נכפית--הרי זה מקח טעות.  וכן כל כיוצא בזה.

טו,יב  [יא] מכאן אני אומר שהמוכר לחבירו חפץ במאה דינרין, ואמר לו חפץ זה אינו שווה אלא זוז אחד, על מנת שאין לך עלי הוניה--הרי זה יש לו עליו הוניה:  שהרי זה אומר כיון שראיתי שאינו שווה זוז, ידעתי שאינו מתכוון אלא להשביח דעתי.  עד שיפרש כדי ההוניה שיש במקחו בוודאי או קרוב לה, בכדי שהדעת נוטה שהרי זה ידע בוודאי הדבר שמחל בו.  וכזה ראוי לדון.

טו,יג  [יב] המוכר עבד או שפחה--אין הלוקח יכול להחזירו מפני מומי  שאין מבטלין אותו ממלאכתו, והן הנקראין סימפון:  שאם היה סימפון זה גלוי, כבר ראהו; ואם אינו נראה כגון שומה בבשר, או נשיכת כלב, או ריח הפה או החוטם, וכיוצא בהן--הואיל ואינו מבטלו ממלאכתו, אינו מחזיר, שאין העבדים לתשמיש המיטה, אלא למלאכה.

טו,יד  [יג] נמצא בו שחין רע, או חולי המתיש את כוחו, או שהיה נכפה, או משועמם--הרי זה מום, מפני שמבטלו ממלאכתו.  וכן אם נמצאת בו צרעת וכיוצא בה מדברים אלו המגואלים--הרי זה מום, מפני שנפשו שלאדם אוננת מהם; ונמצא שאינו מתעסק לו במלאכת אכילה ושתייה.

טו,טו  וכן אם נמצא ליסטיס מזויין--הרי זה מום המאבד את כולו, מפני שהמלך תופס אותו והורגו.  וכן אם נמצא מוכתב למלכות--הרי זה מום ומחזירו, מפני שהמלך תופסו למלאכתו בכל עת שירצה.

טו,טז  אבל אם נמצא גנב או חוטף או גונב נפשות, או בורח תמיד, או זולל וסובא, וכיוצא בדברים אלו--אינו יכול להחזיר, שכל העבדים בחזקת שיש בהן כל הדעות הרעות:  אלא אם פירש.
 

הלכות מכירה פרק טז

טז,א  המוכר זירעוני גינה, שאין עצמן  נאכל, לחבירו, ולא צמחו--חייב באחריותן ומחזיר לו הדמים שלקח ממנו, שחזקתן לזריעה:  והוא, שלא צמחו מחמת עצמן; אבל אם לקות הארץ בברד וכיוצא בו--אינו חייב באחריותן, שמא מחמת הברד לא צמחו.  וכן כל כיוצא בזה.

טז,ב  מכר לו זרעים הנאכלין, כגון חיטים ושעורים, וזרען, ולא צמחו--אינו חייב באחריותן:  אפילו היו זרע פשתן, שרוב בני אדם קונין אותו לזריעה--הואיל ואוכלין אותו, אינו חייב באחריות זריעתו.  ואם הודיעו שהוא קונה לזרע, חייב באחריותן.  והוא הדין לדברים הנמכרים לרפואה, ולצביעה.  וכן כל כיוצא בזה.

טז,ג  מכאן אתה למד שהלוקח מקח מחברו, והודיעו שהוא מוליכו למדינה פלונית למוכרו שם, ואחר שהוליכו לשם נמצא בו מום--אינו יכול לומר לו החזר לי מקחי לכאן; אלא מחזיר לו את הדמים, והמוכר מיטפל להביא ממכרו או למוכרו שם.  ואפילו אבד או נגנב אחר שהודיעו, הרי הוא ברשות מוכר.

טז,ד  אבל אם לא הודיעו שיוליכו למדינה אחרת, והוליכו ונמצא בו שם מום--הרי זה ברשות הלוקח, עד שיחזיר המקח במומו למוכר.

טז,ה  [ד] הלוקח מקח ונמצא בו מום, ואבד אחר כך או נגנב--הרי זה ברשות לוקח, עד שיחזירו למוכר; ואם התליע ונפסד מחמת הזמן, הרי זה ברשות מוכר.  ואם היה לו להודיע המוכר, ולא הודיעו--הרי זה ברשות לוקח.

טז,ו  [ה] המוכר שור לחבירו, ונמצא נגח--יכול לומר לו לשחיטה מכרתיו לך.  במה דברים אמורים, בשהיה הלוקח קונה לשחיטה ולחרישה; אבל אם היה ידוע שהוא קונה לחרישה בלבד, הרי זה מקח טעות וחוזר.  וכן כל כיוצא בזה.

טז,ז  [ו] המוכר בהמה לטבח, ושחטה ונמצאת טרפה--אם נודע בוודאי שהייתה טרפה כשלקחה, הרי זה מחזיר לו את השחוטה ויחזיר המוכר את הדמים.  מכאן אתה למד שהמוכר שהיה מום בממכרו, ועשה בו הלוקח מום אחר קודם שייוודע לו המום הראשון--אם עשה דבר שדרכו לעשותו, כגון זה ששחט את הטריפה--פטור; ואם שינה, ועשה מום אחר קודם שייוודע לו המום--מחזיר המקח לבעליו, ומשלם דמי המום שעשה.

טז,ח  [ז] קנה בגד וקרעו לעשות ממנו חלוק, ואחר כך נודע המום מחמת הקריעה--מחזיר לו את הקרעים.  תפרו, ואחר כך נודע המום--אם השביח, נוטל שבח התפירה מן המוכר.  וכן כל כיוצא בזה.

טז,ט  [ח] המוכר קרקע לחבירו, ואכל פירותיה, ולאחר זמן נראה לו בה מום--אם רצה להחזיר הקרקע לבעלים, מחזיר כל הפירות שאכל; ואם היתה חצר ודר בה, צריך להעלות לו שכר.

טז,י  [ט] המוכר דבר שיש בו מום שאינו נראה, ואבד המקח מחמת אותו המום--הרי זה מחזיר את הדמים.  [י] כיצד:  המוכר שור לחבירו שאין לו טוחנות, והניחו הלוקח עם הבקר שלו, והיה מניח המאכל לפני כולן ואוכלין, ולא היה יודע שזה אינו אוכל עד שמת ברעב--הרי זה מחזיר לו את הנבילה, ויחזיר לו את הדמים.  וכן כל כיוצא בזה.

טז,יא  היה המוכר ספסר שלוקח מזה ומוכר לזה, ואינו משהה המקח עמו, ולא ידע במום זה--הרי הספסר נשבע שבועת היסת שלא ידע במום זה, וייפטר:  מפני שהיה על הלוקח לבדוק השור בפני עצמו, ולהחזירו לו קודם שימות; והיה הספסר מחזירו על המוכר הראשון.  והואיל ולא עשה, הוא הפסיד על עצמו.  וכן כל כיוצא בזה.

טז,יב  השוחט את הבכור ומכרו, ונודע שלא הראהו למומחה--מה שאכל אכל, ויחזיר לו את הדמים; והנשאר מן הבשר ביד הלקוחות--ייקבר, ויחזיר להם את הדמים.  וכן השוחט את הפרה ומכרה, ונודע שהיא טרפה--מה שאכל אכל, ויחזיר לו את הדמים; ומה שלא אכל--יחזיר הבשר לטבח, ויחזיר לו את הדמים.

טז,יג  מכר הלוקח בשר זה שלטריפה לגויים, או שהאכילו לכלבים--יחשב עם הטבח על דמי הטריפה, ויחזיר לו הטבח את המותר.  וכן כל כיוצא בזה.

טז,יד  המוכר בשר לחבירו, ונמצא בשר בכור, פירות, ונמצאו טבלים, יין, ונמצא יין נסך--מה שאכלו אכלו, ויחזיר להן את הדמים.  וכן כל המוכר דבר שאסור לאכלו מן התורה, כך הוא דינו--בין שהיה איסורו בכרת, בין שהיה בלאו בלבד.

טז,טו  אבל המוכר דבר שאיסור אכילתו מדברי סופרים--אם היו הפירות קיימין--מחזיר את הפירות, ונוטל את דמיו; ואם אכלן אכלן, ואין המוכר מחזיר לו כלום.  וכל איסורי הניה, בין מן התורה בין מדבריהם--מחזיר את הדמים, ואין בהן דין מכירה כלל.
 

הלכות מכירה פרק יז

יז,א  ארבע מידות במוכרין:  מכר לו חיטים יפות ונמצאו רעות--הלוקח יכול לחזור בו, ולא המוכר.  רעות ונמצאו יפות--המוכר יכול לחזור בו, ולא הלוקח.  רעות ונמצאו רעות, יפות ונמצאו יפות--אף על פי שאינן יפות שאין למעלה מהן, ולא רעות שאין למטה מהן, והרי יש שם הוניה שתות--אין אחד מהם יכול לחזור בו, אלא קנה ומחזיר הוניה.

יז,ב  אבל המוכר חיטים שחממית ונמצאת לבנה, או לבנה ונמצאת שחממית, עצים שלזית ונמצאו שלשקמה, שלשקמה ונמצאו שלזית, יין ונמצא חומץ, חומץ ונמצא יין--כל אחד משניהן יכול לחזור בחברו, שאין זה המין שאמר שימכור לו.  וכן כל כיוצא בזה.

יז,ג  המוכר יין לחבירו, ונתנו הלוקח בקנקנים והחמיץ מיד--אינו חייב באחריותו, ואף על פי שאמר לו לתבשיל אני צריך לו; ואם ידע שיינו מחמיץ, הרי זה מקח טעות.

יז,ד  מכר לו יין, והרי הוא בקנקני המוכר והחמיץ--אם אמר לו למקפה אני צריך--מחזיר ואומר לו הרי יינך וקנקנך, שאני לא קניתי לשתותו אלא לבשל מעט מעט.  ואם לא אמר לו למקפה הוא--אינו יכול להחזיר, שהרי אומר לו למה לא שתיית אותו, ולא היה לך לשהותו עד שיחמיץ.

יז,ה  [ד] המוכר חבית שלשכר לחבירו, והחבית שלמוכר, והחמיצה בתוך שלושה ימים הראשונים--הרי זה ברשות המוכר, ומחזיר את הדמים; מכאן ואילך, ברשות לוקח.  [ה] המוכר חבית שליין לחבירו כדי למכרה מעט מעט, והחמיצה במחציתה או בשלישה--חוזרת למוכר; ואם שינה הלוקח הנקב שלה, או שהגיע יום השוק ושהה ולא מכר--הרי היא ברשות הלוקח.

יז,ו  וכן המקבל חבית שליין מחברו כדי להוליכה למקום פלוני ולמוכרה שם, וקודם שתגיע לשם הוזל היין או החמיצה--הרי זו ברשות המוכר, מפני שהחבית והיין שלו.  וכן כל כיוצא בזה.

יז,ז  [ו] האומר לחבירו יין מבושם אני מוכר לך, חייב להעמיד לו עד העצרת.  אמר לו יין ישן אני מוכר לך, נותן לו  שעברה; מיושן,  שנים:  וצריך שיעמוד ולא יחמיץ עד החג.  ובמקום שיש שם מנהג ידוע, הכול כמנהג המדינה.

יז,ח  [ז] האומר לחבירו מרתף זה שליין אני מוכר לך למקפה, או שמכר לו מרתף שליין סתם--הרי הלוקח מקבל עליו עשרה קנקנים בכל מאה שלא יהיה יינם טוב, אלא כבר התחיל להשתנות; יתר על זה לא יקבל.

יז,ט  [ח] אמר לו מרתף שליין למקפה אני מוכר לך, או שאמר לו חבית שליין אני מוכר לך--נותן לו יין שכולו יפה וראוי לתבשיל.  אמר לו מרתף זה שליין--נותן לו יין הנמכר בחנות, שהרי הוא בינוני לא רע ולא יפה.  אמר לו מרתף זה אני מוכר לך, ולא הזכיר יין--אפילו כולו חומץ, הגיעו.  וכן כל כיוצא בזה.

יז,י  [ט] האומר לחבירו עריבה שלעץ אני מוכר לך, או קורת בית הבד אני מוכר לך--אינו נותן לו עץ שראוי לחפור בו עריבה, או קורה שראויה לקורת בית הבד, אלא עריבה בצורתה, או קורת בית הבד בצורתה, שכל הרואה אומר זו עריבה, או זו קורת בית הבד.  וכן כל כיוצא בזה.
 

הלכות מכירה פרק יח

יח,א  אסור לרמות את בני אדם במקח וממכר, או לגנוב את דעתם; ואחד גויים ואחד ישראל, בדבר זה.  היה יודע שיש בממכרו מום, יודיעו ללוקח.  ואפילו לגנוב דעת הברייות בדברים, אסור.

יח,ב  אין מפרכסין לא את האדם, ולא את הבהמה, ולא את הכלים הישנים כדי שייראו כחדשים.  אבל מפרכס החדשים, כדי שישוף  וייפה כל צורכו.

יח,ג  אין משרבטין את האדם במים  וכיוצא בהן כדי שיתפח וייראו פניו שמנים, ולא צובעין את הפנים בסרק וכיוצא בו, ולא נופחין את הקרביים, ולא שורין את הבשר במים; וכן כל כיוצא בדברים אלו אסורין.  ואין מוכרין בשר נבלה לגוי בכלל בשר שחוטה, אף על פי שהנבלה אצלו כשחוטה.

יח,ד  מותר לבר את הגריסין, אבל לא על פי המגורה, שאינו אלא כגונב את העין, וידמה שהכול ברור.  ומותר לחנווני לחלק קליות ואגוזים לתינוקות ולשפחות כדי להרגילן לבוא אצלו; ופוחת משער שבשוק כדי להרבות במקיפין ממנו, ואין בני השוק יכולין לעכב עליו, ואין בזה גניבת דעת.

יח,ה  אין מערבין פירות בפירות, אפילו חדשים בחדשים, ואין צריך לומר ישנים בחדשים:  ואפילו הישנים ביוקר והחדשים בזול, מפני שהלוקח רוצה לישנן.

יח,ו  ביין התירו לערב קשה ברך בין הגיתות בלבד, מפני שמשביחו.  ואם היה טעמו ניכר, מותר לערב בכל מקום:  שכל דבר הניכר טעמו, הלוקח מרגיש בו; ולפיכך מותר לערב אותו.

יח,ז  [ו] אין מערבין מים ביין.  ומי שנתערב לו מים ביינו--לא ימכרנו בחנות, אלא אם כן מודיעו; ולא לתגר אף על פי שמודיעו, שמא ירמה בו אחרים.  ומקום שנהגו להטיל מים ביין, יטיל:  והוא, שיהיה בין הגיתות.

יח,ח  [ז] התגר נוטל מחמש גתות, ונותן לתוך פיטס אחד; מחמש גרנות, ונותן לתוך מגורה אחת:  ובלבד, שלא יתכוון לערב.

יח,ט  [ח] אסור לערב שמרים בין ביין בין בשמן, ואפילו כל שהוא; ואפילו שמרים שלאמש בשמרים שליום, אסור.  אבל אם עירה היין מכלי לכלי, נותן שמריו לתוכו.

יח,י  [ט] המוכר לחבירו שמן מזוקק, אינו מקבל שמרים.  מכר לו שמן סתם, מקבל לוג ומחצה שמרים לכל מאה לוג; ומקבל בשאר שמרים שמן עכור העולה למעלה על פני השמן, יתר על השמרים הידועים באותו מקום.  [י] במה דברים אמורים, בשנתן לו המעות בתשרי שהשמן עכור, ולקח השמן בניסן במידת תשרי, שהיא גדולה מפני אותו השמן הקופה למעלה.  אבל אם לקח במידת ניסן, שהיא קטנה מפני שכבר צלל השמן--אינו מקבל אלא השמרים בלבד.

יח,יא  המוכר חיטים לחבירו, מקבל עליו רובע קיטונות לכל סאה.  שעורים, מקבל עליו רובע נשובות לכל סאה.  עדשים, מקבל עליו רובע עפרורית לסאה.  תאנים, מקבל עליו עשר מתליעות לכל מאה.  מכר לו שאר פירות, מקבל עליו רובע טינופות לכל סאה.

יח,יב  נמצא בהן יתר על השיעורין האלו כל שהוא--ינפה את הכול, וייתן לו פירות מנפין וברורין שאין בהן כלום.  [יב] ואין כל אלו הדברים אמורים, אלא במקום שאין להם מנהג; אבל במקום שיש להם מנהג, הכול כמנהג המדינה.

יח,יג  יש מקומות שנהגו שיהיו כל הפירות ברורין ומנקין מכל דבר, ושיהיו היינות והשמנים צלולין, ולא יימכרו שמרים כלל.  ויש מקומות שנהגו אפילו היו בהן מחצה שמרים, או שהיה בפירות מחצה עפר או תבן או מין אחר, יימכר כמות שהוא.

יח,יד  לפיכך הבורר צרור מתוך גורנו שלחבירו, נותן לו דמי חיטים כשיעור צרור שבירר, שאילו הניחו, היה נמכר במידת החיטים; ואם תאמר יחזירנו, הרי אמרו אסור לערב כל שהוא.

יח,טו  [יד] המוכר קנקנים בשרון במקום שאין מנהג, מקבל לכל מאה עשרה פוטסות:  והוא, שיהיו נאות ועשויות בגפרית.
 

הלכות מכירה פרק יט

יט,א  אסור למוכר למכור לחבירו קרקע או מיטלטלין שיש עליהן עסקין ויש בהן דין, עד שיודיעו:  שאף על פי שהאחריות עליו, אין אדם רוצה שייתן מעותיו, וירד לדין ויהיה נתבע מאחרים.

יט,ב  המוכר קרקע לחבירו, ואחר שקניה הלוקח באחד מן הדרכים שקונין בהן, קודם שישתמש בה, יצאו עליה מערערין--הרי זה יכול לחזור בו:  שאין לך מום גדול מזה, שעדיין לא נהנה בו ובאו התובעין.  לפיכך יבטל המקח, ויחזיר המוכר את הדמים ויעשה דין עם המערערין.

יט,ג  ואם נשתמש בה הלוקח כל שהוא, ואפילו דש המצר שלה ועירבו עם הארץ--אינו יכול לחזור בו, אלא עושה דין עם המערערין; ואם הוציאוה מידו בדין, יחזור על המוכר כדין כל הנטרפין.

יט,ד  [ג] כל המוכר קרקע או עבד או שאר מיטלטלין, הרי זה חייב באחריותן.  כיצד:  אם הוציאו המקח מיד הלוקח מחמת המוכר--חוזר הלוקח ונוטל כל הדמים שנתן מן המוכר, שהרי נלקח המקח מחמתו.

יט,ה  כך הוא הדין בכל ממכר, אף על פי שלא פירש הלוקח דבר זה אלא קנה סתם.  אפילו מכר הקרקע בשטר, ולא הזכיר בו האחריות--הרי זה חייב באחריותה:  שהאחריות שלא הוזכרה, טעות סופר היא.

יט,ו  [ד] במה דברים אמורים, בשהוציאו המקח מיד הלוקח בית דין שלישראל, כגון שהיה המקח מיטלטלין והיו גנובין או גזולין, או שהייתה הקרקע גזולה, או שבא בעל חוב שלמוכר וטרפה מיד הלוקח;  בבית דין שלישראל.

יט,ז  אבל אם הגוי הוא שהוציא המקח מיד הלוקח--בין בדין המלך, בין בערכיות שלהן--אין המוכר חייב באחריותו; ואף על פי שהגוי טוען שהמוכר גנב חפץ זה או גזלו ממנו, והביא עדי גויים על כך--אין המוכר חייב כלום:  שזה אונס הוא, ואין המוכר חייב באחריות האונס.

יט,ח  [ה] המוכר קרקע לחבירו, והתנה עמו שכל אונס שייוולד בקרקע זו יהיה חייב לשלם--אפילו בא גוי וגזלה מחמת המוכר, חייב לשלם.  אבל אם נפסק הנהר שהיה משקה אותה, או שחזר הנהר לעבור בתוכה ונעשת בריכה, או שבאה זועה והשחיתה אותה--הרי זה פטור:  שאלו וכיוצא בהן אונס שאינו מצוי הוא, ולא עלה על לב המוכר דבר זה הפלא בעת שהתנה; וכל אונס שאינו מצוי, אינו בכלל תנאי זה.

יט,ט  [ו] והוא הדין לכל תנאי שבממון, שאומדין דעת המתנה, ואין כוללין באותו התנאי אלא הדברים הידועין שבגללן היה התנאי, והם שהיו בדעת המתנה בעת שהתנה.

יט,י  [ז] מעשה באחד ששכר מלחים להעביר שומשמין למקום פלוני, והתנה עימהם שהן חייבין בכל אונס שיארע להם עד שיגיעו השומשמין למקום פלוני, ונפסק הנהר שהיו מוליכין בו; ואמרו חכמים זה אונס שאינו מצוי, ואין חייבין להוליך שומשמין אלו על גבי בהמה עד אותו המקום.  וכן כל כיוצא בזה.

יט,יא  [ח] המוכר קרקע לחבירו, והתנה המוכר שלא יהיה עליו אחריות--אפילו נודע בוודאי שזו הארץ גזולה, ויצאת מיד הלוקח--אין המוכר חייב כלום; ואין צריך לומר אם בא בעל חוב וטרפה, שאינו מחזיר לו כלום:  שכל תנאי שבממון קיים.

יט,יב  [ט] ראובן שמכר שדה לשמעון שלא באחריות, ובא לוי להוציאה מיד שמעון--אם רצה ראובן לעשות דין עם לוי, עושה; ואין לוי יכול לומר לו מה לי ולך, והרי אין עליך אחריות--שהרי ראובן אומר לו אין רצוני שתהיה לשמעון תרעומת עלי, שהרי הפסיד בגללי.

יט,יג  [י] ראובן שמכר שדה לשמעון שלא באחריות, וחזר ולקחה משמעון באחריות, ובא בעל חוב שלראובן לטרוף אותה ממנו--אינו יכול לחזור על שמעון:  שאף על פי שלא קיבל עליו אחריות לשמעון, אחריות עצמו קיבל, שלא יהיה הוא המוכר, והוא המוציא לעצמו.

יט,יד  אבל אם בא בעל חוב  אביהם, וטרפה מיד ראובן--חוזר בכל הדמים על שמעון:  מפני ששמעון קיבל לו האחריות, וראובן לא קיבל לשמעון אחריות אחרים כלל.
 

הלכות מכירה פרק כ

כ,א  המבקש לקנות מקח מחברו, מוכר אומר במאתיים אני מוכר, והלוקח אומר איני קונה אלא במנה, והלך זה לביתו וזה לביתו, ואחר כך נתקבצו, ומשך זה החפץ סתם--אם המוכר הוא שתבע הלוקח ונתן לו החפץ, אינו נותן אלא מנה; ואם הלוקח הוא שבא ומשך החפץ סתם, חייב ליתן מאתיים.

כ,ב  הלוקח מקח מאחד מחמישה בני אדם, וכל אחד מהן תובע אותו ואומר אני הוא בעל המקח, והוא אינו יודע ממי מהן לקח--מניח דמי המקח ביניהם, ומסתלק; ויהיו הדמים מונחין עד שיודו, או עד שיבוא אלייהו.  ואם היה חסיד, נותן דמים לכל אחד ואחד כדי לצאת ידי שמיים.

כ,ג  לקח מקח מאחד מהן, וכפר בו ונשבע על שקר, ועשה תשובה והרי הוא רוצה לשלם, וכל אחד ואחד תובע אותו ואומר אני הוא שכופרת בי ונשבעת לי, והוא אומר איני יודע--חייב לשלם לכל אחד ואחד, מפני שעבר עבירה.

כ,ד  נאמן בעל המקח לומר לזה מכרתי, ולזה לא מכרתי:  אימתי, בזמן שהמקח יוצא מתחת ידו.  אבל אם אין המקח יוצא מתחת ידו, הרי הוא עד אחד בלבד, ודינו בעדות זו כדין כל אדם, שהרי אינו נוגע בעדותו.

כ,ה  לפיכך אם נטל הדמים משניים, ונטל מאחד מדעתו ומאחד בעל כורחו, ולא ידע ממי נטל מדעתו ומימי נטל בעל כורחו--בין שהיה המקח בידו, בין שהיו שניהן תופסין בו--אין כאן עדות כלל, וכל אחד משניהן נשבע בתקנת חכמים בנקיטת חפץ ונוטל חצי המקח וחצי הדמים.

כ,ו  [ה] הרי שטען על חבירו ואמר מכרת לי, וזה אומר לא מכרתי, או מכרתי, ולא נתת לי דמים; או שטען הלוקח שנתן הדמים, ועדיין לא משך, או שאמר משכתי ולא ראיתי מום זה, והמוכר אומר לו הודעתיו לך; או שאמר האחד מהם כך וכך היה תנאי בינינו, והאחד אומר לא היה שם תנאי:  בכל אלו הטענות וכיוצא בהן--המוציא מחברו, עליו הראיה.

כ,ז  [ו] לא היתה שם ראיה--נשבע הכופר שמבקשין להוציא מידו, שבועת היסת; ואם הודה במקצת, או שיש עליו עד אחד--נשבע שבועת התורה, כשאר הטענות כולן.

כ,ח  [ז] אמר לחנווני תן לי בדינר פירות, ונתן לו, והרי הפירות מונחין ברשות הרבים, והחנווני תובע הדינר, ובעל הבית אומר לו נתתיו לך והשלכת אותו לתוך כיסיך--הרי זה הלוקח נשבע בתקנת חכמים בנקיטת חפץ, ונוטל הפירות, הואיל וכבר יצאו מרשות המוכר, והרי הן ברשות הרבים.  ואלו היו ברשות הלוקח--היה נשבע היסת, ונפטר; ואלו היו עדיין ברשות החנווני--היה נשבע היסת, ויישארו פירותיו אצלו.

כ,ט  [ח] נתן הלוקח דינר לחנווני, ובא ליטול פירות המונחין ברשות הרבים, ואמר לו החנווני דינר זה שנתת לי עכשיו הוא דמי פירות שכבר נתתים לך והולכתם לתוך ביתך, אבל פירותיי אלו המונחין ברשות הרבים מעולם לא מכרתים לך--הרי החנווני נשבע בתקנת חכמים בנקיטת חפץ שכך היה הדבר, ומחזיר פירותיו לחנווני:  שהרי לא הודה לו שמכרן מעולם.  ואלו היו בחנותו, היה נשבע היסת כמו שביארנו.

כ,י  [ט] וכן הדין בנותן דינר לשולחני ליטול מעות, בזמן שהמעות צבורין ברשות הרבים--אם הודה השולחני שמכרן, ועדיין לא נטל הדינר--נשבע הלוקח בנקיטת חפץ שנתן, ונוטל המעות; ואם לא הודה שמכרן, אף על פי שמודה שלקח ממנו דינר עתה, וטוען שדינר זה דמי המעות שכבר הוליכן הלוקח לתוך ביתו--הרי השולחני נשבע בנקיטת חפץ, ויחזיר מעותיו לחנותו.

כ,יא  [י] המחליף פרה בחמור, וילדה, וכן המוכר שפחתו, וילדה--זה אומר עד שלא מכרתי ילדה, וזה אומר משלקחתי ילדה, אפילו אמר המוכר איני יודע--על הלוקח להביא ראיה.  אף על פי שהפרה עומדת באגם, והשפחה עומדת בסימטה--הרי הן בחזקת המוכר, עד שיביא הלוקח ראיה.

כ,יב  לא הביא ראיה, יישבע המוכר בנקיטת חפץ על ולד הפרה.  אבל על ולד השפחה, אינו נשבע אלא היסת, שאין נשבעין בנקיטת חפץ על העבדים ולא על הקרקעות, כמו שיתבאר בהלכות טוען ונטען.

כ,יג  [יא] זה אומר איני יודע, וזה אומר איני יודע, ואינה ברשות אחד מהן--יחלוקו; זה אומר ברשותי ילדה, והאחר שותק--זכה הטוען בוולד.

כ,יד  [יב] מי שהיו לו שני עבדים קטן וגדול, או שתי שדות גדולה וקטנה, הלוקח אומר גדולים לקחתי, והמוכר אומר קטנים הוא שמכרתי--על הלוקח להביא ראיה, או יישבע המוכר היסת שלא מכר אלא קטן.

כ,טו  [יג] אמר הלוקח גדול לקחתי, והמוכר שותק--זכה בגדול.  ואם אמר המוכר איני יודע, על הלוקח להביא ראיה; או יישבע המוכר היסת שאינו יודע, ואין לזה אלא הקטן.

כ,טז  [יד] כל מי שנולד הספק ברשותו, עליו להביא ראיה.  כיצד:  המחליף פרה בחמור, ומשך בעל החמור את הפרה, ולא הספיק בעל הפרה למשוך את החמור, עד שמת החמור--על בעל החמור להביא ראיה שהייתה חמורו קיימת, בעת משיכת הפרה.  וכן כל כיוצא בזה.

כ,יז  [טו] מחט שנמצאת בעובי בית הכוסות, וניקבה אותו נקב מפולש--אם נמצא עליה קורט דם, בידוע שזו נטרפה קודם שחיטה; לפיכך אם הוגלד פי המכה, בידוע שהיא היתה טרפה שלושה ימים קודם שחיטה.  לא הוגלד פי המכה--הרי הדבר ספק, ועל הטבח להביא ראיה שקודם לקיחתו נטרפה:  שהרי ברשותו נולד הספק.  ואם לא הביא ראיה, ישלם הדמים למוכר כמו שביארנו.
 

הלכות מכירה פרק כא

כא,א  המקנה לחבירו דבר שאינו מסויים--אם היה מינו ידוע, אף על פי שאין מידתו או משקלו או מניינו ידוע--הרי זה קנה; ואם אין מינו ידוע, לא קנה.

כא,ב  כיצד:  ערימה זו שלחטים אני מוכר לך בכך וכך, שק זה המלא תאנים אני מוכר לך בכך וכך, מרתף זה שליין אני מוכר לך בכך וכך--אף על פי שאין מידת הערימה ידועה, ולא משקל התאנים ולא מנין הקנקנים ידוע--הרי ממכרו קיים, אף על פי שמצא חסר או יתר על האומד שהיה בדעתם; ויש להם הוניה, לפי השער שבשוק כמו שביארנו.

כא,ג  אבל האומר לחבירו כל מה שיש בבית הזה אני מוכר לך בכך וכך, כל מה שיש בתיבה הזאת או בשק הזה אני מוכר לך בכך וכך, ורצה הלוקח ומשך--אין כאן קנין כלל, שלא סמכה דעת הלוקח:  שהרי אינו יודע מה יש בו אם תבן או זהב, ואין זה אלא כמשחק בקוביה.  וכן כל כיוצא בזה.

כא,ד  וכן המוכר לחבירו בעשרה דינרין חיטים, ולא פסק כמה סאה מכר לו--נותן לו כשער שבשוק בשעת המכירה.  וכל החוזר בו מאחר נתינת הדמים, ולא רצה בשער שהיה בשוק בשעת מתן המעות--מקבל מי שפרע כמו שביארנו.

כא,ה  המוכר מקום לחבירו לעשות לו בית, או רפת בקר, וכן המקבל מחברו לעשות לו בית חתנות לבנו, או בית אלמנות לבתו--עושה ארבע אמות על שש.  מכר לו מקום בית גדול, עושה שמונה על עשר.  מכר לו מקום טרקלין, עושה עשר על עשר.  תרבץ שלחצר, שתים עשרה על שתים עשרה.  ורום כל בית ובית, כחצי ארכו וכחצי רחבו.

כא,ו  המוכר מקום לחבירו לעשות לו קבורה, וכן המקבל מקום מחברו לעשות בו קבורה--עושה מערה, ופותח למערה שמונה קברות, שלושה מכאן ושלושה מכאן, ושניים מכנגד הנכנס למערה:  מידת המערה ארבע אמות על שש, וכל קבר וקבר אורך ארבע אמות ורוחב שישה טפחים ורום שבעה; נמצא בין כל קבר וקבר שמן הצדדין אמה ומחצה, ובין השניים האמצעיים שתי אמות.

כא,ז  המוכר לחבירו בתוך שדהו מקום אמת המים להשקות בה בית השלהין--נותן לו בתוך שדהו אמה שרחבה שתי אמות, ואמה מכאן ואמה מכאן לאגפיה.  ואם מכר לו אמת המים להשקות בה בקלון--נותן לו אמה שרחבה אמה, וחצי אמה מכאן וחצי אמה מכאן לאגפיה.

כא,ח  אלו --בעל השדה נוטען, אבל אינו זורען:  שהזרעים מחלחלין את הקרקע, ומקלקלין את אמת המים.  ואמת המים הזאת שכלו אגפיה--בעל האמה מתקנה מעפר אותה השדה, שעל מנת כן קיבל עליו המוכר להיות אמת המים בתוך שדהו.

כא,ט  המוכר לחבירו דרך בתוך שדהו--אם דרך יחיד מכר לו, נותן לו רחב שתי אמות ומחצה כדי שיעמוד חמור במשאו על אורך הדרך.  מכר לו דרך בין עיר לעיר, נותן לו רחב שמונה אמות באורך הדרך.

כא,י  מכר לו דרך הרבים, נותן לו רחב שש עשרה אמה.  [י] דרך המלך ודרך הקבר, אין לה שיעור; וייראה לי שזה כמוכר דבר שאין מינו ידוע.  [יא] מכר לו מקום למעמד, נותן לו בית ארבעת קבים.  [יב] האומר לחבירו בור וכותליה אני מוכר לך, נותן לו רחב הכותל שלושה טפחים.

כא,יא  [יג] המוכר שדה לחבירו, ומסר לו מצר אחד ארוך ומצר אחד קצר--אם היה הארוך שלאיש אחד, לא קנה מן הארוך אלא כנגד הקצר; ואם היה שלשנים, יקנה כנגד ראש תור.

כא,יב  [יד] היה מצר ראובן מזרח ומערב, ומצר שמעון צפון ודרום--צריך שיכתוב לו מצר ראובן משתי רוחות, ומצר שמעון משתי רוחות.

כא,יג  [טו] מסר לו מצר ראשון ומצר שני ומצר שלישי, ולא מסר לו מצר רביעי--קנה השדה כולה.  אבל המצר הרביעי--אם היה מובלע בתוך המצרים, ואין עליו רכב שלדקלים, ואין בו תשעת קבין--קנה אף המצר הרביעי; ואם לא היה מובלע, ויש עליו רכב דקלים, או שיש בו תשעת קבין--לא קנהו.

כא,יד  היה מובלע ויש עליו רכב דקלים, או יש בו תשעת קבין, או שלא היה מובלע ואין עליו דקלים, ואין בו תשעת קבין--הרי הדבר מסור לבית דין:  כפי מה שיראו, ולאיזה דרך שדעותן נוטה--יעשו.

כא,טו  [טז] סיים לו את  בלבד, ולא סיים לו את המצר שלכל הרוח, או שסיים לו שני מצרים כמין גם, או שסיים לו חלק מכל רוח ורוח--הרי זה לא קנה את כולה; אלא יקנה ממנה כפי מה שמסר לו, וכמו שיראו הדיינין.

כא,טז  [יז] המוכר בית לחבירו בבירה גדולה--אף על פי שמסר לו מצרים החיצונים, ואף על פי שיש שם מעט שקוראין לבירה בית--לא קנה אלא הבית בלבד, שהמצרים הוא שהרחיב לו; ואלו מכר לו כל הבירה, היה כותב לו ולא הנחתי לפניי במכר זה כלום.  וכן המוכר שדה בבקעה גדולה, ומסר לו מצר הבקעה--מצרים הם שהרחיב לו.

כא,יז  [יח] האומר לחבירו שדות אני מוכר לך, מיעוט שדות שתיים.  אמר לו כל שדות--אפילו שלוש וארבע, חוץ מגינות ופרדסים.  אמר לו נכסיי--אפילו גינות ופרדסים, חוץ מבתים ועבדים.  ואם אמר לו כל נכסיי--אפילו עבדים ובתים וכל המיטלטלין הידועים לו, ואפילו תפילין שבראשו בכלל המכר.

כא,יח  [יט] האומר לחבירו בית מבתי אני מוכר לך, ושור בשורי אני מוכר לך--נותן לו הקטן שבהן.  מת אחד מן השוורים, או שנפל אחד מן הבתים--מראה לו זה שמת או שנפל, שיד בעל השטר על התחתונה.

כא,יט  [כ] האומר לחבירו שדה דבי חייא אני מוכר לך, והיו לו שתי שדות הנקראים בשם זה--אינו קונה אלא הפחותה שבשתיהן.  וכן כל כיוצא בזה.

כא,כ  [כא] האומר לחבירו שדה ראובן אני מוכר לך, וכיוון שבא הלוקח להשתמש בה, אמר לו המוכר זו אינה שדה שהייתה שלראובן אלא כך היא קרויה, ולעולם לא היתה לו, אלא זו היא שלראובן ולקחתיה ממנו, והיא שמכרתי לך--על המוכר להביא ראיה; ואם לא הביא, זוכה הלוקח באלו שכל העם קוראים לה שלראובן.  וכן כל כיוצא בזה, הלוך אחר השם הפשוט בפי הכול.

כא,כא  [כב] האומר לחבירו חצי שדי אני מוכר לך--שמין כמה שווה כל השדה, ונותן לו מן הכחוש שבה מה ששווה חצי הדמים שלכל השדה.  וכן אם אמר לו חצייה בדרום אני מוכר לך--שמין דמי כולה, ונותן לו בדרומה כחצי כל הדמים.

כא,כב  ומקבל עליו הלוקח לעשות בחלקו מקום הגדר, ומאחורי הגדר סמוך לגדר חריץ קטן רחב שלושה טפחים, וחוצה לו חריץ אחר גדול רחב תשעה טפחים, ובין שני החריצין רחב טפח.  כל זה כדי שלא תקפוץ הנמיה וכיוצא בה.

כא,כג  היתה לו חצי שדה, ואמר לחבירו חצי שיש לי בשדה מכרתי לך--קנה החצי כולו.  אמר לו חצי בשדה שיש לי, לא קנה אלא רביע.  אמר לו מצר שדה שממנה נחלקת, או שממנה נפסקת, או שממנה נחצית--אם אמר לו ואלו מצריה, קנה חצייה; ואם לא מסר לו מצריה, לא קנה מצריה אלא בית תשעת קבין בלבד.
 

הלכות מכירה פרק כב

כב,א  אין אדם מקנה לחבירו דבר שלא בא לעולם, בין במכר בין במתנה בין במתנת שכיב מרע.  כיצד:  מה שתוציא שדה זו מכור לך, מה שיוציא אילן זה מכור לך, תנו מה שתלד בהמה זו לפלוני--לא קנה כלום.  וכן כל כיוצא בזה.

כב,ב  המוכר פירות דקל לחבירו, יכול לחזור בו אף אחר שבאו הפירות לעולם; ואם שמט הלוקח ואכל, אין מוציאין מידו.  וכל החוזר בו משניהם, אינו חייב לקבל מי שפרע.

כב,ג  אבל הפוסק על שער שבשוק, ולא היה אותו המין שפסק עליו ברשות המוכר--חייב המוכר לקנות וליתן ללוקח מה שפסק; ואם חזר בו, מקבל מי שפרע.

כב,ד  מי שפסק על שער שבשוק שייתן לו ארבע סאין חיטים בסלע--אם היו שיבולים, הרי זה קנה; וכל החוזר משניהם, חייב לקבל מי שפרע:  והוא, שייראה בגורן, או שיאמר לו בשוק, הריני סומך עליך.  אבל אם לא נראה לו בגורן, ולא אמר לו--לא סמכה דעתו שלמוכר, ואינו מקבל מי שפרע:  שהרי הוא אומר שמא פסק עם אחר, ואינו צריך לחיטים אלו.

כב,ה  דבר שאינו ברשותו שלמקנה--אינו מקנהו, והרי הוא כדבר שלא בא לעולם.  כיצד:  מה שאירש מאבי מכור לך, מה שתעלה מצודתי מן הים נתון לך, שדה זו לכשאקחנה קנויה לך--לא קנה כלום.  וכן כל כיוצא בזה.

כב,ו  מי שהיה מורישו גוסס ונוטה למות, ורצה למכור מנכסיו מעט כדי להוציא הדמים בצורכי קבורה--הואיל והבן עני ואם ימתין עד שימות וימכור, ישתהה המת ויתבזה--תיקנו חכמים שאם מכר ואמר מה שאירש מאבי היום מכור לך, ממכרו קיים.

כב,ז  וכן צייד עני שאין לו מה שיאכל, שאמר מה שתעלה מצודתי מן הים היום מכור לך--ממכרו קיים משום כדי חייו.

כב,ח  [ז] הבן שמכר בנכסי אביו בחיי אביו, ומת הבן בחיי האב, ואחר כך מת האב--בן הבן מוציא מיד הלוקח:  שהרי אביו מכר דבר שלא בא עדיין לרשותו, ונמצאו הנכסים ברשות האב; וזה ירש אבי אביו.  וכן כל כיוצא בזה.

כב,ט  [ח] מי שנתן קרקע מתנה לחבירו, ונתן לו על גבה מאה דינרין--אם היו הדינרין מצויין ברשותו--כיון שזכה בשדה, זכה בדינרין; ואם אין לו דינרין--אין מחייבין את הנותן ליתן לו מאה דינרין, עד שיביא הזוכה ראיה שהיו לזה דינרין בעת המתנה.

כב,י  והוא הדין לשאר המיטלטלין שמקנה אדם אותם על גב הקרקע--אם אינם ברשות המוכר או הנותן, לא קנה:  שאין אדם מקנה לחבירו דבר שלא בא לעולם, ושאינו ברשותו.

כב,יא  [ט] מי שהיה לו פיקדון ביד אחר--הרי זה מקנהו, בין במכר בין במתנה:  לפי שהפיקדון ברשות בעליו הוא, והרי הוא בחזקת שהוא קיים.  ואם כפר בו זה שהופקד אצלו--אינו יכול להקנותו, שזה כמי שאבד שאינו ברשותו.

כב,יב  אבל המלווה--הואיל ולהוצאה ניתנה, אינה בעולם; ואין אדם יכול להקנותה אלא במעמד שלושתן, והוא דבר שאין לו טעם כמו שביארנו.  ואם היתה המלווה בשטר--מקנה את השטר בכתיבה ומסירה, שהרי יש כאן דבר הנמסר לקנות שיעבוד שבו.

כב,יג  [י] כשם שאין אדם מקנה דבר שלא בא לעולם, כך אינו מקנה למי שלא בא לעולם.  ואפילו עובר, הרי הוא כמי שלא בא לעולם, והמזכה לעבר, לא קנה; ואם היה בנו--הואיל ודעתו שלאדם קרובה אצל בנו, קנה.

כב,יד  [יא] האומר לאשתו נכסיי לבנים שתלדי ממני, הרי אלו לא יקנו כלום:  שכיון שלא נתעברה בהן בשעת המתנה, עדיין לא באו כדי להיות דעתו קרובה להם.

כב,טו  [יב] המקנה למין ממיני חיה, לא הקנה כלום.  הקנה מקצת נכסיו לבהמה, או למי שלא בא לעולם, וחזר ואמר לחבירו קנה כבהמה זו, או כעובר זה--לא קנה כלום.  אמר לו קנה את ובהמה זו, או את ועבר זה--קנה מחצה.

כב,טז  [יג] אין אדם מקנה לא במכר ולא במתנה, אלא דבר שיש בו ממש; אבל דבר שאין בו ממש, אינו נקנה.  [יד] כיצד:  אין אדם מקנה ריח התפוח הזה, או טעם הדבש הזה, או עין הבדולח הזה.  וכן כל כיוצא בזה.

כב,יז  לפיכך המקנה לחבירו דירת בית זה, או אכילת פירות דקל זה--לא קנה:  עד שיקנה לו גוף הבית לדור בו וגוף האילן לאכול פירותיו, כמו שיתבאר.

כב,יח  [טו] ודין ההקדש ודין העניים ודין הנדרים, אינו כדין ההדיוט בקנייתו:  שאילו אמר אדם כל מה שתלד בהמתי יהיה הקדש לבדק הבית, או יהיה אסור עלי, או אתננו לצדקה--אף על פי שאינו מתקדש, לפי שאינו בעולם--הרי זה חייב לקיים דברו, שנאמר "ככל-היוצא מפיו, יעשה" (במדבר ל,ג).  [טז] והואיל והדבר כן, אם ציווה אדם כשהוא שכיב מרע ואמר, כל מה שיוציא אילן זה יינתן לעניים, או כל שכר בית זה יהיה לעניים--זכו בהן העניים.

כב,יט  [יז] יש גאונים שחולקין על דבר זה, ואומרים שאין העניים זוכין אלא בדרכים שההדיוט קונה בהן; ולפיכך לא יזכו בדבר שלא בא לעולם.  ואין דעתי נוטה לדברים אלו, שאין אדם מצווה להקנות, והוא מצווה לקיים דבריו בצדקה או בהקדש כמו שהוא מצווה לקיים הנדר, כמו שביארנו בערכין.
 

הלכות מכירה פרק כג

כג,א  מקנה אדם הגוף לפירותיו--בין במכר, בין במתנה, בין במתנת שכיב מרע; ואין זה מקנה דבר שלא בא לעולם, שהרי הגוף מצוי והקנה לפירות.  הא למה זה דומה:  לשוכר בית או שדה לחבירו--שלא הקנה לו הגוף, אלא הנית הגוף.

כג,ב  כיצד:  כגון שמכר או נתן שדה לפירותיה, בין לזמן קצוב, בין כל ימי חייו שלמוכר, או שללוקח.  והוא הדין למוכר או נותן אילן לפירותיו, או רחל לגיזתה, או בהמה ושפחה לולדותיה, או עבד למעשה ידיו:  בכול, ממכרו או מתנתו קיימין.  [ג] מכר עבדו לקנוס, שאם יגח וימות יהיה הקנס שללוקח--הרי זה ספק, לפיכך לא קנה; ואם תפס הקנס, אין מוציאין מידו.

כג,ג  [ד] מכר אילן לזה, ופירותיו לאחר--לא שייר מקום הפירות, ואין לאחר כלום.  אבל אם מכר אילן, ושייר פירותיו לעצמו--הרי שייר מקום הפירות:  אף על פי שלא פירש--לגבי עצמו, בעין יפה משייר.

כג,ד  [ה] המוכר גוף הקרקע לזמן קצוב--הרי זו מכורה, ומשתמש הלוקח בגוף כחפצו, ואוכל הפירות כל זמן המכירה, ובסוף תחזור לבעליה.

כג,ה  [ו] ומה הפרש יש בין המוכר קרקע לזמן קצוב, ובין המקנה אותה לפירותיה:  שהקונה לפירות--אינו יכול לשנות צורת הקרקע, ולא יבנה ולא יהרוס; אבל הקונה לזמן קצוב--הרי הוא בונה או הורס ועושה בכל זמנו הקצוב, כמו שעושה הקונה קנין עולם לעולם.

כג,ו  [ז] ומה הפרש יש בין המוכר שדה זו לפירותיה, ובין המוכר פירות שדה זו לחבירו שלא קנה כמו שביארנו:  שהמוכר פירות השדה--אין ללוקח להשתמש בשדה זו כלל אפילו להיכנס בה אלא בשעת הוצאת הפירות, ויש לבעל השדה להשתמש בה כחפצו; אבל המוכר שדה לפירותיה--אין בעל השדה יכול להיכנס לה אלא מדעת הלוקח, ויש ללוקח להשתמש בה כחפצו.

כג,ז  [ח] ומה הפרש יש בין קונה שדה זו לפירותיה, ובין השוכר שדה זו מחברו:  שהקונה שדה לפירותיה--יש לו לזורעה או לנוטעה כל מין שירצה, או להובירה; והשוכר--אינו כן, כמו שיתבאר בעניין שכירות.  ואין השוכר רשאי להשכיר; וכל הקונה, מקנה לאחרים כל שקנה.

כג,ח  [ט] המוכר פירות שובך, ופרות כוורת לחבירו--קנה.  ואין זה מוכר דבר שלא בא לעולם, לפי שאינו מוכר יונים  או דבש שיבוא לכורת, אלא מוכר השובך לפירותיו, והכורת לדבשה:  שהרי הוא כשוכר אמת המים לחבירו, שהוא נהנה בכל מה שיצוד בה; כך זה הקנה לו שובך זה לפירותיו, כמי שמכר אילן לפירותיו.  ודין כולם כדין השוכר בית לחבירו כמו שביארנו, שהוא נהנה בכל הניות שיש בו.  וכן כל כיוצא בזה.

כג,ט  [י] הביצים והאפרוחין עצמן שיש בשובך, לא קנה אותם בעל השובך כל זמן שלא פרחו.  ודבר זה גזירת חכמים הוא, ומשום "לא-תיקח האם, על-הבנים" (דברים כב,ו) נגעו בה.

כג,י  לפיכך הרוצה להקנות אפרוחים אלו לחבירו, מטפח על השובך עד שיפרחו ויגבהו מעל הארץ; ואחר כך יקנה אותן לחבירו בקנין או על גב הקרקע, או בשאר דברים  נקנין בהן.

כג,יא  הלוקח פירות שובך מחברו, אינו יכול ליטול כל הגוזלות  בו מעתה, מפני שהאמהות בורחות, ונמצא שהחריב את השובך; אלא מניח מהן, כדי ליישב השובך.

כג,יב  וכמה מניח, אם היו בו אימהות ובנות בעת מכירת הפירות--מניח בריכה ראשונה שיולידו האימהות, כדי שיצטותו האימהות עם הבריכה הראשונה ועם הבנות שעמהם, ומניח ממה שיולידו הבנות שתי בריכות, כדי שיצטותו הבנות עם שתי הבריכות שהולידו.  וכל הנולד מאחר שתי בריכות שלבנות והבריכה הראשונה , הרי אלו שלו.

כג,יג  הלוקח פירות כוורת מחברו, נוטל שלושה נחילים זה אחר זה; ומכאן ואילך נוטל נחיל ומניח נחיל, כדי ליישב הכורת.  [יד] הלוקח חלות דבש מחברו--מניח בכוורת שתי חלות, כדי שלא יפרחו הדבורים וילכו להן.

כג,יד  [טו] הלוקח זיתים מחברו לקוץ--מניח מן האילן סמוך לארץ שתי גרופיות, וקוצץ.  לקח בתולת שקמה--מגביה שלושה טפחים, וקוצץ; סדן שלשקמה, שני טפחים.  ובשאר האילנות--מניח טפח, וקוצץ.  בקנים ובגפנים, מן הפקק ולמעלה.  בדקלים ובארזים--חופר ומשרש, לפי שאין גזעו מחליף.
 

הלכות מכירה פרק כד

כד,א  המוכר שלושה אילנות בתוך שדהו--אפילו היו שלוש נטיעות קטנות, או שלושה בדי אילנות--הרי יש ללוקח קרקע הראויה להם.  ואפילו יבשו האילנות, או נקצצו--יש לו קרקע הראויה להם, וקנה כל האילנות שביניהם.

כד,ב  וכמה היא הקרקע הראויה להם--תחתיהם, וביניהם, וחוצה להם מלוא האורה וסלו.  וזה המקום שהוא מלוא האורה וסלו, אין אחד משניהם יכול לזורעו אלא מדעת חבירו.

כד,ג  במה דברים אמורים, בשהיו שלושת האילנות עומדין כמו שלושה פיטפוטי כירה ששופתין עליהן הקדירה, שהרי הן שניים זה כנגד זה, והשלישי מכוון ביניהן ומרוחק מהן:  והוא, שיהיה בין כל אילן ואילן מארבע אמות ועד שש עשרה.  [ד] ומהיכן הוא מודד, מן העיקר הרחב שלאילנות.

כד,ד  אבל אם לא היו עומדין כצורה הזאת, או שהיו מקרובים פחות מארבע אמות, או מרוחקין יתר על שש עשרה אמה, או שלקחן זה אחר זה, או שמכר לו שניים בתוך שדהו ואחד על המצר, או שניים בתוך שלו ואחד בתוך שלחבירו, או שהפסיק בור או אמת המים או רשות הרבים ביניהם--הרי זה אין לו קרקע.  לפיכך לא קנה את האילנות שביניהם; ואם יבש האילן, או נקצץ--ילך לו.

כד,ה  כל מי שקנה שלושה אילנות, ויש לו קרקע--אם הגדילו והוציאו חוטר, יקוץ אותו כדי שלא ימעט הדרך על בעל השדה.  וכל השריגין והאמירים היוצאים מהם, ואפילו מן השורשים--הרי הן שלבעל האילנות, שהרי יש לו קרקע.

כד,ו  הקונה שני אילנות בתוך שדה חבירו, אין לו קרקע; לפיכך אם מת האילן, או נקצץ--אין לו כלום.  הגדילו שני האילנות, והוציאו שריגים ואמירים--יקוץ, שמא ימשכו בארץ, ויאמר למוכר שלושה אילנות מכרת לי, ויש לי קרקע.

כד,ז  כל העצים שקוצץ בעל שני האילנות מהן--העולה מן הגזע והוא הרואה פני החמה, הרי הוא שלבעל האילנות; והעולה מן השורשים והן שאינן רואין פני החמה, הרי הוא שלבעל השדה.  ובדקלים--אין לבעל הדקל מן העולה כלום, לפי שאין להם גזעים.

כד,ח  המוכר קרקע, ושייר את האילנות--הרי זה יש לו חצי הקרקע כולה:  שאילו לא שייר בקרקע--היה אומר לו הלוקח, עקור אילנך.  וכן אם שייר שני אילנות בלבד, יש לו קרקע הראוי להם:  שאילו לא שייר קרקע--היה אומר לו הלוקח, עקור אילנך ולך.

כד,ט  המוכר את האילנות, ושייר את הקרקע--יש לבעל האילנות קרקע הראויה להם כמו שביארנו.  מכר את הקרקע לאחד, ואת האילנות לאחד, והחזיק זה באילנות, והחזיק זה בקרקע--זה קנה האילנות עם חצי הקרקע, וזה שהחזיק בקרקע קנה חצי הקרקע בלבד.

כד,י  האחין שחלקו, אחד נטל שדה לבן, ואחד נטל שדה פרדס--יש לבעל הפרדס ארבע אמות בתוך שדה הלבן סמוכות לסוף האילנות , שעל מנת כן חלקו; ואינו צריך לפרש דבר זה, מפני שהוא דבר ידוע.

כד,יא  המוכר שדה לחבירו, והיו בה דקלים, ואמר לו חוץ מדקל פלוני--אם דקל טוב ומשובח הוא--אותו הדקל לבדו הוא ששייר, והשאר ללוקח; ואם דקל רע הוא, וכל שכן השאר--לא קנה מן הדקלים כלום.

כד,יב  מכר לו שדה, ואמר לו חוץ מן האילנות--אם יש בה דקלים בלבד, שייר הדקלים; ואם יש בה גפנים בלבד, שייר הגפנים.  וכן שאר האילנות.  היו בה גפנים ודקלים, לא שייר אלא הגפנים:  שכל מוכר, בעין יפה מוכר.  ואם הדקלים שייר, לא שייר אלא כל דקל גבוה שעולים לו בחבל; והשאר, הרי הוא שללוקח.  ואם שאר אילנות הוא ששייר, לא שייר מהם אלא כל שאין העול כובשו; וכל שהעול כובשו, הרי הוא שללוקח ובכלל השדה נחשב.

כד,יג  האומר לחבירו קרקע ודקלים אני מוכר לך, אפילו לא היו לו דקלים--אם רצה לקנות שני דקלים, הרי נקנה המקח; ואין הלוקח יכול לומר לו, איני לוקח אלא קרקע שיש בה דקלים.  אבל אם אמר לו קרקע בדקלים אני מוכר לך--אם היו בה שני דקלים, קנה; ואם לאו, מקח טעות הוא וחוזר.  אמר לו קרקע שלדקלים--אין לו דקלים, שאין בלשון הזה אלא קרקע הראויה לדקלים.

כד,יד  המוכר פרדס לחבירו, צריך לכתוב לו קנה לך דקלים ותמרים והוצין, ואף על פי שקנה כל אלו, אף על פי שלא פירש אותם:  נואי השטר הם.  וכן המוכר קרקע לחבירו, צריך לכתוב לו לא הנחתי לפניי בממכר זה כלום, כדי להסתלק מן הטענות ומן הדינין.

כד,טו  המוכר בית לחבירו--אף על פי שכתב לו והקניתי לך עומקו ורומו, צריך לכתוב לו קנה לך מקרקע התהום עד רום הרקיע:  שהעומק והרום אינו נקנה בסתם; וכיוון שהקנהו העומק והרום, קנה הרום שהוא האוויר בלבד, והעמק שהוא עובי הארץ, אבל לא קנה הבנינות שבעמקים ושבאויר.  וכיוון שכתב לו מקרקע התהום עד רום הרקיע--קנה הבור והדות שבעובי הקרקע למטה, והמחילות שבין המעזיבות למעלה.

כד,טז  המוכר בית לחבירו על מנת שדיוטה העליונה שלי, הרי זו שלו; ואם רצה להוציא בה זיזין, מוציא.  ואם נפלה, חוזר ובונה אותה; ואם רצה לבנות על גבה, בונה כשהיה מקודם.

כד,יז  המוכר קברו, או דרך קברו, או מקום מעמדו, או בית הספידו--באין בני משפחה, וקוברים שם על כורחו משום פגם משפחה; ונותנין דמי הקבר שקברו בו ללוקח, אף על פי שלא פירש.
 

הלכות מכירה פרק כה

כה,א  המוכר דבר שיש לו תשמישין--לא מכר את תשמישיו, אלא אם כן פירש.  כיצד:  המוכר את הבית--לא מכר את היציע שבסביבות הבית, אף על פי שהיא פתוחה לתוכו.

כה,ב  במה דברים אמורים, בשהיה רחב היציע ארבע אמות או יתר; אבל פחות מזה, הרי הוא בכלל הבית.  וכן העלייה שעל גבי הבית הפתוחה לתוכו בארובה במעזיבת הבית, הרי היא בכלל הבית.

כה,ג  [ב] המוכר את הבית--לא מכר את החדר שלפנים ממנו, אף על פי שמסר לו מצרים החיצונים; ולא את הגג, בזמן שיש לו מעקה עשרה טפחים ויש בו רחב ארבע אמות; ולא את הבור החפור בקרקע, ולא את הדות הבנוי בבור, אף על פי שמכר לו העומק והרום, כמו שביארנו.

כה,ד  [ג] וצריך המוכר לקנות לו דרך מן הלוקח, כדי להיכנס בה לבור זה או דות ששייר:  שכל המוכר, בעין יפה מוכר.  ואם אמר לו מכרתי לך הבית, חוץ מן הבור או הדות--אינו צריך לקנות לו דרך.  וכן המוכר בור או דות בלבד--אין הלוקח צריך לקנות לו דרך, אלא נכנס בתוך ביתו שלמוכר עד הבור וממלא.

כה,ה  [ד] שני בתים זה לפנים מזה--מכר שניהם לשניים, או נתן שניהם לשניים--אין להם דרך זה על זה; ואין צריך לומר אם נתן החיצון, ומכר הפנימי.  אבל אם מכר את החיצון, ונתן את הפנימי--יש לו דרך:  שכל הנותן, בעין יפה נותן יתר מן המוכר.

כה,ו  [ה] המוכר את הבית--מכר את התנור, ואת הכיריים, ואת מלבנות הפתחים המחוברין בטיט, ואת הדלת, ואת הנגר, ואת המנעול; אבל לא את המפתח.  ומכר את המכתשת הקבועה, אבל לא את המטלטלת.  ומכר את האיצטרוביל, אבל לא את הכלי שהקמח יורד לתוכו שהוא כמו קפיפה שלעץ.  ולא מכר את מלבנות כרעי המיטה.  ולא את מלבנות החלונות, אף על פי שהן מחוברין בטיט, מפני שהן לנואי.  ובזמן שאמר לו הוא וכל מה שבתוכו, הרי כולן מכורין.

כה,ז  [ו] המוכר את החצר--מכר בורות שיחין ומערות שבתוכה, וכל הבתים החיצונים והפנימיים, ובתים שיש בהן החול, והחניות הפתוחות לתוכה; אבל שאינן פתוחות לה, אין נמכרות עימה.  היו פתוחות לכאן ולכאן--אם רוב תשמישן לתוכה, נמכרות עימה; ואם לאו, אין נמכרות עימה.  ולא מכר את המיטלטלין שבתוכה.  ובזמן שאמר היא וכל מה שבתוכה, הרי כולם מכורין.  ובין כך ובין כך, לא מכר את המרחץ ולא את בית הבד שבתוכה.

כה,ח  [ז] המוכר את בית הבד--מכר את האבן הגדולה הבנויה בארץ שטוחנים עליה הזיתים, ואת הכלונסות שלארז שסומכין בהן בעת טחינת הזיתים, ואת היקבים, ואת הכלים שנותנין בהן הזיתים הכתושין והם המפריכות; אבל לא מכר את הריחיים העליונה.  ובזמן שאמר הוא וכל מה שבתוכו, הרי כולן מכורין.  ובין כך ובין כך, לא מכר את הכובשין שמכבשין בהן הזיתים, ולא את הגלגל, ולא את הקורה, ולא את השקין, ולא את המרצופין.

כה,ט  [ח] אמר לו בית הבד וכל תשמישיו אני מוכר לך, קנה כולן.  היו חוצה לה חנייות ששוטחים בהן הזיתים או השומשמין--אם מסר לו המצרים שלהן, קנה הכול; ואם לאו, לא קנה אלא מה שבתוכו.

כה,י  [ט] המוכר את המרחץ--מכר את בית הנסרים שיושבין עליהן כשהן ערומים, ואת בית היקמים שנוטלין בהן המים, ואת בית הספסלין שיושבין עליהן בחצר המרחץ כשהן לבושים, ואת בית הוילאות שמסתפגין בהן.  אבל לא מכר את הנסרים עצמן, ולא את היקמים עצמן, ולא את הספסלין עצמן, ולא את הוילאות עצמן.  ובזמן שאמר לו הוא וכל מה שבתוכו, הרי כולן מכורין.  בין כך ובין כך, לא מכר את הבריכות המספקות לו מים בין בימות החמה בין בימות הגשמים, ולא את בית כנוס העצים.  ואם אמר לו מרחץ וכל תשמישיו אני מוכר לך--הרי כולן מכורין, אף על פי שהן חוצה לו.
 

הלכות מכירה פרק כו

כו,א  המוכר את העיר--מכר בתים בורות ושיחין ומערות ומרחצאות ושובכות ובית הבדים ובית השלהין שלה והסמוכין לה, ואת החרשין המוקצין לה, ואת השדות הידועות לה, ואת הביברין שלחיה עופות ודגים שפניהם כנגדה, אף על פי שהן רחוקים ממנה; אבל לא מכר את המיטלטלין שבתוכה.  ובזמן שאמר לו היא וכל מה שבתוכה אני מוכר לך, הרי כולן מכורין.

כו,ב  ובין כך ובין כך, לא מכר את שייריה, ולא את בנותיה, ולא את החרשין המוקצין ממנה, ולא את החלק שיש לה בים, ולא את החלק שיש לה ביבשה, ולא את ביברי חיה ועופות ודגים שאין פניהם כנגדה.

כו,ג  [ב] המוכר את השדה--מכר את האבנים הסדורות לגדר ואת האבנים שמונחין על העומרים, מפני שהן לצורכה; ומכר את הקנים החלקים המונחין תחת הגפנים כדי להעמיד את הכרם, מפני שהן לצרכו.  ומכר את התבואה המחוברת לקרקע, אף על פי שהגיעה להיקצר.  ומכר את מחיצת הקנים שהיא פחותה מבית רובע, אף על פי שהקנים שלה עבים וחזקים; ומכר את השומירה העשויה בטיט, ואף על פי שאינה קבועה.  ומכר את החרוב שאינו מורכב, ואת בתולת השקמה, אף על פי שהן עבים; ומכר את כל הדקלים שבה.

כו,ד  אבל לא מכר את האבנים שאינן סדורות לגדר, ולא את האבנים שאינן מונחות על גבי העומרין, אף על פי שהן מוכנות לכך, ולא את הקנים שבכרם שאינן מונחין תחת הגפנים, אף על פי שהן משופין וחלקים ומוכנים לכך, ולא את התבואה העקורה מן הקרקע, אף על פי שהיא צריכה לשדה.  ובזמן שאמר לו היא וכל מה שבתוכה, הרי כולן מכורין.

כו,ה  [ג] ובין כך ובין כך, לא מכר את מחיצת הקנים שהיא בית רובע, אף על פי שהקנים שבה דקים וקטנים.  ולא מכר ערוגה קטנה שלבשמים שיש לה שם בפני עצמה, כגון שקורין לה בי ורד שלפלוני, ולא את השומירה שאינה עשויה בטיט, אף על פי שהיא קבועה בארץ; ולא מכר את החרוב המורכב, ולא את הסדן שלשקמה ואפילו הן דקים; ולא מכר את הבור שבה, ולא את הגת, ולא את השובך בין חרבים בין שלמין.

כו,ו  [ד] וצריך המוכר לקנות לו דרך מן הלוקח, כדי שילך בה עד אותו הבור או הגת או השובך שנשארו לו בתוך השדה; ואם פירש ואמר לו חוץ מאלו, אינו צריך ליקח לו דרך.

כו,ז  [ה] במה דברים אמורים, במוכר, מפני שהיה ללוקח לפרש ולא פירש, אין לו את אלו.  אבל הנותן מתנה, קנה את כולן--בין בשדה, בין בבית, בין בחצר, בין בבית הבד.  כללו שלדבר:  הנותן קרקע--קנה המקבל כל המחובר לה, עד שיפרש.

כו,ח  [ו] וכן האחין שחלקו, וזכה אחד מהן בשדה--זכה בכולן.  המחזיק בנכסי הגר--החזיק בשדה, זכה בכולן.  והמקדיש את השדה, הקדיש את כולן.

כו,ט  [ז] אף במוכר ולוקח, אין כל אלו הדברים וכיוצא בהן מענינים אמורים, אלא במקום שאין שם מנהג, ולא שמות ידועים לכל דבר ודבר בפני עצמו.  אבל במקום שנהגו שהמוכר כך מכר כך--הרי זה מכור, וסומכין על המנהג.

כו,י  וכן מקום שאין קורין בית אלא לבית לבדו, או שקורין בית לבית ולכל שסביבותיו ולכל שעל גביו--הולכין אחר לשון אנשי המקום.  וכן הדין במוכר חצר, או שדה, או עיר, או מיטלטלין--בכול, הולכין אחר השמות הערוכות בפי הכול.  [ח] וזה עיקר גדול בכל דברי משא ומתן--הולכין אחר לשון בני אדם באותו המקום, ואחר המנהג.

כו,יא  אבל מקום שאין בו מנהג ידוע, ולא שמות מיוחדין, אלא יש שקורין כך, ויש שקורין כך--עושים כמו שפירשו חכמים בפרקים אלו.
 

הלכות מכירה פרק כז

כז,א  המוכר את הספינה--מכר את התורן, ואת הנס, ואת העגינין שלה, ואת כל המשוטין המנהיגין אותה, ואת הכבש והאסכלה שעולין בהן לספינה ויורדין עליהן, ואת בית המים שבתוכה.

כז,ב  אבל לא מכר את הביצית, והיא הספינה הקטנה שהולכים בה על המים הקרובים ליבשה; ולא מכר את הדוגית, והיא הספינה הקטנה שצדין בה המלוחים את הדגים; ולא מכר את העבדים העושין בה, ולא את המרצופין, ולא את הסחורה שבתוכה.  ובזמן שאמר לו היא וכל מה שבתוכה, הרי כולן מכורין.

כז,ג  [ב] המוכר את הקרון--לא מכר את הפרדות, בזמן שאינן קשורות עמו; מכר את הפרדות, לא מכר את הקרון.  מכר את הצמד, לא מכר את הבקר; מכר את הבקר, לא מכר את הצמד, ואפילו במקום שקורין מקצתן לצמד בקר.

כז,ד  [ג] המוכר את העול, מכר את הפרה; מכר את הפרה, לא מכר את העול.  מכר את העגלה, מכר את הבקר; מכר את הבקר, לא מכר את העגלה.  ואין הדמים ראיה, בכל אלו הדברים וכיוצא בהן.

כז,ה  [ד] וכן המוכר את החמור--מכר את המרדעת ואת האוכף, אף על פי שאינן עליו; אבל לא מכר את השק, ולא את מרכבת הנשים, אפילו היו עליו בשעת הממכר.  [ה] ואין הדמים ראיה--שאם טעה בכדי שהדעת נוטה, יש לו הוניה או ביטול מקח כדין כל מוכר ולוקח; ואם טעה בכדי שאין הדעת נוטה, לא בטל המקח, שזו מתנה נתן לו, ואין לו אלא החמור בלא שקים.  וכן כל כיוצא בזה, אין מביאין בו ראיה מן הדמים.

כז,ו  המוכר את השפחה--מכר כלים שעליה, אפילו הם מאה; אבל לא מכר לא את השירים, ולא את הנזמים, ולא את הטבעות, ולא את הקטלאות שבצווארה.  ואם אמר לו שפחה וכל מה שעליה אני מוכר לך--אף על פי שיש עליה כלים שלמאה מנה, הרי כולן מכורין.

כז,ז  האומר לחבירו שפחה מעוברת אני מוכר לך, פרה מעוברת אני מוכר לך--מכר את הוולד.  שפחה מניקה אני מוכר לך, פרה מניקה אני מוכר לך--לא מכר את הוולד; חמור מניקה אני מוכר לך--מכר את הסיח, שאין אדם קונה חמור לחלבה.

כז,ח  האומר לחבירו ראש עבד זה, או ראש חמור זה מכור לך--הרי זה מכר את חציו; וכן הדין בכל אבר שהנשמה תלויה בו.  אמר לו יד עבד זה, או יד חמור זה מכור לך--משמנין ביניהם; וכן הדין בכל אבר שאין הנשמה תלויה בו.  אמר לו ראש פרה זו אני מוכר לך--לא מכר אלא את הראש בלבד, שהרי ראשה נמכר תמיד במטבחיים.

כז,ט  מכר את הראש בבהמה גסה, לא מכר את הרגליים; מכר את הרגליים, לא מכר את הראש.  מכר את הקנה, לא מכר את הכבד; מכר את הכבד, לא מכר את הקנה.  אבל בבהמה דקה--המוכר את הראש, מכר את הרגליים; מכר את הרגליים, לא מכר את הראש.  מכר את הקנה, מכר את הכבד; מכר את הכבד, לא מכר את הקנה.

כז,י  המוכר את הבור, לא מכר את מימיו; מכר אשפה, מכר את זבלה.  מכר כוורת, מכר את הדבורים; מכר שובך, מכר את היונים.

כז,יא  אל ילוז מעיניך העיקר הגדול בדברים אלו--שהוא מנהג המדינה, והשמות הידועים בייחוד לכל דבר ודבר.  ובמקום שאין מנהג, ולא שם שהכול אומרים אותו בייחוד בלא שיתוף--הולכין אחר אלו הכללות שביארו חכמים, כמו שביארנו.
 

הלכות מכירה פרק כח

כח,א  האומר לחבירו בית כור עפר אני מוכר לך, והיו בתוך השדה גאיות קטנים עמוקים עשרה טפחים, אף על פי שאין בהן מים, או סלעים גבוהים עשרה טפחים--אין נמדדין בכלל הבית כור:  שאין אדם רוצה ליתן את מעותיו במקום אחד, וייראה לו כשניים או כשלושה מקומות.  ולוקח אלו הגאיות והסלעים בכלל הבית כור, בלא דמים.  היו פחות מכאן, נמדדין עימה.

כח,ב  במה דברים אמורים, בשלא היה בהן אלא בית ארבעת קבין, והיו הארבעת קבין מובלעין בתוך חמשת קבין ומובלעין ברובה שלשדה.  אבל אם היה יתר על בית ארבעת קבין, או שהיו מפוזרין הרבה, או אינן מובלעין--אף על פי שאין בהן עשרה, אין נמדדין עימה.

כח,ג  היו מובלעין רובן במיעוטה, או מיעוטן ברובה, או שהיו מחלקין כמו חוט שווה, או כמו עיגול, או כמו משולש, או שהיו בצדדין, או שהיו דרך עקלתון--כל אלו ספק; והמוציא מחברו, עליו הראיה.  וכן אם היה עפר מלמעלה וסלע מלמטה, או סלע מלמעלה ועפר מלמטה--הרי זה ספק.

כח,ד  [ג] היה בה סלע יחידי--אפילו בית רובע לכור, אין נמדד עימה; ואם היה סמוך למצר--אפילו כל שהוא, אין זה נמדד עימה.  הפסיק עפר בין סלע למצר, הרי זה ספק.

כח,ה  [ד] אמר לו כבית כור עפר אני מוכר לך--אפילו היו בה גאיות עמוקות עשרה טפחים או יתר, או סלעים גבוהים עשרה טפחים או יתר--הרי אלו נמדדין עימה.

כח,ו  [ה] האומר לחבירו בית כור עפר אני מוכר לך מידה בחבל--אם פחת כל שהוא, ינכה לו מן הדמים; ואם הותיר כל שהוא, יחזיר לו.

כח,ז  [ו] אמר לו בית כור עפר אני מוכר לך--הרי זה כמי שפירש ואמר בית כור עפר, בין חסר בין יתר; ואם פחת מן המידה אחד מארבעה ועשרים, שהוא רובע לכל סאה, או הותיר כך רובע לכל סאה--הגיעו.  יתר על כן, יחשב עמו על כל הרבעים כולן שחסרו או שהוסיפו; וכל שפחת מבית כור, ינכה לו מן הדמים, וכל שהוסיף על בית כור, יחזיר לו.

כח,ח  [ז] ומה הוא מחזיר לו, אם היתה התוספת פחותה מתשעת קבין--מחזיר לו דמים כשעת המכירה, ליפות כוח המוכר; ואם היתה התוספת סמוכה לשדה אחרת שלמוכר, מחזיר לו אותה התוספת קרקע, שהרי סומך אותה לשאר שדותיו, ואינו מפסיד כלום.

כח,ט  היתה התוספת יתירה על תשעת קבין, נותנין רובע לכל סאה וסאה; והנשאר יתר על כל הרבעים--אם יש בו תשעת קבין--נותן לו כל הרבעים כולן עם היתר מן הקרקע, ונותנה לו כשעה שלקחה ממנו.

כח,י  [ח] במה דברים אמורים, בשהייתה בזול בשעת ממכר והוקירה בשעת החזרת היתר.  אבל אם היתה ביוקר והוזלה--אומרין ללוקח אם רצית ליתן לו דמי התוספת כולה, תן לו דמים לפי הממכר, ואם רצית ליתן לו קרקע, תן לו כפי מה ששווה עתה.

כח,יא  [ט] ודין חצי קב בגינה, כדין תשעת קבין בשדה:  שאם הותיר בגינה פחות מחצי קב על הרבעים, אינו מחזיר לו אלא דמים; הותיר חצי קב, מחזיר לו את כל הרבעים עם היתר, דמים או קרקע, כשער הזול שלעת החזרה.

כח,יב  [י] מכר שדה ונעשת גינה ביד לוקח, או גינה ונעשת שדה ביד לוקח--הרי זה ספק אם מחשב לו כדין שהייתה בעת המכר, או כדין שהיא עתה.

כח,יג  [יא] האומר לחבירו בית כור עפר אני מוכר לך מידה בחבל בין חסר בין יתר, או שאמר לו בית כור עפר אני מוכר לך בין חסר בין יתר מידה בחבל--הלוך אחר הפחות שבלשונות, ואין לו אלא כדין אם חסר אם יתר.

כח,יד  [יב] מכר לו בית כור, ואמר לו בסימניו ובמצריו--פחת שתות או הותיר שתות, הגיעו; פחת יתר על שתות, ינכה לו מן הדמים; הוסיף יתר על שתות, ייתן לו דמים או קרקע, הכול לפי השיור.  אם היה הנשאר בשדה פחות מתשעת קבין, ובגנה פחות מחצי קב, ולא היה סמוך לשדה המוכר--מחזיר לו דמים.

כח,טו  [יג] המוכר לחבירו שדה שהלוקח יודע אותה ואת מצריה, וכבר הרגל בה--אפילו אמר לו יש במשיחתה מאתיים, ונמצאת מאה וחמישים--הגיעתו, שהרי ידעה וקיבל עליו.  וזה שהזכיר לו החשבון, כלומר שהיא יפה כמו שדה אחרת שיש במשיחתה מאתיים.

כח,טז  [יד] האומר לחבירו בית כור פלוני אני מוכר לך--אף על פי שאין במשיחתו אלא לתך, הגיעו:  שלא מכר לו אלא מקום הנקרא בית כור.  לפיכך צריך המוכר להביא ראיה שהוא נקרא בית כור.

כח,יז  וכן האומר לחבירו כרם שלי במקום פלוני אני מוכר לך--אף על פי שאין בו גפנים, הגיעו:  והוא, שיהיו קוראין אותו כרם.  וכן האומר לחבירו פרדס אני מוכר לך--אפילו אין בו רימונים, הגיעו:  והוא, שיקרא פרדס.  וכן כל כיוצא בזה.

כח,יח  [טו] וכל הדברים האלו, במקום שאין מנהג כמו שביארנו; אבל במקום שיש מנהג--הלוך אחר מנהג המדינה, ואחר לשון רוב אנשי המקום הידועה להן.
 

הלכות מכירה פרק כט

כט,א  שלושה--אין מקחן מקח ואין ממכרן ממכר, דין תורה:  החירש, והשוטה, והקטן.  אבל חכמים תיקנו שיהיה החירש והקטן נושא ונותן במיטלטלין ומעשיו קיימין, משום כדי חייו.

כט,ב  החירש כיצד נושא ונותן:  חירש שאינו לא שומע ולא מדבר, או שמדבר ואינו שומע כלום--מוכר ולוקח ברמיזה במיטלטלין, אבל לא בקרקע.  אף במיטלטלין, לא יתקיימו מעשיו, עד שבודקין אותו בדיקות רבות, ומתיישבין בדבר.

כט,ג  אילם ששומע ואינו מדבר, או מי שנשתתק--מקחו מקח, וממכרו ממכר, ומתנותיו קיימות בכול, בין במיטלטלין בין בקרקע:  והוא שיבדק כדרך שבודקין לגיטין, או יכתוב בכתב ידו.

כט,ד  השוטה--אין מקחו מקח, ואין ממכרו ממכר, ואין מתנה ממתנותיו קיימת.  ובית דין מעמידים אפטרופוס לשוטים, כדרך שמעמידין לקטנים.

כט,ה  מי שהוא עת שוטה ועת שפוי, כגון אלו הנכפין--בעת שהוא שפוי, כל מעשיו קיימין, וזוכה לעצמו ולאחרים, ככל בן דעת.  וצריכין העדים לחקור הדבר היטב, שמא בסוף שפיותו ובתחלת שטיותו עשה מה שעשה.

כט,ו  קטן עד שש שנים, אין הקניתו לאחרים כלום.  ומשש שנים עד שיגדיל, בודקין אותו:  אם יודע בטיב משא ומתן--מקחו מקח, וממכרו ממכר, ומתנתו מתנה, בין בדבר מרובה בין בדבר מועט, בין מתנת בריא בין מתנת שכיב מרע.  ודבר זה מדברי חכמים כמו שביארנו, כדי שלא ייבטל ולא ימצא מי שימכור לו ולא ייקח ממנו.   במיטלטלין; אבל בקרקע--אינו מוכר ולא נותן, עד שיגדיל.

כט,ז  במה דברים אמורים, בקטן שאין לו אפטרופוס; אבל אם היה לו אפטרופוס--אין מעשיו כלום אפילו במיטלטלין, אלא מדעת האפטרופוס:  שאם רצה לקיים מקחו וממכרו ומתנתו במיטלטלין, מקיים.

כט,ח  בודקין את הקטן לידע אם יודע טיב משא ומתן או אינו יודע, עד שיגדיל:  לפי שיש שם קטן נבון, שהוא יודע והוא בן שבע; ויש אחר שאפילו הוא בן שלוש עשרה, אינו יודע טיב משא ומתן.

כט,ט  קטן היודע בטיב משא ומתן שאין לו אפטרופוס, שנשא ונתן במיטלטלין, וטעה--דינו כדין הגדול:  פחות משתות, מחילה; שתות, תחזור ההוניה; יתר על שתות, בטיל המקח כמו שביארנו.

כט,י  אני אומר שאין מקח הקטן וממכרו קיימין במיטלטלין, אלא בשמשך או המשיך.  אבל אם נתן מעות על המקח, וחזר בו--אינו מקבל מי שפרע; ואחרים שחזרו בו, עומדין במי שפרע.

כט,יא  [ט] וכן אם קנה מיד הקטן, או השכיר מקום המיטלטלין, וחזר בו--לא קנה הלוקח:  שאין מוציאין מיד הקטן בדין, ואין הקניין מיד הקטן כלום--שהקנין בשטר, ואין העדים חותמין אלא על שטר אדם גדול.

כט,יב  [י] וכן קטן שקנה מיטלטלין מאחרים, וקנו מידן, או שכר מהם המקום--לא קנה עד שימשוך, לפי שאינו זוכה בדרכים שזוכין בהן הגדולים.  ראיה לדבר--שאין חצרו שלקטן ולא ארבע אמות שלו קונין לו, מפני שנתרבו מדין שליחות ולא מדין ידו כמו שיתבאר, ולא יהיה הקניין או שכירות המקום, גדול מחצרו.  אבל הקטנה שנתרבת חצרה מידה, תקנה המיטלטלין מאחרים, אם קנו מידן, או בשכירות מקום.

כט,יג  [יא] יראה לי שקטן שקנה קרקע, ונתן דמים, והחזיק--תעמוד בידו, אף על פי שאין ממכרו בקרקע כלום:  שהקטן כמי שאינו לפנינו הוא; וזכין לאדם שלא בפניו, ואין חבין לו אלא בפניו.

כט,יד  [יב] קטן שהגדיל, והביא הזכר שתי שערות אחר שלוש עשרה שנה, והבת אחר שתים עשרה שנה--אף על פי שאינו יודע בטיב משא ומתן--מקחו מקח, וממכרו ממכר, ומתנתו מתנה במיטלטלין; אבל בקרקע, אין מעשיו קיימין, עד שיהיה יודע בטיב משא ומתן, אחר שיגדיל.

כט,טו  [יג] במה דברים אמורים, בקרקע שלו.  אבל קרקע שירש מאבותיו, או משאר מורישיו--אין ממכרו ממכר, עד שיהיה בן עשרים שנה, אף על פי שהביא שתי שערות, ואף על פי שיודע בטיב משא ומתן:  שמא ימכור בזול, מפני שדעתו נוטה אחר המעות; ועדיין לא נתיישבה דעתו בדרכי העולם.

כט,טז  [יד] מתנתו כשהוא פחות מבן עשרים--בין מתנת בריא בין מתנת שכיב מרע, הרי זו קיימת:  שאילו לא הגיעה לו הניה גדולה, לא נתן; והוא דבר שאינו מצוי תמיד.  ואמרו חכמים תתקים מתנתו, כדי שיהיו דבריו נשמעין.

כט,יז  [טו] במה דברים אמורים שהוא מוכר בקרקע אביו כשהוא בן עשרים, כשהביא שתי שערות, או כשנולדו לו סימני סריס.  אבל אם לא הביא, ולא נעשה סריס--עדיין קטן הוא, ואין ממכרו בקרקע ממכר ואפילו בנכסיו, עד שיגיע לרב שנותיו.

כט,יח  [טז] מי שמכר בין בנכסיו בין בנכסי אביו, ומת, ובאו קרוביו וערערו שהיה קטן בעת שמכר, וביקשו לבודקו--אין שומעין להם לנולו; ועוד, שהסימנים עשויין להשתנות במיתה.  וחזקה היא שאין העדים חותמין על השטר, אלא אם כן ידעו בוודאי שהמוכר גדול.

כט,יט  [יז] פחות מבן עשרים שמכר קרקע אביו--חוזר ומוציא מיד הלוקח, בין קודם עשרים בין לאחר עשרים; ומוציא מן הלוקח כל הפירות שאכל.  ואם הוציא הוצאות, או שנטע וזרע--שמין לו, ומחזיר את השאר.

כט,כ  כדין זה הורו רבותיי.  ואני אומר שאפילו קטן שמכר קרקע מנכסי אביו, וכשנעשה בן עשרים לא מיחה--אינו יכול לחזור:  שכיון שלקח המעות, ונשתמש הלוקח בקרקע זו בפניו כשהוא בן עשרים ולא מיחה--נתקיימה ביד הלוקח, שהרי רצה בממכרו.

כט,כא  [יח] השיכור--מקחו מקח, וממכרו ממכר, ומתנותיו קיימין.  ואם הגיע לשכרותו שללוט, והוא השיכור שעושה ואינו יודע מה יעשה--אין מעשיו כלום, והרי הוא כשוטה או כקטן פחות מבן שש.
 

הלכות מכירה פרק ל

ל,א  המוכר שמכר קרקע או מיטלטלין, וזיכה בהן ללוקח שלא מדעתו--יד הלוקח על העליונה:  אם רצה ליקח, אין המוכר יכול לחזור בו; ואם לא רצה, תחזור לבעליה.  לפיכך כותבין שטר למוכר, אף על פי שאין הלוקח עמו; ולעולם הלוקח נותן שכר הסופר, ואפילו מכר שדהו מפני רעתה.

ל,ב  וכן העבד שמכר או קנה או נתן מתנה, או ניתנה לו--יד האדון על העליונה:  אם רצה לקיים מעשיו, הרי אלו קיימין וקנו; ואם לא רצה, בטלו כל מעשיו.  ובדברים בלבד הוא שמקיים האדון או מבטל, ואינו צריך לקנות ממנו כלום.

ל,ג  וכן האישה שמכרה או נתנה מתנה, בין בנכסי בעלה, בין בנכסי צאן ברזל שהכניסה לו, בין בדברים שייחד לה בכתובתה, בין בנכסי מלוג, בין בקרקעות, בין במיטלטלין, וכן אם לקחה או ניתן לה מתנה--יד הבעל על העליונה:  רצה, לקיים; רצה, לבטל הכול.

ל,ד  אבל הבעל שמכר או שנתן--בין קרקע שהכניסה לו אשתו בכתובתה, או קרקע שהכניס לה שום משלו, או קרקע שייחד לה בכתובתה--אף על פי שקנו מיד האישה אחר כך שקיימה מעשיו, הרי כל מה שעשה בטיל:  מפני שהיא אומרת, נחת רוח עשיתי לבעלי.

ל,ה  [ד] מכר או נתן נכסי מלוג, בין מקרקעין בין מיטלטלין--יד האישה על העליונה:  רצתה לבטל, מבטלת; ואם קימה מעשיו, קנו הלוקחים.

ל,ו  [ה] בעל שמכר מיטלטלין שלנכסי צאן ברזל, או מיטלטלין שנתן לה משלו--אף על פי שאינו רשאי, אם עבר ומכר או נתן--קנו הלקוחות, ואין האישה יכולה להוציא מידם.  וכן יש לו לבעל למכור כל נכסיו, אף על פי שהן תחת שיעבוד הכתובה; ואם תבוא לטרוף, טורפת, אלא אם כן כתבה ללוקח תחילה, וקנו מידה.

ל,ז  [ו] האישה שמכרה או נתנה נכסי צאן ברזל לבעלה, לא קנה; ויש לה לחזור ולהוציא מידו, כמו שביארנו בהלכות אישות.

ל,ח  בית דין שמכרו או שלקחו בנכסי יתומים, בין בקרקע בין במיטלטלין, וכן האפטרופין, בין שמינו אותם בית דין בין שמינה אותן אבי יתומים--מקחן מקח, וממכרן ממכר.  אבל מתנתם אינה כלום, שאין אדם נותן דבר שאינו שלו.

ל,ט  [ז] המוכר או הנותן בשבת, ואין צריך לומר ביום טוב--אף על פי שמכין אותו, מעשיו קיימין.  וכן כל מי שקנו מידו בשבת--הקניין קיים, וכותבין לאחר השבת ונותנין.
 

 

הלכות זכייה ומתנה

עניין אלו ההלכות לידע דין זוכה מן ההפקר היאך יקנה ובמה יקנה, ודין נותן מתנה ומקבל ואיזו מתנה חוזרת ואיזו אינה חוזרת.  וביאור כל הדינין אלו בפרקים אלו.
 

הלכות זכייה ומתנה פרק א

א,א  ההפקר--כל המחזיק בו, זכה.  וכן המדברות  הגדולים, כל שבהן הפקר, וכל הקודם בו זכה, כגון העשבים והעצים והפירות שלפירות אילנות  וכיוצא בהן.

א,ב  הצד דגים מן הימים והנהרות, או שצד עופות או מיני חיה--הואיל ואין להם בעלים, זכה:  ובלבד, שלא יצוד בשדה חבירו; ואם צד שם, קנה.  ואם היו הדגים בביבר שלבעלים, וכן חיה ועוף שבביברים--אף על פי שהוא ביבר גדול והוא מחוסר צידה, הרי הן שלבעלי הביברים; והצד משם, הרי זה גזלן.

א,ג  אבל הלוקח דגים מתוך מצודתו שלחבירו כשהיא בתוך הים, או שלקח חיה ממצודתו כשהיא פרוסה במדבר--הרי זה אסור מדברי סופרים; ואם היתה המצודה כלי, ולקח מתוך המצודה--הרי זה גזלן.

א,ד  הפורס מצודה בשדה חבירו, וצד בה חיה או ועוף--אף על פי שאין לו רשות לעשות דבר זה, קנה.  ואם היה בעל השדה עומד בצד שדהו, ואמר זכת לי שדי--קנה בעל השדה, ואין לבעל המצודה כלום.

א,ה  דגים שקפצו לתוך הספינה, קנה בעל הספינה:  שזו כחצר המשתמרת היא, ואינה חצר המהלכת, שהמים הן שמוליכין אותה, ואינה הולכת מחמת עצמה.

א,ו  גר שמת, ולא הוליד בנים בישראל אחר שנתגייר--אין לו יורשין; אלא כל הקודם והחזיק בנכסיו, זכה בהן, ואין בעל המצר יכול לסלקו בדמים, שזו כמתנה היא.

א,ז  שתי שדות בנכסי הגר, ומצר אחד ביניהן, החזיק באחת מהן לקנותה--קנויה.  החזיק בה לקנות אותה ואת חברתה--זו שהחזיק בה, קנה אותה; אבל חברתה, לא קנה.  החזיק בה כדי לקנות את חברתה, לא קנה אחת מהן:  חברתה, מפני שלא החזיק בה; וזו, מפני שלא החזיק בה כדי לקנותה.

א,ח  החזיק בה לקנותה ולקנות את חברתה ואת המצר שביניהן, או שהחזיק במצור לקנות את שתיהן--הרי זה ספק; ואם בא אחר והחזיק בה לקנותה, זכה האחרון.

א,ט  [ח] וכן שני בתים זה לפנים מזה, שהחזיק באחד מהן לקנותו ולקנות את השני--לא קנה אלא זה שהחזיק בו בלבד.  החזיק באחד מהן כדי לקנות את השני, אף זה שהחזיק בו לא קנה.

א,י  [ט] המחזיק בשטר מנכסי הגר כדי לקנות הקרקע הכתובה באותו השטר--לא קנה אלא השטר בלבד, לצור אותו על פי צלוחיתו וכיוצא בזה.

א,יא  [י] שדה המסוימת במצריה--כיון שהכיש בה מכוש אחד, קנה את כולה.  ואם אינה מסוימת במצריה--קונה ממנה באותו מכוש, כדי שילך הצמד בשעת חרישה ויחזור.  והמצר והחצב שמתחמין בו התחומין, מפסיקין בנכסי הגר; וכל המחזיק בשדה, לא קנה אלא עד המצר או עד החצב.

א,יב  [יא] כל המפסיק לפאה, מפסיק בנכסי הגר.  כיצד:  כגון שהיה שם נחל או אמת המים וכיוצא בהן, לא קנה אלא עד הנחל או עד האמה.  וכל המפסיק  שבת, מפסיק בנכסי הגר, כגון שהיה בין שתי השדות רשות היחיד או כרמלית; אפילו היה ביניהם רשות שחולקת לגיטין.

א,יג  [יב] כל דבר המפסיק לטומאה, מפסיק בנכסי הגר.  כיצד:  כגון שנכנס אדם לבקעה זו, וטומאה בבקעה אחרת בצידה, ואינו יודע אם הגיע למקום הטומאה אם לאו--כל מקום שמחזיקין אותו לטומאה, הרי הוא כמקום אחד מוחלק בפני עצמו.

א,יד  [יג] בקעה גדולה שיש בה שדות הרבה, וכולן שלגר אחד, ולא היה ביניהן לא מצר ולא חצב ולא דבר מדברים המפסיקין, ובא אחד והחזיק במקצת הבקעה לקנות את כולה--כל הנקרא על שום אותו הגר, קונה אותו.

א,טו  [יד] גוי שמכר מיטלטלין לישראל, או קנה מיטלטלין מישראל--קונה במשיכה, ומקנה במשיכה או בדמים.  אבל הקרקע--אינו קונה אותה מישראל אלא בשטר, ואינו מקנה אותה לישראל אלא בשטר:  שאין דעתו סומכת אלא על השטר.

א,טז  לפיכך ישראל שלקח שדה מן הגוי, ונתן הדמים, וקודם שיחזיק בה בא ישראל אחר והחזיק בה כדרך שמחזיקין בנכסי הגר--זכה האחרון, ונותן לראשון את הדמים:  מפני שהגוי מעת שלקח הדמים, סילק רשותו, וישראל לא קנה, עד שיגיע השטר לידו; ונמצאו נכסים אלו כנכסי מדבר--כל המחזיק בהן, זכה.

א,יז  [טו] במה דברים אמורים, במקום שאין בו משפט ידוע למלך; אבל אם דין אותו המלך ומשפטו שלא יזכה בקרקע אלא למי שכותב שטר, או הנותן דמים, וכיוצא בדברים אלו--עושין כפי משפט המלך:  שכל דיני המלך בממון, על פיהן דנין.
 

הלכות זכייה ומתנה פרק ב

ב,א  נכסי גר שאין לו יורשים, ונכסי ההפקר, ושדה שמכרה הגוי לישראל ועדיין לא החזיק בה--כולם דינם שווה:  כל המחזיק בהם בדרך מדרכי החזקה שביארנו בהלכות מכירה--קנה, חוץ מאכילת הפירות.

ב,ב  כיצד:  הלוקח קרקע מחברו, והחזיק בה באכילת פירותיה--קנה כמו שביארנו; אבל בנכסי ההפקר, או נכסי הגר--אפילו אכל פירות האילן כמה שנים, לא קנה לא גוף האילן ולא גוף הקרקע, עד שיעשה מעשה בגוף הארץ, או יעבוד עבודה באילן.

ב,ג  ומעשה באישה אחת שאכלה פירות דקל שלוש עשרה שנה, ובא אחר והחזיק באילן בעבודה שעבד בגוף האילן; ובא מעשה לפני חכמים, ואמרו זה האחרון קנה.

ב,ד  [ג] יש דברים רבים שאם החזיק בהן הלוקח, לא קנה עדיין; ואם החזיק באחד מהן בנכסי הגר, או נכסי הפקר, וכיוצא בהן--קנה.  כיצד:  המוצא פלטורין גדולים בנויין בנכסי הגר, וסיד בהן סיוד אחד, או כייר בהן כיור אחד, כמו אמה או יתר מכנגד הפתח--קנה.  [ד] הצר צורה בנכסי הגר, קנה.  המציע מצעות בנכסי הגר, קנה.  הנר את השדה בנכסי הגר, קנה.

ב,ה  המפצל זמורות הגפן או שריגי האילנות וכפות התמרים בנכסי הגר--אם דעתו לעבודת האילן, קנה; ואם דעתו להאכיל העצים לבהמה, לא קנה.  [ה] כיצד:  היה כורת מכאן ומכאן, הרי חזקתו שנתכוון לעבודת האילן; היה כורת מרוח אחת, אינו מתכוון אלא לעצים.

ב,ו  וכן המלקט עצים ועשבים מן השדה--אם דעתו לתקן הארץ, קנה; ואם לעצים, לא קנה.  [ו] כיצד:  לקט הגס והדק, הרי זה בחזקת שנתכוון לתקן את הארץ; לקט הגס הגס, הרי זה בחזקת שנתכוון לעצים.  וכן המשווה פני הארץ--אם דעתו לתקן הארץ, קנה; ואם דעתו להשוות מקום שיעמיד בו גורן, לא קנה.  [ז] כיצד:  היה לוקח עפר המקום הגבוה ונותנו למקום הנמוך, הרי זה מתקן הארץ.  ראינוהו שאינו מקפיד על זה, אלא משליך העפר והצרורות בכל מקום בלא הקפדה--הרי זה בחזקת שאינו מתכוון אלא להשוות מקום לדיש.

ב,ז  וכן הפותח מים לתוך הארץ--אם לתקן הארץ, קנה; ואם לצוד הדגים, לא קנה.  [ח] כיצד:  עשה מקום שייכנסו בו המים בלבד, הרי זה מתכוון לתקן הארץ; עשה שני פתחים אחד להכניס ואחד להוציא, הרי זה מתכוון לצוד דגים.

ב,ח  [ט] הבונה פלטורין גדולים בנכסי הגר, ובא אחר והעמיד להם דלתות--קנה האחרון:  שהראשון לא עשה בגוף הארץ כלום, והרי הוא כמי שעשה גל שלאבנים על גב הארץ שאינו קונה, שהרי לא הועיל בגדר זה, מפני שהוא רחב ביותר ומפולש; ואין צורת אותו הבניין מועלת, עד שיעמיד דלתות.

ב,ט  [י] המפיץ זרע לתוך התלמים, לא קנה:  שבעת שהשליך הזרע, לא השביח כלום; ובעת שיצמח והשביח, שבח הבא מאליו הוא ואינו קונה.

ב,י  [יא] היתה מחיצה בנכסי הגר, ובא זה ועשה מחיצה אחרת על גבה--לא קנה:  ואפילו נבלעה מחיצה התחתונה, והרי העליונה קיימת, שבעת שבנה לא הועיל, ובעת שהועיל מאליו בא המעשה.

ב,יא  [יב] המחזיק בנכסי הגר ובהפקר, והוא אין דעתו לקנות--אף על פי שבנה וגדר, לא קנה.  [יג] העודר בנכסי הגר, וכסבור שהן שלו--לא קנה; עדר בנכסי גר זה, וכסבור שהן שלגר אחר--הואיל ונתכוון במעשיו אלו לקנות מן ההפקר, הרי זה קנה.

ב,יב  [יד] היה משכון ישראל ביד הגר, וכשמת הגר בא ישראל אחר והחזיק במשכון--מוציאין אותו מידו:  שכיון שמת הגר, בטל שיעבודו.

ב,יג  [טו] היה משכון הגר ביד ישראל, ובא ישראל אחר והחזיק בו--לוקח ממנו הראשון כנגד מעותיו, והאחרון קונה את השאר.  [טז] במה דברים אמורים, בשלא היה המשכון בחצר הראשון; אבל אם היה בחצרו--חצרו קונה לו שלא מדעתו כמו שביארנו בעניין מציאה, ואין לזה האחרון כלום.

ב,יד  [יז] גר שמת ובזבזו ישראל את נכסיו, והיו בהן עבדים גדולים--קנו עצמן בני חורין.  אבל העבדים הקטנים--הרי הן כבהמה, וכל המחזיק בהן זכה; וכבר ביארנו דרכי החזקה שיקנו בה העבדים.

ב,טו  [יח] גר שמת ובזבזו ישראל את נכסיו, ושמעו שעדיין לא מת, או שיש לו בן, או שאשתו מעוברת--כולן חייבין להחזיר.  החזירו כולן, ואחר כך שמעו ששמועה הראשונה אמת היתה, ובראשונה מת, או מת בנו מקודם, או הפילה אשתו--כל המחזיק בשנייה, קנה; ובראשונה, לא קנה.
 

הלכות זכייה ומתנה פרק ג

ג,א  הנותן מתנה לחבירו--אין המקבל זוכה בה, אלא באחד מן הדרכים שהקונה זוכה בהן במקחו:  אם מיטלטלין רוצה ליתן לו--עד שיגביה, או ימשוך דבר שאין דרכו להגביה, או יקנה באחד משאר הדברים  נקנין בהן.

ג,ב  ואם קרקע או עבדים נתן לו--עד שיחזיק כדרך שמחזיק הלוקח, או עד שיגיע שטר מתנה לידו.  אבל בדברים--לא זכה המקבל, אלא כל אחד מהן עדיין יכול לחזור בו.

ג,ג  [ב] מחל לחבירו חוב שהיה לו עליו, או נתן לו הפיקדון שהיה מופקד אצלו--הרי זו מתנה הנקנית בדברים בלבד, ואינו צריך דבר אחר כמו שביארנו.

ג,ד  [ג] וכן האומר לחבירו מנה שיש לי בידך, תנהו לזה--קנה, ואין אחד מהן יכול לחזור בו:  בין שנתן המנה לזה בחוב שהיה לו אצלו, בין שנתנו לו מתנה, בין שהיה המנה חוב אצלו, בין שהיה פיקדון בידו, כמו שביארנו.

ג,ה  [ד] כדרך שאין צריכים עדים לעניין מקח וממכר אלא לגלות הדבר בלבד, אם היתה שם טענה וכפירה--כך במתנות ובמחילות, אין צריכין עדים אלא מפני המשקרים.

ג,ו  [ה] כשם שהמוכר צריך לסים הממכר כמו שביארנו, כך הנותן.  כיצד:  הכותב לחבירו קרקע מנכסיי נתונה לך, או שכתב לו כל נכסיי קנויין לך חוץ ממקצתן--הואיל ולא סיים הדבר שנתן לו, ואינו ידוע--לא קנה כלום; ואינו יכול לומר לו תן לי פחות שבנכסיך, עד שיסים לו המקום שנתן לו.  אבל אם אמר לו חלק כך וכך בשדה פלונית--הואיל וסיים השדה, אף על פי שלא סיים החלק, נוטל אותו חלק, מן הפחות שבאותה השדה.

ג,ז  [ו] כל הנותן מתנה על תנאי, בין שהתנה הנותן בין שהתנה המקבל, והחזיק המקבל וזכה בה--אם נתקיים התנאי, נתקיימה המתנה; ואם לא נתקיים התנאי, בטלה המתנה ויחזיר פירות שאכל:  והוא, שיהיה התנאי כראוי.

ג,ח  [ז] כבר ביארנו שכל התנאין שיש במתנות או במקח וממכר:  צריך שיהיה תנאי כפול, והין קודם ללאו, ותנאי קודם למעשה, ויהיה תנאי שאפשר לקיימו; ואם חסר אחד מכל אלו--התנאי בטיל, וכאלו אין שם תנאי.  [ח] וכל האומר על מנת--הרי זה כאומר מעכשיו, ואינו צריך לכפול התנאי.

ג,ט  כזה הורו מקצת הגאונים, ולזה דעתי נוטה.  ורבותיי הורו שאין צריך לכפול את התנאי ולהקדים הין ללאו, אלא בקידושין וגיטין בלבד; ואין לדבר זה ראיה.

ג,י  [ט] הנותן מתנה על מנת להחזיר, הרי זו מתנה:  בין שהתנה להחזירה מיד, בין שהתנה להחזירה בזמן קצוב, או כל ימי חייו שלאחד מהם, או כל ימי חייו שלפלוני--הרי זו מתנה, בין במיטלטלין בין בקרקע; ואוכל פירות כל זמן המתנה.

ג,יא  [י] האומר לחבירו שור זה נתון לך במתנה על מנת שתחזירהו, הקדישו והחזירו--הרי זה מוקדש ומחזר.  אמר לו על מנת שתחזירהו לי--אינו קדוש, שלא התנה עליו אלא שיחזיר לו דבר הראוי לו.  וכן כל כיוצא בזה.

ג,יב  [יא] אסור לישראל ליתן מתנת חינם לגוי, אבל נותן הוא לגר תושב:  שנאמר "לגר אשר-בשעריך  ואכלה, או מכור לנכרי" (דברים יד,כא)--במכירה, ולא בנתינה.  אבל לגר תושב--בין במכירה בין בנתינה, מפני שאתה מצווה להחיותו:  שנאמר "גר ותושב וחי עימך" (ויקרא כה,לה), כלומר לא יהיה זה העני פחות מגר תושב שהוא חי עימך.

ג,יג  [יב] הנותן מתנה לעבד, או לאישה--קנה הבעל והאדון:  אלא שהאדון קונה הגוף, והבעל קונה אותה לפירות.  [יג] נתן מתנה לאישה על מנת שאין לבעלה בה רשות, ולעבד על מנת שאין לרבו בה רשות--קנה האדון, וקנה הבעל.

ג,יד  אבל הנותן מתנה לאישה או לעבד, והתנה הנותן בגופה שלמתנה שתהיה לכך ולכך--לא קנה האדון ולא קנה הבעל.

ג,טו  [יד] כיצד:  הנותן מתנה לאישה ואמר לה הרי המעות האלו נתונים לך במתנה על מנת שתאכלי בהן ותשתי בהן, או על מנת שתלבשי בהן או על מנת שתעשי בהן מה שתרצי בלא רשות בעליך--לא קנה הבעל.  וכן אם אמר לעבד על מנת שתאכל בהן ותשתה בהן, על מנת שתצא בהם לחירות--לא קנה האדון.  וכן כל כיוצא בזה.

ג,טז  [טו] הנותן כל נכסיו לעבדו מתנה--קנה עצמו, ויצא בן חורין, וקנה שאר הנכסים.  ואם שייר כל שהוא, אפילו מיטלטלין--לא קנה כלום:  שאין זה גט חירות גמור, שהרי שייר בו בגט; ומתוך שלא נשתחרר, לא קנה כלום.
 

הלכות זכייה ומתנה פרק ד

ד,א  המקבל את המתנה, וזכה בה, ואחר שבאת לידו והוא שותק, חזר בו ואמר איני רוצה בה, או איני מקבלה, או הרי היא בטילה, או שאמר מום זה נראה לי בה--לא אמר כלום.  וכשם שאין הנותן יכול לחזור בו, כך המקבל אינו יכול לחזור בו אחר שזכה.

ד,ב  מתנה זו שאמר המקבל איני רוצה בה אחר שבאת לידו--הרי היא הפקר, וכל הקודם בה זכה:  שהרי הפקירה המקבל, אחר שזכה בה.  אבל אם היה צווח מעיקרו--לא קנה המקבל, וחוזרת לבעלים הראשונים.

ד,ג  [ב] המזכה לחבירו במתנה על ידי אחר--כיון שהחזיק בה האחר, כגון שמשך המיטלטלין, או הגיע שטר קרקע לידו, או החזיק בקרקע--זכה חבירו, אף על פי שלא הגיעה מתנה לידו; ואין הנותן יכול לחזור בו.

ד,ד  אבל המקבל, ידו על העליונה:  אם רצה, מקבל; ואם לא רצה, לא יקבל.  שזכין לאדם שלא בפניו, ואין חבין לו אלא בפניו; וזכות היא לו שתנתן לו מתנה, אם ירצה, אבל אם לא ירצה, אין נותנין לאדם מתנה בעל כורחו.

ד,ה  [ג] זיכה לו על ידי אחר, וכששמע המקבל שתק, ואחר כך צווח ואמר איני מקבלה--הרי זה ספק:  אם זה ששתק, כבר רצה, וזה שחזר וצווח, חזר בו; או זה ששתק, מפני שעדיין לא הגיע לידו כלום, וזה שצווח, הוכיח סופו על תחילתו.

ד,ו  לפיכך אם קדם אחר, וזכה בה לעצמו--אין מוציאין אותה מידו:  שמא המקבל זכה; וכיוון שאמר איני רוצה בה, הרי הפקירה כמו שביארנו, וזה שקדם ולקחה, מן ההפקר זכה.  ואם חזרו הבעלים הראשונים, ותפסוהו מיד זה שקדם וזכה בה--אין מוציאין אותה מידם:  שמא המקבל הוכיח סופו על תחילתו, ולא קנה אותה; וברשות בעליה הראשונים היא קיימת עדיין.

ד,ז  [ד] ראובן שרצה ליתן מאה דינרין לשמעון, ושלח לו המאה על ידי לוי--אם אמר לו זכה במאה זו לשמעון, או תן מאה זו לשמעון--אינו יכול לחזור בו; אבל אם אמר לו הילך מאה זו לשמעון--יכול לחזור בו, עד שיגיע המאה ליד שמעון.

ד,ח  [ה] הלך לוי במאה זו שנשתלחה עמו להוליכה לשמעון, וביקש שמעון ולא מצאוהו--יחזיר לראובן.  מת שמעון בחיי ראובן, יחזיר לראובן או ליורשיו.  מת ראובן בחיי שמעון--ייתן המאה לשמעון או ליורשיו, שמצוה לקיים דברי המת, ואף על פי שאמר הדברים והוא בריא, שהרי המאה בידו שלשליח עדיין.

ד,ט  [ו] אין אדם זוכה במתנה לחבירו, עד שיהיה הזוכה גדול ובן דעת:  אחד איש ואחד אישה, ואפילו אשת איש, ואפילו עבד ושפחה.  אבל הגוי אינו זוכה:  הואיל ואינו ראוי לשליחות לעולם, כך אינו זוכה לישראל.  וכשם שאין ישראל נעשה שליח לגוי, כך אינו זוכה לגוי.

ד,י  [ז] קטן שנותנין לו צרור וזורקו, אגוז ונוטלו--זוכה לעצמו, ואינו זוכה לאחרים:  פחות מזה--לא לעצמו, ולא לאחרים.  וכן השוטה אינו זוכה, לא לעצמו ולא לאחרים; והמזכה לשוטה על ידי בן דעת, זכה.  אבל החירש זוכה לעצמו, כמו שביארנו בהלכות גזילה.

ד,יא  [ח] זכין לקטן, אפילו בן יום אחד, ולגדול, בין בפניו בין שלא בפניו.  וחצרו שלאדם קונה לו שלא מדעתו, אף על פי שאינו עומד שם:  כיון שהגיעה המתנה לחצרו, כאילו זכה לו בה אחר.  [ט] במה דברים אמורים, בחצר המשתמרת.  אבל בחצר שאינה משתמרת, כגון שדהו וחורבתו--עד שיהיה עומד בצידה ויאמר זכת לי שדי.

ד,יב  וכן ארבע אמות שלאדם שהוא עומד בצידן קונין לו בסימטה, או בצידי רשות הרבים, או בחצר שאין לה בעלים.  אבל ברשות הרבים, או בשדה חבירו--אינו זוכה, עד שתגיע מתנה לידו.  קטנה תזכה לה חצרה, וארבע אמות שלה; אבל הקטן אינו זוכה, עד שתגיע מתנה לידו או שיזכה לו אחר.

ד,יג  [י] המתנה כגט, שאין אדם יכול למסור דברים לשליח.  כיצד:  אמר לשלושה אמרו לפלוני ופלוני שיכתבו ויחתמו בשטר מתנה,  לפלוני--אין זה כלום; ואם אמרו לאותן העדים, וכתבו ונתנו למקבל--לא קנה.

ד,יד  וכן אם אמר לשניים כתבו וחתמו בשטר מתנה, ותנוהו לפלוני--אינן יכולין לומר לסופר לכתוב, אלא הן עצמן כותבין כמו הגט.

ד,טו  [יא] הכותב בשטר נתתי שדה פלונית לפלוני, או שכתב נתתיה לו, או הרי היא שלו--הרי זה זכה, כשיגיע השטר לידו.  אבל אם כתב בשטר אתננה לו--אף על פי שהעידו עליו עדים, לא זכה המקבל:  עד שיאמר לעדים כתבו שטר מתנה ותנו לו, וכותבין ונותנין--שאין המקבל זוכה, עד שיגיע שטר מתנה לידו, או עד שיזכה לו בו על ידי אחרים, כמו שביארנו.

ד,טז  [יב] האומר נתתי שדה פלונית לפלוני, והוא אומר לא נתן לי--חוששין, שמא זיכה לו על ידי אחר.  אבל אם אמר כתבתי ונתתי לו, והוא אומר לא כתב ולא נתן לי--אם המקבל מתנה הוא שאמר כן--הודאת בעל דין כמאה עדים היא, והנותן אוכל פירות שדהו.

ד,יז  ואם בן המקבל הוא שאמר, לא נתת לאבי שדה זו, והוא אומר כתבתי ונתתי לו--מניחין את הפירות על ידי שליש, עד שייוודע הדבר היאך הוא.

ד,יח  [יג] מקבל מתנה שטען ואמר זו שתחת ידי אינה מתנה בידי אלא שומר אני עליה וכיוצא בו, או שאמר בטילה היתה מתחילתה לפי שלא קבלתיה, אלא בעל כרחי באונס, או בטעות, וכיוצא בדברים אלו--דבריו קיימין; ונשבע על זה שבועת היסת, ותחזור לבעליה.  [יד] טען הנותן ואמר שומר אתה עליה, או שאמר שלא מדעתי נתתיה, או גזילה היא בידך, וזה אומר אתה נתתה לי--נשבע המקבל שבועת היסת, ונפטר.
 

הלכות זכייה ומתנה פרק ה

ה,א  הנותן מתנה, בין בריא בין חולה--צריך שתהיה גלויה ומפורסמת.  אמר לעדים כתבו בסתר ותנו לו--אינה כלום, שזה מערים הוא, כדי לאבד ממון אחרים, שיחזור וימכור אחר שייתן.

ה,ב  לפיכך כל שטר מתנת קרקע שאין כתוב בו, ואמר לנו פלוני הנותן שבו בשווקים וברחובות, וכתבו לו מתנה גלויה ומפורסמת, וכיוצא בעניינים אלו--חוששין שמא מתנה מסותרת היא, ולא זכה המקבל.

ה,ג  הכותב שתי מתנות על שדה אחת, הראשונה מסותרת והאחרונה גלויה ומפורסמת--אחרון קנה.  ואפילו היתה הראשונה סתם, ואין בה לא עניין סתירה ולא עניין גילוי אלא מתנה סתם--האחרון קנה.

ה,ד  כבר ביארנו שהמוסר מודעה, ואחר כך נתן מתנה--המתנה בטילה, ואף על פי שאין שם אונס:  שאין הולכין במתנה, אלא אחר דעת הנותן; והואיל וגילה דעתו שאינו רוצה בה, מתנתו בטילה.

ה,ה  לפיכך מי שהיו הדברים מוכיחין שאין דעתו ליתן מתנה זו--אף על פי שנתנה המתנה גלויה, ונמצא שנתנה מקודם מתנה מסותרת--הרי שתי המתנות בטילים:  הראשונה, מפני שהיא מסותרת; והשנייה, מפני שהדבר מוכיח שאינו רוצה, והרי קדמה זו המתנה, שנמצאת כמו מודעה לה.

ה,ו  [ה] מעשה באחד שרצה לישא אישה, ואמרה איני נישאת לך עד שתכתוב לי כל נכסיך; שמע בנו הגדול, וצווח על שמניחו ריקן; אמר לעדים לכו והחבאו וכתבו לו כל נכסיי מתנה, ואחר כך כתב לזו כל נכסיו, ונשאה.  ובא מעשה לפני חכמים, ואמרו לא הבן קנה ולא האישה קנת:  שהרי שלא כרצונו כתב לה, וכאנוס ביצרו הוא, שהרי גילה דעתו במתנה הראשונה, אף על פי שהיא בטילה מפני שהיא מסותרת.  וכן כל כיוצא בעניינים אלו.

ה,ז  [ו] שני שטרות שזמנן יום אחד, והן כתובין על שדה אחת, בין במכר בין במתנה--אם דרך אנשי המקום לכתוב שעות, כל הקודם זכה.  ואם אין דרכם לכתוב שעות, הרי הדבר מסור לדיינים:  כל מי שדעתם נוטה להעמיד שדה זו בידו, יעמידו.

ה,ח  [ז] במה דברים אמורים, בשטר שאין בו קנין אלא קנה שדה זו בשטר זה, שאין אנו יודעין מי הוא משניהם שהגיע שטרו לידו תחילה.  אבל אם היה בכל שטר מהן קנין--כל שקדם לו הקניין, זכה;  העדים.  וכן אם היו שם עדים שזה הגיע לידו שטר מתנתו תחילה, קנה הראשון.

ה,ט  [ח] שני שטרות היוצאים על שדה אחת בשם קונה אחד, ואין זמנם שווה:  אם היה שטר אחד משניהם מכר [ואחד מתנה--אם היה השטר הראשון מתנה, והשני שאחריו מכר--לא ביטל האחרון את הראשון, שיש לומר שלהוסיף לו אחריות חזר וכתב בשם מכר, אף על פי שלא היה כתוב שם אחריות, שאחריות טעות סופר הוא.  וכן אם הראשון מכר] והאחרון מתנה--קנה השדה מזמן ראשון, שלא כתב לו שטר המתנה אלא ליפות את כוחו משום דין בן המצר.

ה,י  [ט] היו שני השטרות במכר או שניהם במתנה--אם הוסיף בשני כלום--הרי הראשון קיים, שלא כתב השני אלא מפני התוספת.  ואם לא הוסיף--ביטל השטר השני את הראשון, ואין לו אחריות אלא מזמן שני.

ה,יא  לפיכך כל הפירות שאכל הלוקח מזמן ראשון עד זמן שני, מחזיר אותם.  ואם היה על אותה השדה חק למלך בכל שנה--הנותן או המוכר נותן אותו החק, עד זמן השטר השני.
 

הלכות זכייה ומתנה פרק ו

ו,א  לעולם אומדין דעת הנותן:  אם היו הדברים מראין סוף דעתו--עושין על פי האומד, אף על פי שלא פירש.  כיצד:  מי שהלך בנו למדינת הים ושמע שמת, ועמד וכתב כל נכסיו לאחר מתנה גלויה גמורה, ואחר כך בא בנו--אין מתנתו קיימת:  שהדברים מוכיחין שאילו ידע שבנו קיים, לא היה נותן כל נכסיו.  לפיכך אם שייר מנכסיו כל שהוא, בין קרקע בין מיטלטלין--מתנתו קיימת.

ו,ב  וכן הכותב כל נכסיו מתנה לאחד מבניו, בין שהיה בריא בין שהיה שכיב מרע, אפילו היה הבן קטן המוטל בעריסה--לא עשהו אלא אפטרופוס, והרי הוא בכל הנכסים כאחד מאחיו:  אומדן דעת הוא, שלא נתכוון אלא להיות אחיו נשמעין לו.  ואם שייר כל שהוא, בין קרקע בין מיטלטלין--זכה הבן במתנה.

ו,ג  במה דברים אמורים, שכתב לבן בין הבנים.  אבל אם כתב כל נכסיו לבן בין הבנות, או לבת בין הבנות, או לאחד מן היורשין בין שאר היורשין--אף על פי שלא שייר כלום, מתנתו קיימת.

ו,ד  וכן הכותב כל נכסיו לאשתו, בין בריא בין שכיב מרע--אף על פי שקנו מידו, לא עשה אותה אלא  על יורשיו:  בין שהיו יורשיו בניו ממנה, או מאחרת, או אחיו, או שאר יורשיו.  ואם שייר כל שהוא, בין קרקע בין מיטלטלין--קנת כל שכתב לה.

ו,ה  במה דברים אמורים, בנשואה.  אבל אם כתב כל נכסיו לאשתו ארוסה, או לגרושה--אף על פי שלא שייר כלום, הרי היא כשאר כל אדם ומתנתו קיימת.

ו,ו  הכותב כל נכסיו לאחד מבניו ולאחר--קנה האחר חצי הנכסים במתנה, ונשאר החצי לבניו; והבן שנתנו לו, אפטרופוס על שאר אחיו.

ו,ז  וכן אם כתב כל נכסיו לאשתו ולאחר--האחר קנה מחצה, ואשתו  על המחצה.

ו,ח  כל אישה שקנת כל נכסי בעלה במתנה--איבדה כתובתה, ותקרע; לפיכך אם יצא עליו שטר חוב, והלכו כל הנכסים בחובו שקדם המתנה--תישאר היא בלא כלום, ולא תיקח בכתובתה שקדמה החוב:  שאומדן דעתה הוא  שבאה לה בשמועה זו שכתב לה כל נכסיו, איבדה כל זכות שיש לה בנכסים חוץ ממתנה זו.

ו,ט  וכן כל הכותב נכסיו לבניו, בין זכרים בין נקבות, בין בריא בין שכיב מרע, וכתב לאשתו עימהן קרקע כל שהוא--הואיל ועשה אותה שותף בין הבנים, ולא מיחת--איבדה כתובתה, ואינה טורפת מנכסים אלו כלום.  אבל מנכסים שיבואו לו אחר אלו, נוטלת מהן כתובתה.

ו,י  כתב לה עימהן מיטלטלין בלבד, או ששייר לעצמו קרקע כל שהוא--כתובתה קיימת.  ותקנת גאונים היא שאפילו שייר מיטלטלין כל שהוא--כתובתה קיימת, שהרי היא אומרת ממה ששייר אני גובה; ומתוך שתרד למה ששייר, תרד לשאר נכסים ותטרוף.

ו,יא  הכותב כל נכסיו לבניו, וכתב לאשתו חלק עימהן, ומת אחד מן הבנים--הרי זו גובה כתובתה מחלק זה שמת, שלא איבדה זכותה אלא מלטרוף מהן.

ו,יב  הרוצה להינשא, וכתבה כל נכסיה בין לבנה בין לאחר, ואחר כך נישאת, ונתגרשה, או מת בעלה--מתנתה בטילה:  שזו מברחת היא; ולא כתבה כל נכסיה אלא להבריח מבעלה שלא יירשנה, וכשתהיה צריכה להן יחזרו לה.  לפיכך אם מתה היא בחיי בעלה, קנה המקבל מתנה את הכול.  ואם שירה כלום, אפילו מיטלטלין--מתנתה קיימת; ואף על פי שנתגרשה, אינה חוזרת.

ו,יג  כל הנותנין כל נכסיהם--כשתבטל המתנה ויחזרו כל הנכסין לבעלים הראשונים, אין המקבל מתנה מחזיר פירות שאכל:  שאפילו נתן האדם מתנה בפירוש על מנת להחזיר כל ימי חיי פלוני, הרי זה אוכל פירות כל זמן המתנה כמו שביארנו.

ו,יד  מי ששלח כלים ממדינת הים, ואמר יינתנו אלו לבניי--הרי אלו יינתנו לבנים ולבנות:  הראוי לבנים לבנים, כגון ספרים וכלי מלחמה; והראוי לבנות לבנות, כגון כלי משי הצבועים וחלי זהב ייטלו אותן הבנות.  היו ראויין לזכרים ולנקבות, ייטלו אותן הזכרים.

ו,טו  וכן המשלח כלים לביתו סתם, והיו בהן כלים הראויין לבנות--ייטלו אותן בנותיו:  אומדן דעת הוא שלהן שלח.  ואם אין לו בנות, או שהיו בנותיו נשואות--ייטלו אותן נשי בניו:  שהדעת נוטה שלהן שלח.

ו,טז  [טו] המשיא בנו הגדול לבתולה בבית, קנה הבית:  והוא, שיהיו נישואין ראשונים לזה הבן, ולא השיא האב בן אחר קודם לו, ולא שייר האב בזה הבית שייחד לו כלום.  ודברים אלו כהלכה שאין לה טעם הם, ונגעו חכמים בדבר זה מאומדן הדעת, שמרוב שמחתו ואהבתו גמר והקנהו הבית, שהרי לא שייר בו לעצמו כלום; לפיכך אם שייר שם אפילו כד אחד, לא קנה הבית.

ו,יז  ייחד לו בית וכלי בית--אף על פי ששייר בבית כלי אחד לעצמו, או היה לו שם אוצר וכיוצא בו--קנה כלי הבית; אבל הבית, לא קנה.  [טז] ייחד לו בית ועלייה--בית, קנה; עלייה, לא קנה.  וכן אם ייחד לו בית ואכסדרה, לא קנה אכסדרה.  שני בתים, זה לפנים מזה--לא קנה אלא האחד שנשא בו.

ו,יח  [יז] כבר ביארנו בנישואין, ששנים שהיה ביניהם שידוכין ופסק זה על ידי בנו וזה על ידי בתו, ואמרו כמה אתה נותן לבנך, כך וכך, וכמה אתה נותן לבתך, כך וכך, ועמדו וקידשו--קנו באמירה; ואינן קונין באמירה זו, עד שעת הנישואין, שכל הפוסק, דעתו לכנוס.

ו,יט  וצריכין שיהיו הדברים שפסקו מצויין ברשותן, שאין אדם מקנה לחבירו דבר שלא בא לעולם כמו שביארנו.  ודברים אלו לא ניתנו להיכתב; לפיכך אינן בשטר, עד שיטרוף בהן.

ו,כ  [יח] המקדש את האישה--אפילו קידשה באלף דינר, בין שחזרה היא בין שחזר הוא, בין שמת הוא בין שמתה היא--אין הקידושין חוזרין לעולם, אלא הרי הן מתנה גמורה שאין לה חזרה.  [יט] ואם היו קידושי טעות, חוזרין המעות.  [כ] והמקדש אחותו, המעות מתנה:  אדם יודע שאין קידושין תופסין בעריות, ואין זה טועה, אלא גמר ונתן לשם מתנה.

ו,כא  השולח סבלונות לבית חמיו--בין מרובין בין מועטין, בין שאכל שם סעודת אירוסין בין לא אכל, בין שמת הוא בין שמתה היא, או שחזר בו האיש--יחזרו הסבלונות כולן, חוץ מן המאכל והמשקה.

ו,כב  וכן כלים מועטים ששלח לה להשתמש בהם שם בבית אביה--אם נשתמשה בהן ובלו או אבדו, אינן משתלמין.  אבל אם היו קיימין--חוזר הכול, וגובה אותם בבית דין:  שהדבר ידוע שלא שלחם אלא דרך נואי בלבד.

ו,כג  חזרה היא בו, חוזר הכול; ואפילו המאכל והמשקה, נותנת דמיו בזול.  וכבר הסכימו הגאונים שאם היו דמי המאכל והמשקה שישה--משלמת ארבעה, אם חזרה בו:  שלא נתן לה מתנה זו, אלא ודעתו שלא תחזור בו.

ו,כד  הורו רבותיי שאם היה מנהג המדינה שיעשה כל ארוס סעודה ויאכיל רעיו, או יחלק מעות לשמשין ולחזנין וכיוצא בהן, ועשה כדרך שעושין כל העם, וחזרה בו--משלמת הכול:  שהרי גרמה לו לאבד ממונו; וכל הגורם לאבד ממון חבירו, משלם.  והוא שיהיו לו עדים כמה הוציא, שאין זה נשבע ונוטל.
 

הלכות זכייה ומתנה פרק ז

ז,א  מנהג פשוט ברוב המדינות שבזמן שיישא אדם אישה, משלחין לו רעיו ומיודעיו מעות כדי שיתחזק בהן על ההוצאה שמוציא במשתה, ובאים אותן הריעים והמיודעים ששלחו, ואוכלין ושותין עם החתן בשבעת ימי המשתה או במקצתן:  הכול כמנהג המדינה.  ואלו המעות שמשלחין נקראין שושבינות, ואותם האנשים ששלחו אלו המעות ואוכלין ושותין עם החתן נקראים שושבינין.

ז,ב  השושבינות אינה מתנה גמורה:  הדברים ידועים שלא שלח זה עשרה דינרין, כדי שיאכל וישתה בזוז אחד; ולא שלח אלא ודעתו שאם יישא הוא אישה, יחזור וישלח לו כמו ששלח לו.  לפיכך אם נשא זה, ולא החזיר לו השושבינות--הרי זה תובעו בדין, ומוציאה ממנו.  [ג] ואין יכול לתובעו, עד שיישא כדרך שנשא הוא.

ז,ג  כיצד:  ראובן שנשא בתולה, ושלח לו שמעון שושבינות, ואחר כך נשא שמעון אלמנה--אינו יכול לתבוע ראובן להחזיר לו השושבינות, שהרי אומר לו איני מחזיר לך אלא בבתולה כמו שנתתה לי.  וכן אם שלח לו בנשואי אלמנה, אינו יכול לתובעו ולהחזיר לו בנשואי בתולה.

ז,ד  עשה ראובן משתה בגלוי ובפרהסיה, ועשה שמעון בצנעה, או שעשה ראובן בצנעה, ועשה שמעון בפרהסיה--אינו יכול לתובעו, שהרי אומר לו איני עושה עימך אלא כדרך שעשית עימי.

ז,ה  ראובן שנשא, ושלח לו שמעון שושבינות, ואכל ושתה עמו, ואחר כך נשא שמעון כנישואי ראובן עצמן, ובא ראובן ואכל ושתה עמו, או שקרא לו שמעון לאכול ולא רצה לבוא, או שהיה במדינה ושמע קול טבלה במקום שאין דרכן לקרות אחד אחד אלא כל השומע יבוא, ושמע ולא בא--חייב להחזיר השושבינות כולה:  שהרי ידע ולא בא, או קרא לו במקום שדרכן לקרות אחד אחד ולא בא.

ז,ו  לא היה ראובן במדינה--מנכין לו דמי מה שאכל ושתה שמעון אצלו, ומחזיר שאר השושבינות.  וכן אם היה במדינה, ולא קראהו או לא הודיעו--מנכין לו; ויש לו עליו תרעומת, מפני שלא הודיעו.

ז,ז  וכמה מנכין:  נהגו בניכוי אם דינר אחד שלח לו שמעון--אינו מחזיר לו כלום, שזה הוא דמי מה שאכל.  ואם יתר על דינר עד סלע שלח לו, מנכה לו מחצה.  מסלע ולמעלה, אומדין דעת המשלח.  [ח] ושיעור השושבינות--אם אדם חשוב הוא, מנכה לו מחצה; ואם צר עין ומדקדק בהוצאתו, אינו מנכה לו אלא שיעור מה שאכל ושתה, ומשלם לו השאר.

ז,ח  [ט] מת שמעון קודם שיישא אישה, או שנשא ומת בתוך ימי המשתה--אין ראובן חייב להחזיר ליורשי שמעון כלום, שהרי אומר להם תנו לי שושביני ואשמח עמו.

ז,ט  [י] לפיכך אם שמח עמו ואחר כך מת שמעון, או שקרא לו ולא בא, או שלא היה במדינה, או שלא הודיעו--הואיל ושלמו ימי המשתה ואחר כך מת שמעון, חייב ראובן להחזיר השושבינות ליורשיו:  או כולה; או בניכוי, אם לא הודיעו או לא היה עמו במדינה.

ז,י  [יא] מת ראובן, ואחר כך נשא שמעון אישה, ושלמו ימי המשתה--מקום שנהגו לגבות השושבינות מן היורשין, כופין יורשי ראובן להחזיר בניכוי; ומקום שלא נהגו, אין היורשין משלמין כלום.

ז,יא  [יב] מת ראובן אחר שנשא שמעון אישה ושלמו ימי המשתה--כופין את יורשיו לשלם השושבינות בכל מקום, שהרי נתחייב אביהן לשלם.  ואם כולה היה חייב לשלם, משלמין את כולה; ואם בניכוי, משלמין בניכוי.

ז,יב  [יג] חמישה דברים נאמרו בשושבינות:  נגבית בבית דין, שאינה אלא כמו מלווה.  ואינה משתלמת אלא בעונתה כעין נישואי ראשון, שזה כמו תנאי הוא, אף על פי שלא פירש שעל דעת זו שלחה.  ואין בה משום ריבית; אפילו שלח לו דינר, והחזיר לו עשרה--מותר, שלא על מנת להוסיף לו שלח.  ואין השביעית משמטתה, שאינו יכול לגוש אותו ולתובעו עד שיישא כדרך שנשא הוא.  ואין הבכור נוטל בה פי שניים כשתחזור ליורשין מפני שהוא ראוי, ואין הבכור נוטל בראוי כמו שיתבאר במקומו.

ז,יג  [יד] השולח תשורה לחבירו, או שנתן לו מעות כשמטה ידו, והוא ממאן ליקח, וזה נשבע שאי אפשר שלא תיקח והפציר בו עד שלקח, וכל כיוצא באלו--אף על פי שלא פירש, הרי אלו מתנה, ואינו יכול לחזור ולתבוע, עד שיפרש שהיא מלווה.

ז,יד  [טו] וכן השולח לחבירו כדי יין וכדי שמן ופרות בעת הנישואין--אינן נגבין בבית דין, מפני שהן גמילות חסדים; ולא נאמרו דיני השושבינות אלא במעות בלבד.
 

הלכות זכייה ומתנה פרק ח

ח,א  הסומה או הפיסח או הגידים, או החושש בראשו או בעינו או ברגלו או בידו, וכיוצא בהן--הרי הוא כבריא לכל דבר בממכרו ומקחו ומתנותיו.  [ב] אבל החולה שתשש כוח כל גופו, וכשל מחמת החולי עד שאינו יכול להלך על רגליו בשוק, והרי הוא נופל על המיטה--הוא הנקרא שכיב מרע, ומשפטי מתנותיו אינן כמתנת הבריא.

ח,ב  כיצד:  שכיב מרע שציווה ליתן לפלוני כך וכך, וליתן לפלוני כך וכך, בין בחול בין בשבת, בין כתב בין לא כתב--זכו הכול כשימות בכל מה שנתן להם, ואינו צריך קנין:  שדברי שכיב מרע, ככתובין וכמסורין הן.

ח,ג  ודבר זה מדברי סופרים.  ואף על פי שאינה קונה אלא מדבריהם, עשו אותה כשלתורה, כדי שלא תיטרף דעתו עליו,  שאין דבריו קיימים.  [ג] לפיכך אם אמר קנו ממני--אפילו בשבת קונין ממנו, שזה הקניין אינו צריך.  [ד] ואין שכיב מרע צריך לומר אתם עדיי; אלא כל השומע דבריו, הרי זה עד:  שאין אדם משטה בשעת מיתתו.

ח,ד  [ה] שכיב מרע שציווה ליתן מתנה לעבר שבמעי אשתו--זכה העובר, מפני שדעתו שלאדם קרובה אצל בנו כמו שביארנו.

ח,ה  [ו] אמר אם ילדה אשתי זכר,  מנה, ואם נקבה, מאתיים--ילדה זכר, נוטל מנה; ילדה נקבה, נוטלת מאתיים; ילדה זכר ונקבה, הזכר נוטל מנה והנקבה מאתיים; ילדה טומטום או אנדרוגינוס, נוטל כפחות שבשניהם.

ח,ו  [ז] שכיב מרע שאמרו לו נכסיו למי, ואמר להם דומה שיש לו בן או שאשתו מעוברת, עכשיו שאין לו בן או שאין אשתו מעוברת, נכסיו לפלוני, ונודע שיש לו בן, או שהייתה אשתו מעוברת--אף על פי שהפילה או מת הבן אחר כך, אין מתנתו מתנה.

ח,ז  [ח] מתנת שכיב מרע אינה קונה, אלא לאחר מיתה, ואין אחד מהן זוכה בדבר שציווה לו בין מקרקעין בין מיטלטלין, אלא לאחר מיתה.  [ט] לפיכך מוציאין לכתובת האישה, ולמזון האלמנה והבנות מיד אלו שציווה להן, שהרי במיתתו נתחייבו הנכסים בכתובה ובמזונות, ואלו שנתן להם לא יקנו אלא לאחר מיתה.

ח,ח  [י] מתנת שכיב מרע שכתוב בה קנין, בין היתה במקצת נכסיו בין היתה בכל נכסיו--חוששין לה שמא לא גמר להקנותו אלא בשטר; והואיל ומתנה זו לא תקנה אלא לאחר מיתה--אין שטר לאחר מיתה, והרי המתנה בטילה.  [יא] ואם קנו ממנו כדי ליפות כוח המקבל, כגון שכתוב בה וקנינו ממנו מוסף על מתנה זו--הרי היא קיימת.

ח,ט  [יב] שכיב מרע שאמר כתבו ותנו מנה לפלוני, ומת קודם שיכתבו  לו--אין כותבין ואין נותנין:  שמא לא גמר להקנותו אלא בשטר, ואין שטר לאחר מיתה.  [יג] ואם אמר כתבו, כדי ליפות כוח המקבל, כגון שאמר תנו מנה לפלוני ואף כתבו וחתמו ותנו לו--הרי אלו כותבין ונותנין לאחר מיתה.

ח,י  [יד] שכיב מרע שכתב כל נכסיו מתנה סתם, ולא שייר כלום--אם עמד--חוזר, ואפילו קנו מידו כדי ליפות את כוחו, בין שהקנה כל נכסיו לאחד, בין שכתבם לשניים:  שאומדן דעת הוא שלא נתן זה הכול, אלא ונתכוון שלא יקנו כלום אלא לאחר מותו.

ח,יא  [טו] שייר כלום לעצמו, בין קרקע בין מיטלטלין--הרי זו מתנה במקצת, וסתמה כמתנת בריא שקונה מזמן הכתיבה; לפיכך אינו חוזר:  והוא, שקנו מידו--שמתנת שכיב מרע במקצת צריכה קנין, בין עמד בין לא עמד.

ח,יב  [טז] במה דברים אמורים, בשנתן סתם:  שהרי אנו אומדין דעתו ואומרין הואיל ושייר, לא נתכוון אלא להקנות לו מחיים במתנת בריא.  [יז] אבל אם נתן לו המקצת בפירוש במתנת שכיב מרע שאינו קונה אלא לאחר מיתה, אינו צריך קנין, ואם עמד, חוזר; ואם לא עמד, קנה זה המקצת.  ואם היה בה קנין, לא קנה אלא אם כן היה מייפה כוחו כמו שביארנו.

ח,יג  [יח] אל תטעה בשכיב מרע שכתב כל נכסיו, ופירש שנתן הכול מעכשיו והקנה מחיים, שאין זו מתנת שכיב מרע, אלא כשאר כל מתנות הבריאים:  שאם הגיע השטר ליד המקבל, או שקנו מיד הנותן--קנה הכול, ואינו יכול לחזור בו.

ח,יד  [יט] הנותן מתנה כשהוא שכיב מרע, וכתוב בה בחיים ובמות, או מחיים ובמות, בין בכול בין במקצת--הואיל ויש בה ובמות, הרי זו מתנת שכיב מרע:  שזה שכתב בה ובמות, שלא יקנה אלא לאחר מיתה; וזה שכתב בה בחיים, סימן ליישב דעתו שיחיה מחולי זה.

ח,טו  [כ] שכיב מרע שנתן הנכסים, שהדבר גלוי שהן כל נכסים שיש לו--הרי זו כמתנה במקצת; ואם קנו מידו ועמד, אינו חוזר.  חוששין אנו, שמא נשארו לו נכסים אחרים במדינת הים, עד שיאמר כל נכסיי שהן אלו, או שיהיה מוחזק שאין לו נכסים אלא אלו; ואחר כך תהיה מתנה בכול.

ח,טז  [כא] שכיב מרע שכתב כל נכסיו לאחרים, רואין:  אם כמחלק כתבם--אם מת, קנו כולן; עמד, חוזר בכולן.  ואם כנמלך אחר ששייר חזר וכתב, וחזר וכתב, וחזר וכתב, וקנו מידו על כל אחד ואחד--מת, קנו כולן; עמד, אינו חוזר אלא באחרון, שהרי נתן לו כל נכסיו הנשארים.

ח,יז  [כב] הכותב כל נכסיו לעבדו, ועמד--חוזר בנכסים, ואינו חוזר בעבד:  שהרי יצא עליו שם בן חורין.

ח,יח  [כג] שכיב מרע שציווה מחמת מיתה, כגון שהייתה דעתו נוטה שהוא מת ודאי, וניכר דבר זה מכלל דבריו--אף על פי שקנו מידו במקצת--אם עמד, חוזר.

ח,יט  [כד] המפרש לים, והיוצא בשיירה, והיוצא בקולר, והמסוכן והוא שקפץ עליו החולי והכביד עליו חליו--כל אחד מארבעתן כמצוה מחמת מיתה הוא, והרי דבריו ככתובין וכמסורין, ומקיימין אותן, אם מת; ואם ניצול ועמד--אפילו קנו מידו במקצת, חוזר כדין כל מצווה מחמת מיתה.

ח,כ  [כה] שכיב מרע שניתק מחולי לחולי--אם לא עמד ולא הלך על משענתו בשוק, מתנתו מתנה.  [כו] עמד בין החולי שציווה בו ובין החולי שמת ממנו, והלך על משענתו--אומדין אותו על פי רופאים:  אם מחמת חולי הראשון מת, מתנתו קיימת; ואם לאו, אין מתנתו קיימת.  ואם הלך בשוק בלא משענת--אינו צריך אומד, אלא בטלו מתנותיו הראשונות.

ח,כא  [כז] מתנת שכיב מרע שאין כתוב בה שמתוך חולי זה שציווה בו מת, ואין העדים מצויין לשאול להם--אף על פי שהרי זה המצוה מת, הרי המתנה בטילה:  שאין מיתתו ראיה, שמא עמד מחולי שנתן בו המתנה ואחר כך חלה חולי אחר ומת; לפיכך הנכסים בחזקת היורשין, עד שיביא ראיה שמתוך החולי שנתן בו מתנה זו מת.
 

הלכות זכייה ומתנה פרק ט

ט,א  שכיב מרע שציווה ואמר לא תגלו מתנה זו, ולא תודיעו בה אדם אלא לאחר מותו--הרי זו מתנה קיימת, ואינה מתנה מסותרת:  שבעת שתקנה שהוא אחר מותו, הרי אמר גלו אותה.  [ב] מצווה מחמת מיתה, אינו צריך לומר גלו את המתנה, אלא אף על פי שהיא כתובה סתם, אין חוששין לה שמא מסותרת היא.

ט,ב  [ג] שכיב מרע שאמר  פלוני נכסיי או מקצת נכסיי, או יחזיק, או יזכה, או יקנה--כולן לשון מתנה הן.  וכן אם אמר יחסין או יירש על מי שראוי ליורשו, הרי זה קנה.  [ד] אמר ייהנה פלוני בהן, יעמוד בהן, יישען בהן--לא קנה.

ט,ג  [ה] שכיב מרע שכתב כל נכסיו לאחר--אם אינו ראוי ליורשו, נוטלן משום מתנה; ואם ראוי ליורשו, נוטלן משום ירושה.  במה דברים אמורים, בשהיה היורש הזה אחת מבנותיו, או אחד מכלל בני בניו, או אחד מכלל אחיו, וכיוצא בהן משאר יורשין.  אבל אם כתבן לאחד מבניו, לא עשהו אלא אפטרופוס כמו שביארנו.

ט,ד  [ו] מי שאמרו לו בשעת מיתתו, נכסיך למי הן, שמא לפלוני, ואמר להן ואלא למי--רואין:  אם ראוי ליורשו, נוטלן משום ירושה; ואם לאו, נוטלן משום מתנה.

ט,ה  [ז] גר שיש לו בן שאין הורתו בקדושה--הואיל ואינו יורשו כמו שיתבאר במקומו, כך אינו יכול ליתן לו נכסיו במתנת שכיב מרע:  לא כל נכסיו ולא מקצתן--שלשון ירושה ומתנה, לגבי יורש אחד הוא.  ואם תאמר יקנה, נמצא זה כאילו ירש אביו; [ח] לפיכך אם נתן לגר משאר הגרים, מתנתו קיימת.

ט,ו  [ט] שכיב מרע שהודה שיש לפלוני אצלי כך וכך חוב, תנוהו לו, או שאמר כלי פלוני הוא פיקדון בידי לפלוני, תנוהו לו, חצר פלונית שלפלוני היא, חוב שיש לי ביד פלוני אינו שלי, שלפלוני הוא--בכל אלו הדברים וכיוצא בהן, הודיתו הודיה.  ואפילו הודה הגר לבנו שאין הורתו בקדושה, דבריו קיימין; אפילו הודה שכיב מרע לגוי, נותנין לו.

ט,ז  [י] אבל שכיב מרע שציווה ליתן לגוי מתנה--אין שומעין לו, שזה כמי שציווה לעבור עבירה בנכסיו.  [יא] אמר פלוני עבדי עשו אותו בן חורין, או שאמר עשיתי אותו בן חורין, או הרי הוא בן חורין--כופין את היורשין, ומשחררין אותו:  שהעבד, ישנו במקצת מצוות.  [יב] אמר פלונית שפחתי עשו לה קורת רוח--עושין לה, ואינה עובדת אלא עבודה שהיא רוצה בה מכל העבודות הידועות לעבדים באותו מקום.

ט,ח  [יג] שכיב מרע שכתב כל נכסיו לאחד, ואמר הלה איני רוצה בהן--לא קנה.  [יד] שתק, ואחר כך צווח--קנה:  שדברי שכיב מרע ככתובין וכמסורין; וכיוון ששתק, אינו יכול לחזור בו.

ט,ט  [טו] שכיב מרע שכתב לזה, וחזר וכתב לאחר--האחרון קנה:  שיש לו לחזור עד שימות--בין בכול בין במקצת, בין לעצמו בין לאחר.  ואפילו כתב וזיכה לראשון, וכתב וזיכה לאחרון--האחרון קנה:  ששכיב מרע שזיכה בה, עדיין מתנת שכיב מרע היא.

ט,י  [טז] אבל שכיב מרע שכתב וזיכה, וקנו מידו--אין לאחר קנין כלום; ואינו יכול לחזור--לא לאחר ולא לעצמו, בין שנתן הכול בין שנתן מקצת.

ט,יא  [יז] שכיב מרע שחזר במקצת, חזר בכול.  כיצד:  נתן כל נכסיו לראשון, וקנו מידו כדי ליפות כוחו, וחזר ונתן מקצתן לאחר, וקנו מידו כדי ליפות את כוחו--שני קנה; אבל הראשון לא קנה כלום, בין שעמד בין שמת.

ט,יב  [יח] נתן מקצת נכסיו וקנו מידו, ואחר כך נתן את כולן לאחר וקנו מידו כדי ליפות כוחו--אם מת--קנה הראשון המקצת, וקנה האחרון את השאר; ואם עמד--ראשון קנה, שני לא קנה.

ט,יג  [יט] שכיב מרע שהקדיש כל נכסיו ולא שייר כלום, או הפקירן, או חלקן לעניים--אם עמד, חוזר בכול.  [כ] מכר כשהוא שכיב מרע, ממכרו קיים כבריא.  [כא] מכר כל נכסיו--אם היו המעות עצמן קיימות--אם עמד, חוזר; ואם הוציא המעות, אינו יכול להחזיר.

ט,יד  [כב] מתנה שהיא סתם, ולא נתפרש בה שהיה בריא כשנתן או שהיה שכיב מרע--הוא אומר שכיב מרע הייתי, והרי עמדתי ואחזור במתנתי, ומקבל מתנה אומר בריא היה, ואינו יכול לחזור--על המקבל להביא ראיה שבריא היה.

ט,טו  לא מצא ראיה--יישבע הנותן שבועת היסת וייפטר, ותעמוד הקרקע בחזקת הנותן.  [כג] אבל אם היו מיטלטלין ביד המקבל--מתוך שיכול לומר שלי הן, יישבע היסת שבריא היה כשנתן לו מתנה זו.

ט,טז  [כד] מי שמת, ונמצאת מתנה קשורה לו על ירכו--אף על פי שהיא בעדים, וקנו מידו כדי ליפות כוח אלו שנתן להם--הרי זו אינה כלום:  שאני אומר כתבה ונמלך.  [כה] ואם זיכה בה לאחר, בין מן היורשין בין שאינו מן היורשין--כל הדברים שבה קיימין ככל מתנות שכיב מרע.

ט,יז  [כו] וכן מי שכתב שטר חוב על עצמו בשם אחר, או בשם בן מבניו, או מן היורשין, ונתן השטר על יד שליש ואמר לו יהיה זה אצלך, ולא פירש לו כלום, או שאמר לו הנח עד שנאמר לך מה תעשה, ומת--הרי זה אינו כלום.
 

הלכות זכייה ומתנה פרק י

י,א  שכיב מרע שאמר תנו מנה לפלוני, ומת--ייתנו לאחר מיתה:  שדברי שכיב מרע, ככתובין וכמסורין הן; ואין חוששין שמא על מנה שיש לו קבור הוא אומר.

י,ב  וכן שכיב מרע שאמר הלואה או הפיקדון שיש לי ביד פלוני, תנו אותה לפלוני--דבריו קיימין, ואינו צריך למעמד שלושתן.

י,ג  וכן אם אמר תנו שטר פלוני לפלוני, זכה במה שיש בשטר, וכאלו כתב ומסר, אף על פי שלא משך השטר; ואין היורש יכול למחול שטר זה, שניתן במתנת שכיב מרע.

י,ד  ומפני מה המוכר או הנותן שטר חוב לחבירו וחזר היורש ומחלו, מחול, ושכיב מרע שנתן שטר חוב, אין היורש יכול למחול--מפני שקנין הראיה שבשטר מדבריהם.  לפיכך היורש, עדיין זה השטר שלו הוא מן התורה ומוחלו; ומתנת שכיב מרע--אף על פי שהיא מדבריהם, עשו אותה כשלתורה, וכאלו קנה ממון שבשטר מן התורה, והגיע לידו, ולא נשאר ליורש בו קנין, ולפיכך אינו מוחל.

י,ה  [ג] שכיב מרע שאמר מנה לפלוני בידי--אם אמר תנו, נותנין; לא אמר תנו, אין נותנין, שמא לא אמר מנה יש לפלוני בידי, אלא כדי שלא יאמרו על יורשיו שיש להן ממון.  [ד] לפיכך אם אמר דבר זה דרך הודאה, ולא היה שם חשש עורמה--נותנין, אף על פי שלא אמר תנו.

י,ו  [ה] כיוצא בו, ראו את אביהם שהטמין מעות בשידה תיבה ומגדל, ואמר שלפלוני הן, שלמעשר שני הן--אם כמוסר דבריו להן, הרי דבריו קיימין; ואם כמערים, לא אמר כלום.

י,ז  [ו] וכן אם בא אחד ואמר להם אני ראיתי את אביכן שהטמין מעות בשידה תיבה ומגדל, ואמר שלפלוני הם, שלמעשר שני הן--אם היו טמונין בבית, לא אמר כלום; בשדה, דבריו קיימין.  כללו שלדבר--כל שאילו יכול ליטלן, דבריו קיימין; ואם לאו, לא אמר כלום.

י,ח  [ז] הרי שהיה מצטער על מעות שהניח לו אביו, ולא ידע היכן החביאן, ואמרו לו בחלום כך וכך הם, ובמקום פלוני הן,  הן, או שלמעשר שני הן, ומצאן במקום שנאמר לו, וכמנין שנאמר לו:  זה היה מעשה; ואמרו חכמים, דברי חלומות לא מעלין ולא מורידין.

י,ט  [ח] שכיב מרע שהודה שיש לפלוני בידו מנה, ואמרו יתומים חזר ואמר לנו אבינו פרעתיו--נאמנין, ונשבעין על זה היסת.  [ט] אמר תנו, ואמרו יתומים חזר ואמר לנו אבא פרעתיו--אין נאמנין.

י,י  אמר מנה לפלוני בידי, ואמרו יתומין נתננו--אין נאמנין:  שהרי לא אמר תנו, ומניין ידעו שחייבין ליתן.  [יא] אמר תנו, ואמרו יתומים נתננו--נאמנין, ונשבעין היסת שנתנו.

י,יא  [יב] שכיב מרע שנתן מנה לאחד ואמר לו, הילך מנה זו לפלוני--הלך, ומצאו שמת--אם קיים היה בשעה שנתן לו השכיב מרע, יינתנו ליורשי מי שנשתלחו לו:  שדברי שכיב מרע, ככתובין וכמסורין הן.  ואם לא היה קיים, יחזרו ליורשי המשלח:  שאין קנין למת.

י,יב  [יג] שכיב מרע שאמר תנו מאתיים זוז לפלוני, ושלוש מאות לפלוני, וארבע מאות לפלוני--אין אומרין כל הקודם בשטר זכה.  לפיכך אם לא הניח תשע מאות, חולקין הנמצא לפי מה שכתב להן.  ואם יצא עליו שטר חוב, גובה מכולן:  מכל אחד ואחד, כפי מה שנתן לו.  כיצד:  היה החוב ארבע מאות וחמישים זוז, בעל המאתיים נותן מאה, ובעל השלוש מאות מאה וחמישים, ובעל הארבע מאות נותן מאתיים.

י,יג  [יד] אבל אם אמר תנו מאתיים זוז לפלוני, ואחריו שלוש מאות לפלוני, ואחריו ארבע מאות לפלוני--כל הקודם בשטר זכה.  לפיכך אם יצא עליו שטר חוב, גובה מן האחרון; אין לו, גובה משלפניו; אין לו, גובה משלפני פניו.

י,יד  [טו] שכיב מרע שאמר ידור פלוני בבית זה, יאכל פלוני פירות דקל זה--לא אמר כלום:  שלא הקנה להם דבר שיש בו ממש--שהדירה והאכילה וכיוצא בהן, הרי הן כדיבור וכשינה שאינן נקנין.  אבל אם אמר תנו בית זה לפלוני כדי שידור בו עד זמן פלוני, או תנו דקל זה לפלוני כדי שיאכל פירותיו--דבריו קיימין:  שהרי הקנה להם הגוף לפירות, והגוף דבר שיש בו ממש.  וכן כל כיוצא בזה.
 

הלכות זכייה ומתנה פרק יא

יא,א  שכיב מרע שאמר נכסים אלו לבניי, אין הבנות בכלל.  היה לו בן אחד ובת אחת, או בן ובן הבן--אף על פי שאמר לבניי שהוא לשון רבים, אין נותנין אלא לבנו:  שהבן האחד נקרא בנים.

יא,ב  שכיב מרע שאמר נכסיי לטוביה, ומת, ובא אחד ששמו טוביה, ואמר אני הוא--נוטלן.  ואם הוחזק שמו רב טוביה, אינו נוטלן; ואם היה שכיב מרע גס בו, וקורא אותו בשמו--נוטלן.

יא,ג  באו שניים לתבוע, וכל אחד מהן מוחזק שמו טוביה--אם היה אחד תלמיד חכמים, תלמיד חכמים קודם; אין בהן תלמיד חכמים, והיה אחד מהן שכן או קרוב--הוא קודם; היה אחד שכן ואחד קרוב, השוכן קודם.  שניהם קרובים או שניהם שכנים או שניהם תלמידי חכמים, יעשו הדיינין כמו שייראה להם:  כל מי שדעותן נוטה שעל זה אמר, נותנין לו.  וכן אם היו רבים.

יא,ד  שכיב מרע שאמר נכסיי לפלוני ופלוני ופלוני--חולקין בשווה, אפילו הן מאה.  [ה] אמר נכסיי לפלוני ולבני--פלוני נוטל מחצה, וכל בניו מחצה.  ומעשה באחד שאמר לאשתו נכסיי ליך ולבניך; ואמרו חכמים תיטול היא מחצה, וכל הבנים מחצה.  [ו] אמר לפלוני ופלוני ובני פלוני--נוטלין בני פלוני מחצה, והשניים הראשונים מחצה.

יא,ה  [ז] שכיב מרע שאמר יחלוק פלוני בנכסי,  מחצה.  תנו חלק לפלוני בנכסי,  אחד משישה עשר; ויש מי שהורה  רביע הנכסים.

יא,ו  [ח] שכיב מרע שאמר תנו חלק לפלוני בבור היין שיש לי,  רביע היין.  אמר תנו לו בו חלק בחבית, הרי מיעט וייטול שמין היין.  אמר תנו לו בו חלק לקדירה, נוטל חלק משנים עשר מן היין.  אמר תנו לו בו חלק לטפיח, נוטל חלק משישה עשר מן היין שבבור, שהרי גילה דעתו שלחלק מועט נתכוון.  [ט] ואין גומרין מן השיעורין האלו לדין אחר.

יא,ז  [י] שכיב מרע שאמר תיטול אשתי כאחד מן הבנים, נוטלת כאחד מבניו; ואם נולדו לו בנים אחר הצוואה--מצטרפין עם אלו שהיו בשעת הצוואה, ונוטלת חלק עם כולן.

יא,ח  כיצד:  היו שלושה בנים בשעת הצוואה, ולאחר מכאן נולדו לו שניים--נוטלת חלק כאחד מן החמישה, שהוא שתות כל הממון.  [יא] ואינה נוטלת עימהם אלא בנכסים שהיו לו בשעת הצוואה; אבל נכסים שבאו לו אחר הצוואה, אין לה בהן חלק:  שאין אדם מקנה דבר שאינו ברשותו.

יא,ט  [יב] שכיב מרע שאמר מיטלטלין שלי לפלוני--נוטל כלי תשמישו, אבל לא חיטים ושעורים וכיוצא בהן; אמר כל מיטלטלין שלי, נוטל הכול.  [יג] והעבדים בכלל המיטלטלין; אבל לא ריחיים התחתונה וכיוצא בה, שהרי היא מחוברת בארץ.

יא,י  [יד] אמר כל המיטלטל, נוטל אף הריחיים התחתונה וכיוצא בה.

יא,יא  [טו] שכיב מרע שאמר נכסיי לפלוני--נוטל כל המיטלטלין וכל הקרקעות, והבגדים והעבדים והבהמה והעופות, והתפילין עם שאר ספרים:  הכול בכלל נכסים.  אבל ספר תורה, יש בו ספק אם הוא בכלל נכסים או אינו; לפיכך אם תפסו, אין מוציאין מידו.

יא,יב  [טז] שכיב מרע שאמר תנו מאתיים זוז לפלוני בני בכורי בראוי לו--נוטלן, ונוטל בכורתו.  [יז] אמר בבכורתו, ידו על העליונה:  רצה חלק בכורה, נוטל; רצה מאתיים זוז, נוטל.  [יח] וכן אם אמר תנו מאתיים זוז לפלונית אשתי בראוי לה--נוטלתן, ונוטלת כתובתה.  ואם אמר בכתובתה, ידה על העליונה.  [יט] אמר תנו מאתיים זוז לפלוני בעל חובי בראוי לו--נוטלן, ונוטל חובו.  אמר בחובו, אין לו אלא חובו.

יא,יג  [כ] שכיב מרע שאמר תנו ארבע מאות זוז לפלוני,  בתי--הרי זה כמי שנתן לו שתי מתנות:  כל איזה שירצה מהן, ייקח; לפיכך אם רצה ליקח המעות, ולא יישא הבת--ייקח.  אבל אם אמר ייקח בתי ותנו לו ארבע מאות זוז--הרי זה תנאי, ולא יזכה במעות עד שייקח הבת.

יא,יד  [כא] שכיב מרע שאמר תנו ארבע מאות זוז לבתי בכתובתה, או לכתובתה--אם דרך אנשי העיר להוסיף בשומת הנדוניה, ולכתוב שווה מנה במאתיים--אינה נוטלת אלא מאתיים:  שהרי לא אמר ארבע מאות זוז סתם, אלא לכתובתה; כלומר, תנו לה מה שתהיה שומתו בכתובתה ארבע מאות זוז.

יא,טו  [כב] אמר תנו נדוניה לבתי כך וכך בגדים, וכך וכך כלים, וזלו הבגדים והכלים אחר כן--הריוח ליתומים, ונותנין לה כשער הזול.  וכן אם אמר תנו ארבע מאות זוז דמי היין לבתי, והוקיר היין--הריוח ליתומים, ונותנין לה ארבע מאות זוז בלבד.

יא,טז  מעשה באחד שהיה יוצא בקולר, ואמר תנו לפלוני ארבע מאות זוז מיין מקום פלוני.  ואמרו חכמים  ארבע מאות זוז מדמי אותו היין, שלא נתכוון זה ליתן לו מן היין משקל ארבע מאות זוז, ולא נתכוון אלא לדמים; וזה שיחדן ביין, ליפות את כוחו.

יא,יז  ושוב מעשה באחד שמת ואמר הדקל לבתי, והניח שני חציי דקל; ואמרו חכמים תיטול השני חציים, שלזה נתכוון והם שקרא דקל.

יא,יח  ושוב מעשה באחד שאמר תנו לפלוני בית המחזיק מאה כדין, ונמצא הבית שיש לזה המצוה מחזיק מאה ועשרים.  ואמרו חכמים זכה בבית זה, שהדברים מראין שכוונתו לזה היתה:  שכל הנותן, בעין יפה נותן.  וכן כל כיוצא בדברים אלו.

יא,יט  [כג] שכיב מרע שאמר תנו לבניי שקל בכל שבת, או שאמר אל תיתנו להם אלא שקל, ונמצא שאין מספיק להם אלא סלע בכל שבת--נותנים להם כל צורכן:  שלא נתכוון זה להרעיב את בניו, אלא לזרז אותם, שלא ירויחו בהוצאה יתר מדיי.

יא,כ  [כד] שכיב מרע שציווה ואמר אל יספדוהו, אין סופדין אותו.  אל תקברוהו מנכסיו--אין שומעין לו, שיחוס על ממון בניו, ויפיל עצמו על הציבור, שאסור להניחו בלא קבורה; אלא כופין את היורשין לקוברו מנכסיו.
 

הלכות זכייה ומתנה פרק יב

יב,א  שכיב מרע שאמר בני פלוני יירשני--הרי זה יורש אותו לבדו, ולא יירשו שאר הבנים.  וכן אם אמר על בת בין הבנות, או אח בין האחין, או שאר היורשים--דבריו קיימין.  [ב] אבל הבריא, אין דבריו קיימין.

יב,ב  [ג] שכיב מרע שאמר נכסיי לפלוני, ואחריו לפלוני--אין לשני אלא מה ששייר ראשון.  [ד] ואם היה הראשון ראוי ליורשו, כגון שהיה בן מכלל הבנים--אין לשני כלום:  שכל לשון מתנה ליורש, הרי היא כלשון ירושה; וירושה--אין לה הפסק, ואף על פי שאמר ואחריך לפלוני.

יב,ג  [ה] אבל הבריא שנתן מתנת בריא על דרך זו, וכתב לזה נכסיי לך ואחריך לפלוני--אין לשני אלא מה ששייר ראשון, בין שהיה הראשון ראוי ליורשו בין שלא היה ראוי ליורשו.

יב,ד  [ו] שכיב מרע שאמר נכסיי לך ואחריך לפלוני, והיה הראשון ראוי ליורשו, ופירש ואמר לא משום ירושה אני נותן לך שאין לה הפסק, אלא במתנה והרי הפסקתיה--השני קונה מה ששייר הראשון.  לפיכך אם נתן המעות על ידי שליש, או שאמר תנו לבניי שקל בכל שבת ולא משום ירושה אני נותן להם, והנשאר מן הנכסים אחר מותם יהיה לפלוני--אין נותנין להם אלא שקל, אף על פי שאינו מספק להם.

יב,ה  [ז] נכסיי לפלוני, ואחריו לפלוני--מת ראשון, קנה שני; מת שני, הרי אלו שליורשי השני; מת השני בחיי הראשון, הרי הנכסים שליורשי הראשון.

יב,ו  [ח] אף על פי שאין לשני אלא מה ששייר הראשון, אסור לראשון למכור וליתן גופן, אלא אוכל הפירות, עד שימות ויזכה השני.  [ט] ואם עבר הראשון ומכר ונתן במתנה, אין השני מוציא מיד הלקוחות, שאין לשני לא מן הגוף ולא מן הפירות, אלא הנשאר.  וכל המשיא עצה לראשון למכור, נקרא רשע.  ואפילו היה בהן עבדים, והוציאן הראשון לחירות, או כלים, ועשאן תכריך למת--מעשיו קיימין.

יב,ז  [י] במה דברים אמורים, בשמכר הראשון או נתן מתנה לאחרים.  אבל אם מכרן הראשון או נתנן במתנה לבנו או לאחד מיורשיו, לא עשה כלום.  וכן אם נתנן במתנת שכיב מרע, אפילו לאחרים--לא עשה כלום:  שאין מתנת שכיב מרע קונה, אלא לאחר מיתה, וכשימות, יקנה השני.

יב,ח  [יא] היה חוב על הראשון, או כתובת אישה, ובאו לבית דין להיפרע מנכסים אלו--אף על פי שהראשון קיים--אין בית דין מגבין אותן מגוף הנכסים, אלא מן הפירות בלבד שמין להם.

יב,ט  מת הראשון, ובא בעל חובו ואשתו לגבות מנכסים אלו--אין מגבין להם כלום:  אפילו עשאן הפותיקי או שיחדן לאשתו בכתובתה--אינן גובין מנכסים אלו כלום, אלא הרי הן שלשני.

יב,י  [יב] שכיב מרע שאמר לאישה פנויה, נכסיי ליך ואחריך לפלוני, ועמדה ונישאת--בעל לוקח הוא, ואין השני מוציא מיד הבעל.  היתה אשת איש כשנאמר לה ואחריך לפלוני--השני מוציא מיד הבעל, שכיון שזכת בנכסים על תנאי זה כשהיא נשואה, נמצא כאילו אמר לה בפירוש אחריך יקנה פלוני, לא הבעל.

יב,יא  לפיכך אם מכרה נכסים אלו כשהיא תחת בעלה, ומתה תחת בעלה--יעמדו נכסים ביד הלוקח:  שאם יוציא בעל מיד לוקח, מפני שמכרה כשהיא נשואה, הרי השני מוציא מיד הבעל, והלוקח חוזר ומוציא מיד השני--שהרי מכרה לו, ואין לו אלא מה ששייר; ואין בשלושתן מי שהוציא ממון אלא הלוקח, ולפיכך תעמוד בידו.

יב,יב  מעשה באחד שאמר נכסיי לאמי, ואחריה ליורשי, והיתה לו בת נשואה, ומתה הבת בחיי הבעל ובחיי אם אביה, ואחר כך מתה הזקנה; ואמרו חכמים, אין הבעל יורש אותן הנכסים, מפני שהן ראויין לאשתו, ולא זכת בהן האישה אלא אחר שמתה.  אבל אילו הניחה הבת בן או בת--היו יורשין הנכסים, שמשמע יורשיו ואפילו יורשי יורשיו.  ואלו אמר וכשתמות הזקנה--הרי הן לבתי מעכשיו, היה הבעל יורש אותן אחר מיתת אשתו.

יב,יג  הכותב נכסיו לבנו לאחר מותו--הרי הגוף שלבן מזמן השטר, והפירות לאב עד שימות.  לפיכך האב אינו יכול למכור, מפני שהן נתונין לבן; והבן אינו יכול למכור, מפני שהן ברשות האב.

יב,יד  מת האב, והניח פירות מחוברין לקרקע--הרי הן שלבן, מפני שדעתו שלאדם קרובה אצל בנו.  היו תלושין, או שהגיעו להיבצר--הרי הן שליורשין.

יב,טו  עבר האב ומכר--מכורין, עד שימות.  וכשימות האב, מוציא הבן מיד הלוקח, ואם היו שם פירות מחוברין, שמין אותם ללוקח ונותן הבן דמיהם; היו תלושין, או שהגיעו להיבצר--הרי הן שללוקח.

יב,טז  עבר הבן ומכר--אין ללוקח כלום, עד שימות האב.  מכר הבן בחיי האב, ומת הבן ואחר כך מת האב--כשימות האב, יקנה הלוקח:  שאין לאב אלא פירות, וקניין פירות אינו כקניין הגוף.

יב,יז  [יד] מתנת בריא שכתוב בה מהיום ולאחר מיתה--הרי היא כמתנת שכיב מרע, שאינה קונה אלא לאחר מיתה:  שמשמע דברים אלו--שאף על פי שקנה הגוף מהיום, אינו זוכה בו ואוכל פירות אלא לאחר מיתה.

יב,יח  [טו] שטר מתנה שכתוב בו שיקנה פלוני שדה פלונית לאחר מיתה, בין שהיה בשטר קנין בין שלא היה בו קנין--כיון שכתוב בו זמן ובזמן זה חי היה, הזמן מוכיח שמחיים הקנה לו; ואינו זוכה אלא לאחר מיתה--שאילו היה בדעתו להקנות לו בשטר זה לאחר מיתה, שאין שטר לאחר מיתה--לא היה כותב בו זמן.

יב,יט  לפיכך אף על פי שאין כתוב בו מהיום ולאחר מיתה, קונה לאחר מיתה.  וזה שכותבין בכל המתנות והממכרות מעכשיו, ואף על פי שיש בשטר הזמן--להרויח הדבר כותבין כן, אף על פי שאינו צריך.

יב,כ  [טז] בריא שנתן מתנה, וכתב בשטר בחיים ובמות--הרי זו מתנה גמורה מחיים, שהרי כתוב בה בחיים; וזה שכתב ובמות, כמו שאומר מעתה ועד עולם, וכמו נואי שטר הוא זה.

יב,כא  [יז] הצדיקים הגמורים ואנשי מעשה, לא יקבלו מתנה מאדם; אלא בוטחים בה' ברוך שמו, לא בנדיבים; והרי נאמר "ושונא מתנות יחיה" (משלי טו,כז).
 

 

הלכות שכנים

עניין אלו ההלכות לידע דין חילוק הקרקעות בין השותפין, והרחקת נזק כל אחד מהם משכנו ומבעל המצר שלו, ודין בעל המצר.  וביאור כל הדינין האלו בפרקים אלו.
 

הלכות שכנים פרק א

א,א  אחד הקונה מחברו חצי שדהו, או שניים שקנו מאחד שדה, או שירשו, או שניתנה להן במתנה, או שהחזיקו בה מן ההפקר או נכסי גר:  כללו שלדבר--כל שיש ביניהם שותפות בקרקע, וביקש אחד מן השותפין לחלוק וליטול חלקו לבדו--אם יש באותה קרקע דין חלוקה, כופה את שאר השותפין וחולקין עמו; ואם אין בה דין חלוקה, אין אחד מהן יכול לכוף את חבירו לחלוק.  וכן הדין במיטלטלין.

א,ב  במה דברים אמורים, בשאין אחד מהן מכיר את חלקו במקום שהן שותפין בו, אלא יד כולן משתמשת בכל המקום; אבל אם היה כל אחד מהן מכיר חלקו--אף על פי שאין בה דין חלוקה, כופה כל אחד מהן את חבירו להבדיל בין חלקו וחלק חבירו.

א,ג  [ב] אחד מן השותפין שאמר לחבירו במקום שאין בו דין חלוקה, או בדבר שאי אפשר שיחלק כגון שפחה או כלי, מכור לי חלקך בכך וכך, או קנה ממני חלקי בשער הזה--הדין עמו, וכופין את הנתבע למכור לחבירו או לקנות ממנו.

א,ד  אבל אם אין התובע רוצה לקנות, או לא יימצא במה יקנה--אינו יכול לכוף את חבירו לקנות ממנו, אפילו בשער הזול:  שהרי חבירו יכול לומר לו אין רצוני שאקנה, אלא שאמכור.

א,ה  לפיכך שני אחין, אחד עני ואחד עשיר, שהניח להם אביהם מרחץ או בית הבד--אם עשאן האב לשכור, השכר לאמצע כל זמן שירצו לעמוד בשותפות; עשאן האב לעצמו--אינו יכול לכוף אחיו לשכור אותם, אלא משתמשין בהם כדרך שהשתמש אביהם.  והרי העשיר אומר לעני קח לך זיתים, ובוא ועשה אותם בבית הבד, קנה לך עבדים, ויבואו וירחצו במרחץ.  ואין העני כופה את העשיר לקנות חלקו; אלא אם כן אמר לו קנה ממני או מכור לי, והריני לווה וקונה, או מוכר לאחרים וקונה--הדין עמו.

א,ו  אמר כל אחד מהן איני קונה, אלא הריני מוכר חלקי--מוכרין אותה לאחרים.  אמר כל אחד מהם איני מוכר, אלא כל אחד מהן רוצה שיקנה חלק חבירו, או שאין אחד מהן רוצה לא לקנות חלק חבירו ולא למכור חלקו אלא יישארו שותפין בגוף--היאך הן עושין:  אם היה המקום עשוי לשכור--שוכרין אותו, וחולקין שכרו.  ואם אינו עשוי לשכור--אם חצר היא, שוכנין בה שנה שנה, שאי אפשר שישכנו שניהם כאחד, מפני היזק ראייה שהרי אין בה דין חלוקה; ואין אדם עשוי לטרוח כל שלושים יום לפנות מחצר לחצר, אלא משנה לשנה.

א,ז  ואם מרחץ היא, נכנסין לה שניהם תמיד בכל יום.  וכן כל דבר שראוי להשתמש בו תמיד, ואינו עשוי לשכור, כגון מרחץ או שפחה או ספר תורה--אינו יכול לומר לו אתה יום ואני יום, שהרי אומר לו בכל יום אני רוצה להשתמש בזה.

א,ח  [ג] אחד השוכר מחברו מקצת חצר, או שדה שאין בה דין חלוקה, או שניים ששכרו מקום אחד בשותפות--כל אחד מהן יש לו לכוף את חבירו ולומר לו, או שכור ממני חלקי או השכר לי חלקך; ואם יש בה דין חלוקה, חולקין.

א,ט  [ד] איזה הוא דין חלוקה, כל שאילו יחלק לפי השותפין יגיע לפחות שבהם חלק ששם הכול קרוי עליו; אבל אם אין שם הכול נקרא על החלק, אין בה דין חלוקה.

א,י  כיצד:  כל חצר שאין בה ארבע אמות על ארבע אמות, אינה קרויה חצר; וכל שדה שאין בה כדי זריעת תשעת קבין, אינה קרויה שדה; וכל גינה שאין בה כדי זריעת חצי קב, אינה קרויה גינה; וכל פרדס שאין בו כדי זריעת שלושת קבין, אינו קרוי פרדס.

א,יא  לפיכך אין חולקין את החצר, עד שיהיה בה ארבע אמות לכל אחד ואחד מן השותפין; ולא את השדה, עד שיהיה בה בית תשעת קבין לכל אחד ואחד; ולא את הגינה, עד שיהיה בה בית חצי קב לכל אחד ואחד; ולא את הפרדס, עד שיהיה בו בית שלושת קבין לכל אחד ואחד.

א,יב  במה דברים אמורים, בארץ ישראל וכיוצא בה.  אבל בבבל וכיוצא בה, אין חולקין את השדה, עד שיהיה בה כדי חרישת יום לזה וחרישת יום לזה; ולא את הפרדס, עד שיהיה בו שישה ושלושים אילנות לזה ושישה ושלושים אילנות לזה כדי עבודת אדם אחד ביום אחד; ושדה שמשקין אותה בדלי, עד שיהיה בה כדי שימלא הפועל יום אחד לזה ויום אחד לזה.

א,יג  [ה] אין חולקין את הטרקלין, ולא את המורן, ולא את השובך, ולא את בית הבד, ולא את המרחץ, ולא את הטלית, עד שיהיה בכל חלק מהן כדי לזה וכדי לזה.  אם מרחץ חלקו, עד שיהיה בכל חלק כדי מרחץ; ואם שובך, עד שיהיה כל חלק שובך בפני עצמו; וכן בטלית ובשאר כל הדברים.

א,יד  אין בהן כדי לזה וכדי לזה, מעלין אותו בדמים, ויש לו לומר לחבירו, או מכור לי או קנה ממני.  אמר אחד מהן חלק זה אף על פי שאין החלוקין שווים, ואני אטול את הפחות, וטול אתה את היתר--אין שומעין לו, שהרי אומר לו אין רצוני ליקח מתנה, אלא הואיל ואין בה דין חלוקה בשווה, הרי אנו מעלין אותה בדמים.
 

הלכות שכנים פרק ב

ב,א  חצרות הכפרים, שכל אחד ואחד בונה לו בית ונמצאת החצר שבין הבתים משותפת לכל בני הבתים--הרי יש לכל פתח ופתח ארבע אמות לפניו, ברוחב כל הפתח.  והנשאר מן החצר--אם יש בו ארבע אמות על ארבע אמות לכל שותף ושותף, חולקין אותה; ואם לאו, אין חולקין אותה, שכל חצר שאין בה ארבע אמות על ארבע אמות, אינה קרויה חצר כמו שביארנו.

ב,ב  כיצד:  היו שני שותפין, לזה שני בתים ולזה בית אחד--זה שיש לו שני בתים, מודדין לו מן החצר ארבע אמות לכל בית ובית על רחב הפתח, אפילו היה עשר אמות; וזה שיש לו בית אחד, נותנין לו ארבע אמות ברוחב פתחו לפני פתחו.  והנשאר מן החצר--אם יש בו שמונה אמות כדי שיהיה לזה ארבע אמות על ארבע אמות ולזה ארבע אמות על ארבע אמות, חוץ --יש בה דין חלוקה, וחולקין; פחות מזה, אין בה דין חלוקה.

ב,ג  [ב] בית שיש לו פתחים רבים מכל רוחותיו, יש לו ארבע אמות לכל רוח; ואם ייחד לו פתח, אין לו אלא ארבע אמות כנגד פתחו.

ב,ד  [ג] אכסדרה--אם אפשר לו להיכנס לתוכה במשאו, אין לה ארבע אמות; ואם לאו, יש לה ארבע אמות:  שלא אמרו שיש לכל פתח ארבע אמות, אלא כדי לפרוק משאו שם.

ב,ה  [ד] בית שער או מרפסת, יש להם ארבע אמות; היו חמישה בתים פתוחים למרפסת, והמרפסת פתוחה לחצר--אין לה אלא ארבע אמות.

ב,ו  [ה] לול , אין לו ארבע אמות.  [ו] בית--חציו מקרה וחציו אינו מקרה, בין שקירויו לפנים או כלפי חוץ--אין לו ארבע אמות.  [ז] בית סתום, יש לו ארבע אמות; פרץ את פצימיו, אין לו ארבע אמות.

ב,ז  [ח] בית שאין בו ארבע אמות על ארבע אמות, אין לו ארבע אמות בחצר; אלא אם יש בכל החצר ארבע אמות לזה, וארבע אמות לזה עד פתח הבית הזה--חולקין.  והזבל שלחצר, מתחלק לפי הפתחים; אבל האכסניה שלמלך, לפי בני אדם.

ב,ח  [ט] השותפין שרצו לחלוק דבר שאין בו דין חלוקה, אף על פי שהן מפסידין את שמו--חולקין.  ובכתבי הקודש--אף על פי שרצו, לא יחלוקו.  במה דברים אמורים, בכרך אחד; אבל בשתי כריכות--אם רצו לחלוק, חולקין.

ב,ט  [י] מקום שאין בו דין חלוקה, שרצו השותפין לחלקו--אף על פי שקנו מידם שרצו, כל אחד מהן יכול לחזור בו:  שזה קנין דברים הוא, כמו שביארנו.  אבל אם קנו מידם שזה רצה ברוח פלונית, וזה רצה ברוח פלונית--אינן יכולים לחזור.  וכן אם הלך זה בעצמו והחזיק בחלקו, וזה בעצמו והחזיק בחלקו--אף על פי שלא קנו מידם, אין אחד מהם יכול לחזור בחברו.

ב,י  [יא] האחין שחלקו, ועשו ביניהם גורל--כיון שעלה הגורל לאחד מהן, קנו כולן:  בהניה שנעשת להם ששמעו זה מזה לדבר שהסכימו עליו, גמר כל אחד מהן ומקנה לחבירו.

ב,יא  [יב] האחין שחלקו, הרי הן כלקוחות זה מזה; ואין להם דרך זה על זה, ולא סולמות זה על זה, ולא חלונות זה על זה, ולא אמת המים זה על זה:  שכיון שחלקו, לא נשאר לאחד מהן זכות בחלק חבירו.

ב,יב  לפיכך יש לו לומר לאחיו, כשהייתה השדה הזאת כולה לאחד, היה מעביר בה אמת המים הזאת ממקום למקום; אבל עתה שנעשה זה חלקי, יש לי להסיר אמת המים מעלי.  וכן סותם החלון המשקיף על חלקו, ובונה בצד הסולם, אף על פי שהוא מבטל את תשמישו.

ב,יג  והוא הדין בשניים שקנו שדה מאחד, וחלקו--לא נשאר לאחד מהם זכות בחלק חבירו, ומפסיק אמת המים מחלקו, וסותם החלונות.  [יג] אבל שניים שקנו שדה משני אחים, או משני אנשים--אין לאחד מהם להפסיק אמת המים, ולא לשנות דבר מן הנזקים שהחזיקו בהן המוכרין.

ב,יד  חצר השותפין שיש בה דין חלוקה, או שחלקוה ברצונם אף על פי שאין בה דין חלוקה--יש לכל אחד מהן לכוף את חבירו לבנות הכותל באמצע, כדי שלא יראה חבירו בשעה שמשתמש בחלקו:  שהזיק ראייה, היזק הוא; ואין לו חזקה בחצר, אלא אף על פי שעמדו כך שנים רבות בלא מחיצה, כופהו לעשות מחיצה בכל עת שירצה.

ב,טו  רחב מקום הכותל, .  וכמה יהיה רחבו, הכול כמנהג המדינה, ואפילו נהגו לעשות מחיצה ביניהם בקנים ובהוצין, ובלבד שלא יהיה בה אוויר שיסתכל בו ויראה את חבירו.

ב,טז  כמה גובה הכותל, אין פחות מארבע אמות; וכן בגינה, כופהו להבדיל גינתו מגינת חבירו במחיצה גבוהה עשרה טפחים.  אבל בבקעה, אין צריך להבדיל בקעתו מבקעת חבירו אלא במקום שנהגו.

ב,יז  רצה להבדיל בקעתו מבקעת חבירו--כונס לתוך שלו, ובונה, ועושה חזית כמו אמה בסיד מבחוץ, כדי להודיע שהכותל שלו; לפיכך אם נפל הכותל, המקום והאבנים שלו.  ואם עשו מדעת שניהם--בונים הכותל באמצע, ועושין חזית מכאן ומכאן; לפיכך אם נפל הכותל, המקום והאבנים שלשניהן.

ב,יח  [יז] המוכר גינה לחבירו סתם, והיתה מעורבת עם גינות אחרות--כופין את הלוקח לבנות את הכותל ביניהם, ואפילו במקום שנהגו שלא לגדור בגינות.  אבל אם מכר בקעה סתם--אין מחייבים אותו לגדור, אלא במקום שנהגו.

ב,יט  [יח] מקום שנהגו לבנות הכותלים המבדילין בחצרות או בגינות באבנים שאינן גזית, זה נותן שלושה טפחים וזה נותן שלושה טפחים; בגזית, זה נותן טפחיים ומחצה וזה נותן טפחיים ומחצה; בכפיסין, זה נותן טפחיים וזה נותן טפחיים; בלבינים, זה נותן טפח ומחצה וזה נותן טפח ומחצה.  וכל השיעורין האלו, עובי הכותל עם הסיד.

ב,כ  והואיל ומקום הכותל --אם נפל הכותל, הרי המקום והאבנים שלשניהם.  ואפילו נפל לרשות אחד מהן, או שפינה אחד מהן את כל האבנים לרשותו, וטען שמכר לו חבירו חלקו, או נתנו לו במתנה--אינו נאמן; אלא הרי הן ברשות שניהם, עד שיביא ראיה.
 

הלכות שכנים פרק ג

ג,א  כותל חצר המבדיל בין שני שותפין שנפל--יש לכל אחד משניהם לכוף את חבירו לבנותו עד גובה ארבע אמות, כדי שלא יראו זה את זה; אבל יתר על ארבע אמות, אין מחייבין אותו.

ג,ב  רצה האחד והגביה הכותל יתר על ארבע אמות--אם בא חבירו ובנה כותל אחר גבוה כנגד הכותל שביניהן, מחייבין אותו ליתן חלקו בגובה שכנגד כותלו.

ג,ג  כיצד:  בנה האחד כותל שביניהן, והגביהו עשר אמות, ובא חבירו ובנה כותל אחד כנגדו או בצידו לעשות לו בית, והגביה הכותל האחר שש אמות--מחייבין אותו ליתן חלקו בשתי האמות שהוסיף על הארבע:  שהרי נראה ממעשיו שהוא רוצה בהן.

ג,ד  וכן אם חקק בראש הכותל שביניהן מקום להניח בו הקורות, או שבנה עליו קורה גדולה שהקורות נשענין עליה--מחייבין אותו ליתן חלקו בשש האמות כולן שהוסיף חבירו על הארבע, אף על פי שלא בנה כנגד כל הכותל:  שהרי גילה דעתו שהוא רוצה בכל הגובה הזה.

ג,ה  [ב] אחד מן השותפין שבנה הכותל המבדיל בינו ובין חבירו עד ארבע אמות, ותבע חבירו ליתן חלקו בהוצאה, ואמר נתתי חלקי--הרי זה בחזקת שנתן, ונשבע היסת שנתן ונפטר:  עד שיביא התובע ראיה שלא נתן.

ג,ו  אבל אם בא לתבוע אותו ליתן חלקו בהוצאת שאר הגובה שהוסיף על ארבע אמות, מפני שסמך לו או כנגדו, ואמר נתתי--אינו נאמן, אלא חבירו נשבע בנקיטת חפץ שלא נתן לו, ונוטל ממנו, כדין כל הנשבעין ונוטלין:  עד שיביא ראיה זה שנתן לו.

ג,ז  [ג] מי שהייתה לו חורבה בין חרבות חבירו, ועמד חבירו וגדר רוח ראשונה ושנייה ושלישית, עד שנמצאת חורבה זו מוקפת גדר משלוש רוחותיה--אין מחייבין אותו ליתן מן ההוצאה כלום, שהרי לא הועיל לו והרי חורבתו פתוחה לרשות הרבים כשהייתה.

ג,ח  לפיכך אם גדר לו רוח רביעית, עד שנמצאת חורבתו מוקפת גדר--מגלגלין עליו את הכול, ונותן חצי ההוצאה שהוציא זה בארבע הרוחות עד ארבע אמות:  ובלבד, שיהיה מקום הכותל שלשניהם.  [ד] אבל אם היה הכותל שלזה שבנה, ובחלקו בנה--יראה לי שאין מגלגלין עליו אלא דבר מועט כמו שיראו הדיינין, שהרי אינו יכול להשתמש בכותלים.

ג,ט  וכן אם הניקף עצמו, הוא שגדר רוח רביעית--הרי גילה דעתו; ונותן חצי ההוצאה שלשלוש רוחות, אם היו הכותלים שלשניהם.  וכן כל כיוצא בזה.

ג,י  [ה] שני בתים זה בצד זה, והיו גגיהן עשויין לדירה, אפילו היו בשני צידי רשות הרבים--זה עושה מעקה לחצי גגו שהוא דר בו, וזה עושה מעקה לחצי גגו שהוא דר בו:  זה שלא כנגד זה ומעדיף, כדי שלא יראו זה את זה.  ואף על פי שבני רשות הרבים רואין אותן, יכול כל אחד מהן לומר לחבירו, אלו אין רואין אותי אלא ביום בעת שאעמוד על גגי, ואתה רואה אותי תמיד.

ג,יא  [ו] גג הסמוך לחצר חבירו, עושה לו מעקה גבוה ארבע אמות.  אבל בין גג לגג משאר הגגין, אינו זקוק לארבע אמות, שאין בני אדם דרין בגגות, לפיכך אין בגגות היזק ראייה; אבל צריך לעשות מחיצה בין שני הגגין גבוהה עשרה טפחים, כדי שיתפוס אותו כגנב אם נכנס לרשותו.

ג,יב  [ז] שתי חצרות זו למעלה מזו, לא יאמר העליון הריני בונה מכנגדי ועולה; אלא בונים שניהם מלמטה ועולה, ובונה העליון לבדו מכנגדו ולמעלה.  ואם היתה חצרו למעלה מגגו שלחבירו, אין העליון זקוק לתחתון כלל.

ג,יג  [ח] מי שהיה כותלו סמוך לגינת חבירו, ונפל--כופין אותו לפנות אבניו.  אמר לו הגיעוך, והרי הן שלך--אין שומעין לו.  ואם רצה בהן בעל הגינה, ואמר לו הין--אם פינה אותם--קנה, ואינו יכול לחזור בו; ואפילו אמר לו הא לך יציאותיך, ואטול אבני--אין שומעין לו.  אבל אם לא פנה--לא קנה, שלא אמר לו אלא לדחותו.

ג,יד  [ט] חמש גינות המספקות מים ממעיין אחד, ונתקלקל המעיין--כולן מתקנות עם העליונה.  נמצאת התחתונה מתקנת עם כולן, ומתקנת לעצמה; והראשונה אינה מתקנת עם השנייה, ולא משניה ולמטה.

ג,טו  וכן חמש חצרות ששופכות מים לביב אחד, ונתקלקל הביב--כולן מתקנות עם התחתונה.  נמצאת העליונה מתקנת עם כולן, ומתקנת לעצמה; והתחתונה אינה מתקנת עם השנייה לה, ולא משניה ולמעלה.

ג,טז  [י] בני הנהר משקין על הסדר:  רצה אחד מהן לסכור כדי שיחזיר לו המים וישקה תחילה, ואחר כך יפתח, ואחר רוצה להשקות תחילה--כל המתגבר זכה.  ובור הקרוב לאמה מתמלא ראשון, מפני דרכי שלום.
 

הלכות שכנים פרק ד

ד,א  מי שהייתה לו עלייה למעלה מביתו שלחבירו, ונפל כותל מכותלי הבית--אין בעל העלייה נותן לו ביציאותיו כלום, וכופה את בעל הבית לבנותו כשהיה; אבל אין בעל הבית כופה לבעל העלייה לבנות כותל עלייה שנפל.  והתקרה שלבית, הרי היא שלבעל הבית; והמעזיבה שעל התקרה, הרי היא שלבעל העלייה.

ד,ב  נפלו שתיהן, הבית והעלייה--הרי שניהם חולקין בעצים ובאבנים ובעפר.  ואם נשתברו מקצת האבנים, רואין איזו ראויות להשתבר, אם אבני הבית, או אבני העלייה; ודבר זה ייוודע מדרך הנפילה:  אם נפל העליון על התחתון והרסו, או נשמט התחתון ונפל העליון ונהרס.  ואם אינן יודעין כיצד נפל, חולקין האבנים השלימות והשבורות.

ד,ג  אמר בעל העלייה לבעל הבית לבנות הבית כדי שיבנה עלייתו על גביו, והוא אינו רוצה--הרי בעל העלייה בונה את הבית כשהיה, ויושב ודר בתוכו עד שייתן לו את כל יציאותיו; ואחר כך יצא ויבנה עלייתו, אם רצה.  [ד] ואם אין אחד מהן יכול לבנות--בעל העלייה נוטל שליש הקרקע, ובעל הבית שני שלישים.

ד,ד  [ה] רצה בעל הבית לבנות ביתו, בונה אותו כשהיה.  ואם בא לשנות בכותלים--אם חיזק אותן והרבה ברוחבן יתר ממה שהיו, שומעין לו; רצה למעט ברוחבן או לפחות מחזקן, כגון שהיו אבנים וביקש להחזירן לבינים וכיוצא בזה--אין שומעין לו.

ד,ה  בא לשנות התקרה לקורות כבדין וחזוקין, שומעין לו; פחות ממה שהיו, אין שומעין לו.  הרבה בחלונות או שהוסיף בגובה הבית, אין שומעין לו; מיעט בחלונות או שמיעט בגובה הבית, שומעין לו.

ד,ו  וכן בעל העלייה בונה אותה, אם רצה, כשהייתה.  ואם בא לשנות את הכותלים להרחיב ולחזק--אין שומעין לו, מפני שהוא מכביד על כותלי התחתון; אבל למעט מהן, שומעין לו.

ד,ז  וכן בקורות תקרת העלייה--אם שינה אותם לקלים ממה שהיו, שומעין לו; לכבדים מהן, אין שומעין לו.  הרבה בחלונות או שמיעט בגובה העלייה, שומעין לו; אבל אם מיעט בחלונות או שהרבה בגובהה, אין שומעין לו.

ד,ח  [ו] נידלדלו קורות הבית, וירדו לאוויר הבית--אם הגיעו לתוך עשרה טפחים, סותר ובונה; ואם לא הגיעו, יכול בעל העלייה לעכב עליו.  ואפילו אמר לו בעל הבית הריני אשכר לך מקום כדי שתדור בו עד שאתקן התקרה--אין שומעין לו, שהרי אומר לו אין מרצוני שאטרח ממקום למקום כדי שתתקן אתה את ביתך.

ד,ט  [ז] התנו ביניהם על דבר זה אם נשאר בגובה הבית כל שייקח אדם חבילה בינונית על ראשו, וייכנס בה תחת קורות אלו שנעקמו--אינו סותר; ואם אינו יכול להיכנס בה, עד שיכוף את ראשו--סותר ומתקן ובונה.  ואין בעל העלייה יכול לעכב, שהרי התנו ביניהם תחילה.

ד,י  [ח] בית הבד שהוא בנוי בעובי ההר, וגינת אחד על גביו, ונפחתו שמי בית הבד בארבעה טפחים או יתר--הרי בעל הגינה יורד וזורע למטה, עד שיעשה זה לבית בדו כיפין, ויתקן העליון קרקע גינתו, ויזרע כל גינתו.

ד,יא  [ט] שתי גינות זו על גבי זו, והירק בינתיים בגובה עובי הארץ שביניהם--כל שהעליון יכול לפשוט את ידו וליטול אותו מעיקרו, הרי הוא שלו, ובלבד, שלא יאנוס עצמו; והשאר, שלתחתון.  היה מגיע לנופו, ואינו מגיע לעיקרו--לא  העליון; ואם נטל, אין מוציאין מידו.  אבל האילן העומד על המצר--אף על פי שהוא נוטה לתוך שדה אחד מהן, הרי שניהם חולקין בפירותיו.

ד,יב  [י] שטף נהר זיתיו, ושתלם בתוך שדה חבירו, ואמר הלה זיתי אני נוטל--אין שומעין לו, משום ישוב הארץ; אלא יעמדו במקומן.  ואם עקרן הנהר בגושיהן כששתלן--יחלקו הפירות בעל השדה עם בעל הזיתים, כל שלוש שנים; ולאחר שלוש, הכול לבעל השדה.  ואם לא נעקרו בגושיהן, הכול לבעל הקרקע מיד.

ד,יג  [יא] כיוצא בו המוכר זיתיו לעצים--אם פסק עמו לקוץ מיד--כל הפירות שיעשו, הרי הן לבעל הקרקע; ואם התנה עמו שיקוץ כל זמן שירצה--הרי כל הפירות שיוציאו, לבעל העצים.  מכר סתם--אם עשו פחות מרביעית לסאה חוץ מן ההוצאה, הרי אלו שלבעל הזיתים; עשו רביעית לסאה חוץ מן ההוצאה, הרי אלו יחלוקו.
 

הלכות שכנים פרק ה

ה,א  חצר השותפין--כל אחד מהן כופה את חבירו לעשות לה בית שער ודלת, וכן כל הדברים שהחצר צריכה להם צורך גדול, או דברים שנהגו בני המדינה לעשותם.  אבל שאר הדברים, כגון ציור וכיור וכיוצא בהן--אינו כופהו.  עשה אחד מהן מעצמו--אם יגלה השני דעתו שנוח לו במה שעשה חבירו, מגלגלין עליו את הכול ונותן חלקו בהוצאה.

ה,ב  מי שיש לו בית בחצר אחרת--בני חצר משעבדין אותו לעשות עימהם דלת ונגר ומנעול, אבל בשאר הדברים אין משעבדין אותו; ואם היה שרוי עימהם באותה חצר, משעבדין אותו על הכול.

ה,ג  אחד מן השותפין בחצר שביקש להעמיד בה בהמה או ריחיים, או לגדל בה תרנגולין--חבירו מעכב עליו.  וכן שאר הדברים שאין דרך אנשי המקום לעשותן בחצרותיהן, בכולן השותפין מעכבין זה על זה--חוץ מן הכביסה, לפי שאין דרכן שלבנות ישראל להתבזות על גב הנהר.

ה,ד  אחד חצר השותפין, ואחד מבוי שאינו מפולש--כל בני המבוי מעכבין זה על זה שלא להשתמש במבוי, אלא בדברים שדרך בני המדינה להשתמש בהן במבואות.

ה,ה  אחד מן השותפין בחצר שהעמיד בהמה או ריחיים וכיוצא בהן בחצר, ולא מיחה בו שותפו--הרי זה מעכב עליו, כל זמן שירצה.  ואם העמיד בפני בהמה זו וכיוצא בה מחיצה גבוהה עשרה טפחים, החזיק:  שהשותפין מקפידין על המחיצה; והואיל והניחו, מחל.

ה,ו  במה דברים אמורים, בחצר השותפין.  אבל בחצר חבירו--אפילו העמיד בהמתו ועשה לה מחיצה, לא החזיק:  שהדבר ידוע שאין זו אלא דרך שאלה.  והוא הדין לכל מעמיד תנור וכיריים ומגדל תרנגולין וכיוצא בהן--שאם תאמר החזיק, אין לך אדם שמשאיל מקום לחבירו.

ה,ז  [ו] אחד מן השותפין שביקש לפתוח לו חלון בתוך ביתו לחצר--חבירו מעכב עליו, מפני שמסתכל בו ממנו; ואם פתח, יסתום.  וכן לא יפתחו השותפין בחצרן פתח בית כנגד פתח בית, או חלון כנגד חלון; אבל פותח אדם לרשות הרבים פתח כנגד פתח וחלון כנגד חלון, מפני שהוא אומר לו הריני כאחד מבני רשות הרבים שרואין אותך.

ה,ח  [ז] אף על פי כן לא יפתח אדם חנות כנגד פתח חצר חבירו, שזה היזק קבוע תמיד:  שהרי בני רשות הרבים עוברים ושבים; וזה יושב בחנותו כל היום, ומביט בפתח חבירו.

ה,ט  [ח] אחד מן השותפין בחצר שלקח בית בחצר אחרת, אינו יכול לפתוח פתחו לחצר השותפין שלו.  אפילו בנה עלייה על גג ביתו--לא יעשה לה פתח לתוך החצר, לפי שמרבה עליהן את הדרך:  שהרי היה לזה שכן אחד, ונעשו לו שכנים הרבה.  אבל פותח הוא פתח העלייה לתוך ביתו; ואם רצה לחלוק חדרו לשניים, חולק.

ה,י  [ט] מכאן אתה למד שאחד מן השותפין שהביא אצלו לביתו אנשי בית אחר--יש לחבירו לעכב עליו, מפני שמרבה עליו את הדרך.  וכן השוכר ביתו לבעל בית אחר, והביא עמו קרוביו ומיודעיו לשכון עמו כאחד בבית זה--הרי המשכיר מעכב עליו.

ה,יא  [י] היה פתח שלאחד מן השותפין קטן, אינו יכול להרחיבו--שהרי שותפו אומר לו בפתח קטן אני יכול להסתיר ממך בשעת תשמישי, ואיני יכול להסתיר ממך בפתח גדול.  וכן אם היה הפתח גדול, לא יעשנו שניים--שהוא אומר לו בפתח אחד אני יכול להסתיר, בשניים איני יכול.

ה,יב  [יא] אבל מי שיש לו פתח קטן לרשות הרבים, ורצה להרחיבו, או היה רחב, ורצה לעשותו שניים--אין חבירו שכנגדו מעכב עליו; ואין צריך לומר בני רשות הרבים, שאינן יכולין לעכב עליו.

ה,יג  [יב] כופין בני מבוי זה את זה לעשות להן לחי וקורה למבוי.  [יג] ומי שיש לו פתח במבוי--אין בני מבוי כופין אותו לעשות דלת למבוי, שיכול לומר רצוני שאכנס בחבילתי עד פתחי.  ומבוי המפולש לרשות הרבים, וביקשו בני המבוי להעמיד להם דלתות--בני רשות הרבים מעכבין עליהם, שפעמים דוחקין הרבים ונכנסין בו.

ה,יד  מי שביקש לפתוח לו פתח במבוי שאינו מפולש--בני מבוי מעכבין עליו, מפני שמרבה עליהם את הדרך; ואם היה מבוי מפולש, פותח כל פתח שירצה לכתחילה.

ה,טו  היה לו פתח סתום במבוי שאינו מפולש, הרי זה פותחו בכל עת שירצה; ואם פרץ את פצימיו, בני המבוי מעכבין עליו.

ה,טז  וכן אחד מבני מבוי שביקש לסתום פתחו, ולהחזירו למבוי אחר--בני המבוי מעכבין עליו, שמא יבוא להן מס ומתמעט מחלקן מן המס הקצוב על בני המבוי.  לפיכך מקום שאין המס קצוב על בני המבוי, הרי זה סותם פתחו בכל עת שירצה.

ה,יז  [טז] חמש חצרות הפתוחות למבוי שאינו מפולש--כולן משתמשות עם החיצונה, והחיצונה משתמשת לעצמה.  וכן השנייה משתמשת לעצמה, ומשתמשת עם החיצונה, ואינה משתמשת עם השאר.  נמצאת הפנימית משתמשת עם כולן, ומשתמשת לעצמה.

ה,יח  לפיכך אם בנה בעל השנייה איצטבה כנגד פתחו, וסתמו--אין החיצונה יכולה לעכב עליו.  אבל כל הפנימייות מעכבות עליו, מפני שמרבה להן באורך הדרך, שהרי מקיפין האיצטבה.  וכן בעל השנייה שפתח לחצרו פתח שני בינו ובין החיצונה--אין החיצונה מעכבת עליו, שאין לה להשתמש אלא מפתחה ולחוץ; אבל אם פתח פתח השני בינו ובין השלישית--הפנימייות מעכבות עליו, שאין לו להשתמש במבוי אלא מפתח חצרו הראשון ולחוץ.  וכן הדין בכולן.
 

הלכות שכנים פרק ו

ו,א  כופין בני העיר זה את זה לעשות חומה דלתים ובריח לעיר, ולבנות להן בית הכנסת, ולקנות ספר תורה נביאים וכתובים כדי שיקרא בהן כל מי שירצה לקרות מן הציבור.

ו,ב  מי שלקח עיר בארץ ישראל, כופין אותו בית דין ליקח לו דרך מארבע רוחותיה משום ישוב ארץ ישראל.  וכופין בני בקעה זה את זה לעשות ביניהם חריץ ובן חריץ.

ו,ג  מי שיש לו חצר בעיר אחרת, בני העיר משעבדין אותו לחפור עימהם בורות שיחין ומערות ואמת המים; אבל בשאר כל הדברים, אין משעבדין אותו.  ואם היה שרוי עימהם באותה העיר, משעבדין אותו על הכול.

ו,ד  כשהן גובין מאנשי העיר לבנות החומה, גובין לפי קריבת הבתים מן החומה:  כל הסמוך לחומה, נותן יתר.  [ה] וכל הדר בעיר שנים עשר חודש, או שקנה בה בית דירה--נותן עם בני העיר בכל הדברים שצריכין לתיקון החומה והדלתות ושכר הפורשין השומרין את המדינה, וכל כיוצא באלו מדברים ששומרין את העיר.

ו,ה  [ו] כל הדברים שצריכין לשמירת העיר--לוקחין מכל אנשי העיר, ואפילו מן היתומים:  חוץ מתלמידי חכמים, לפי שאין תלמידי החכמים צריכין שמירה--התורה שומרתן.  אבל לתיקון הדרכים והרחובות, אפילו מן החכמים.  ואם כל העם יוצאין ומתקנין בעצמן--לא יצאו תלמידי חכמים עימהן, שאין דרך תלמידי חכמים להזדלזל בפני עמי הארץ.

ו,ו  [ז] היו חופרין נהר להביא בו מים למדינה--גובין אף מן היתומים, שזו זכות להם כדי שישקו ממנו שדותיהם וכרמיהם; לפיכך אם אירע להם דבר, ולא באו המים, הואיל ולא נהנו היתומים, מחזירין להם כל מה שנלקח מהן.  וכן כל כיוצא בזה.

ו,ז  [ח] כופין בני מבוי זה את זה שלא להושיב ביניהן לא חיט, ולא בורסי, ולא אחד מבעלי אומנייות.  היה שם במבוי אחד מבני המבוי אומן, ולא מיחו בו, או שהייתה שם מרחץ או חנות או ריחיים, ובא חבירו ועשה מרחץ אחרת בצידו או טחון אחרת--אינו יכול למנעו מפניו ולומר לו אתה פוסק חיי.  ואפילו היה מבני מבוי אחר--אינן יכולין למנעו, שהרי יש ביניהם אותה אומנות.

ו,ח  אבל גר ממדינה אחרת שבא לעשות חנות בצד חנותו שלזה, או מרחץ בצד מרחץ שלזה--יש להן למנעו.  ואם היה נותן עימהם מנת המלך, אינו יכול למנעו.

ו,ט  רוכלין המחזירין בעיירות, אין בני העיירות יכולין לעכבן, שתקנת עזרא היא שיהיו מחזירין, כדי שיהיו הבשמים מצויין לבנות ישראל.  אבל אינן קובעין מקום ויושבין בו, אלא מדעת בני העיר; ואם תלמיד חכמים הוא, קובע בכל מקום שירצה.

ו,י  הסוחרים שמביאין סחורתם למכור בתוך העיירות, בני העיר מעכבין עליהם.  ואם מכרו ביום השוק בלבד, אין מונעין אותם:  והוא, שימכרו בשוק; אבל לא יחזרו על הפתחים, אפילו ביום השוק.  ואם יש להן מלווה בעיר--מוכרין כדי פרנסתם, אפילו בלא יום השוק, עד שיפרעו את חובן, וילכו להן.

ו,יא  אחד מבני מבוי שאינו מפולש שביקש לעשות רופא, אומן, או גרדי, או מלמד תינוקות שלגויים--בני מבוי מעכבין עליו, מפני שמרבה עליהם הנכנסין והיוצאין.  וכן מי שיש לו בית בחצר השותפין--לא ישכירנו לא לרופא, ולא לאומן, ולא לגרדי, ולא לסופר יהודי שכותב השטרות, ולא למלמד תינוקות שלגויים.

ו,יב  חנות שבחצר, יכולין השכנים למחות בידו ולומר לו, אין אנו יכולין לישן מקול הנכנסים והיוצאין, אלא עושה מלאכתו בחנותו ומוכר בשוק.  אבל אינן יכולין למחות בידו ולומר לו, אין אנו יכולין לישן מקול הפטיש או מקול הריחיים, שהרי החזיק לעשות כן.

ו,יג  וכן יש לו ללמד תינוקות שלישראל תורה בתוך ביתו, ואין השותפין יכולין למחות בידו ולומר לו, אין אנו יכולין לישן מקול התינוקות שלבית רבן.

ו,יד  [יג] מי שיש לו בור לפנים מביתו שלחבירו--נכנס בשעה שדרך בני אדם נכנסין, ויוצא בשעה שדרך בני אדם יוצאין; ואינו מכניס בהמתו ומשקה מבורו, אלא ממלא ומשקה מבחוץ.  ושניהם עושין פותחת על הבור--בעל הבור, כדי לשמור את מימיו, ובעל חצר, משום חשד אשתו שלא תיכנס לשם אלא מדעתו.

ו,טו  [יד] מי שיש לו גינה לפנים מגינתו שלחבירו--נכנס בשעה שדרך בני אדם נכנסין, ויוצא בשעה שדרך בני אדם יוצאין.  ואין מכניס לתוכה תגרים, ולא ייכנס מתוכה לשדה אחרת.  והחיצון זורע את הדרך.

ו,טז  החזירו את הדרך מן הצד מדעת שניהם--הרי זה נכנס בשעה שהוא רוצה, ויוצא בשעה שהוא רוצה; ומכניס לתוכה תגרים, ולא ייכנס מתוכה לשדה אחרת.  וכל אחד מהן יש לו לעכב על חבירו בזריעת הדרך שנתנו מן הצד.
 

הלכות שכנים פרק ז

ז,א  מי שהייתה לו חלון בכותלו, ובא חבירו ועשה חצר בצידו--אינו יכול לומר לבעל החלון, סתם חלון זה כדי שלא תביט בי:  שהרי החזיק בהזיק זה.  ואם בא חבירו לבנות כותל כנגד החלון כדי שיסיר היזק ראייתו--צריך להרחיק את הכותל מכנגד החלון ארבע אמות, כדי שלא יאפיל עליו.

ז,ב  היתה החלון למטה בכותל--כופה את חבירו לבנות כנגדה בריחוק ארבע אמות, ולהגביה הבניין ארבע אמות, כדי שלא יביט בו מן החלון.

ז,ג  היתה החלון למעלה בכותל, ובנה חבירו כותל כנגד החלון מלמטה--אם היה מראש הכותל שבנה עד החלון גובה ארבע אמות או יתר, אינו יכול למנעו, אף על פי שלא הרחיק מכותל החלון כלום, שהרי לא האפיל ואינו מזיקו בראייה.

ז,ד  אבל אם נשאר מראש הכותל שבנה עד החלון פחות מארבע אמות--כופהו למעט הכותל, כדי שלא יעמוד על ראש הכותל וישקיף מן החלון, או יגביה הכותל על החלון ארבע אמות ויהיה הכותל רחוק מן החלון ארבע אמות, כדי שלא יאפיל ולא יציץ ויראה.

ז,ה  [ד] בנה כותל אחד בצד החלון--צריך להרחיק מן החלון טפח, ומגביה הכותל ארבע אמות על החלון, או כונס ראש הכותל, כדי שלא יישב עליו ויציץ.

ז,ו  [ה] בנה שני כותלים משני צידי החלון--צריך להיות ביניהן רחב ארבע אמות, והחלון באמצע הארבע; ולא יסכך על גביהן אלא אם כן הרחיק הסיכוך מן הכותל שיש בו החלון ארבע אמות, כדי שלא יאפיל עליו.

ז,ז  לפיכך מי שבא לפתוח חלון לחצר חבירו--בין חלון גדולה בין חלון קטנה, בין למטה בין למעלה--בעל החצר מעכב עליו:  שהרי אומר לו תזיק לי בראייה; ואף על פי שהיא גבוהה, תעלה בסולם ותראה.

ז,ח  [ו] הרי שפתח חלון לחצר חבירו, ומחל לו בעל החצר, או שגילה דעתו שהניחו, כגון שבא וסייע עמו, או שידע הנזק ולא עירער--הרי זה החזיק בחלון, ואינו יכול אחר כך לחזור ולערער עליו לסתום.

ז,ט  וכיצד דינה שלחלון זה שהניחו לפתחה:  אם חלון שראשו שלאדם נכנס ממנה היא, או שהייתה למטה מארבע אמות אף על פי שאין ראשו נכנס ממנה--אין בעל החצר יכול לבנות כנגדה או מצדדיה, אלא אם כן הרחיק ארבע אמות כמו שביארנו.

ז,י  [ז] היתה חלון קטנה שאין ראשו שלאדם נכנס ממנה, והיתה למעלה מארבע אמות--בעל חצר יכול לבנות כנגדה ובצדדיה:  שהרי טוען ואומר, לא הנחתיך לפתוח אלא מפני שהיא קטנה וגבוהה; אבל שתחזיק עלי עד שארחיק הבניין, לא הנחתי.

ז,יא  במה דברים אמורים, בשפתחה לתשמיש, או כדי שייכנס בה הרוח.  אבל אם פתוחה לאורה--אפילו היתה קטנה ביותר, וגבוהה ביותר--הואיל ולא עירער, החזיק, ואין בעל החצר יכול לבנות כנגדה או מצדדיה עד שירחיק ארבע אמות, כדי שלא יאפיל עליו:  שהרי מחל לו על האורה.

ז,יב  וכן מי שהייתה לו חלון מוחזקת, ובא חבירו ובנה כנגדה או מצדדיה בלא הרחקה, או סתמה, ושתק בעל החלון--אינו יכול לחזור ולערער לפתוח החלון, או להרחיק הבניין:  שכיון ששתק, מחל--שאין אדם עשוי שסותמין אורו בפניו ושותק, אלא אם כן מחל.

ז,יג  [ח] מי שהיו לו חלונות למטה בכותלו, ובא חבירו לבנות בפניהן ואמר לו, אני אפתח לך חלונות אחרות בכותל זה עצמו למעלה מאלו--הרי זה מעכב עליו ואומר לו, בעת שתפתח החלונות תרעיד את הכותל ותקלקל אותו.  ואפילו אמר לו אני אסתר כל הכותל, ואבנה לך אותו חדש, ואעשה בו חלונות למעלה, ואשכור לך בית שתדור בו עד שייבנה--יכול לעכב עליו ולומר לו, אין רצוני שאטרח ממקום למקום.

ז,יד  לפיכך אם לא היה שם טורח כלל, ואינו צריך לפנות--אינו יכול לעכב עליו; וכופין אותו שיהיה חבירו סותם חלון זה שלמטה, ועושה לו חלון למעלה:  שזו מידת סדום היא.  וכן כל דבר שזה נהנה בו, ואין חבירו מפסיד ולא חסר כלום--כופין עליו.

ז,טו  [ט] אבל בעל החלון שרצה לשנות מקום חלונו, בין למעלה בין למטה--אפילו היתה גדולה, ואמר אפתח אחרת קטנה ואסתום זו--בעל החצר מעכב עליו.  וכן אינו יכול להרחיב בחלון כל שהוא.

ז,טז  [י] שני אחין שחלקו חצר מדעתן, ושמו הבניין והעצים זה כנגד זה, ולא השגיחו על שומת האוויר, והגיע לאחד מהן בחלקו תרבץ החצר, ולשני האכסדרה--אם רצה בעל החצר לבנות כותל בסוף חלקו, בונה בפני האכסדרה, ואף על פי שמאפיל עליו, שהרי לא שמו האוויר.
 

הלכות שכנים פרק ח

ח,א  המבקש להוציא זיז מכותלו על אוויר חצר חבירו כל שהוא--בעל החצר מעכב עליו, שהרי מזיקו בראייה בעת שתולה בו ומשתמש בו.  הוציא את הזיז, ולא מיחה בו לאלתר בעל החצר--הרי החזיק בעל הזיז.

ח,ב  היה בזיז טפח, החזיק באוויר החצר כנגדו; ואם רצה בעל החצר לבנות תחת הזיז, ולבטל תשמישו--בעל הזיז מעכב עליו.  ואם אין בזיז טפח, לא החזיק באוויר החצר; ובכל עת שירצה בעל החצר לבנות תחתיו, ולבטל תשמישו --אין בעל הזיז יכול לעכב עליו.

ח,ג  היה הזיז שהוציא רחבו טפח, ומשוך באוויר חצרו שלחבירו ארבעה טפחים, ולא מיחה בו--החזיק בארבעה על ארבעה.  ואם רצה להרחיב את הזיז, עד שייעשה ארבעה טפחים על ארבעה טפחים--הרי זה מרחיב; ואין בעל החצר יכול לבנות באוויר חצרו תחת הזיז כולו, אלא אם כן הניח לו תחתיו גובה אוויר עשרה טפחים כדי שישתמש בזיז.

ח,ד  המעמיד סולם קטן שאין לו ארבעה חווקין בצד כותלו בתוך חצר חבירו, או בתוך שדהו--לא החזיק בנזק זה; וכל זמן שירצה בעל החצר--בונה בצד הסולם, ומבטל תשמישו.  ואם היה סולם גדול שיש בו ארבעה חווקין או יתר, החזיק; ואם בא לבנות ולבטלו--בעל הסולם מעכב עליו, עד שירחיק כשיעור:  שהרי מחל לו להעמיד סולם גדול.

ח,ה  לפיכך כשיבוא בעל הגג להעמיד סולם גדול--בעל החצר יכול למחות בו, כדי שלא יחזיק עליו; אבל אם העמיד קטן--אינו יכול למנעו, שהרי אומר לו אין עליך הפסד בזה:  כל זמן שתרצה, תבטלו.

ח,ו  [ה] הרוצה להוציא צינור על חצר חבירו כדי שיקלח שם המים, או שעשה מזחילה על כותלו שהרי המים נזחלין ויורדין לחצר חבירו--בעל החצר מעכב עליו; ואם לא מיחה בו, החזיק זה בצינור.

ח,ז  רצה אחר כך בעל הגג לסתום הצינור, בעל החצר מעכב עליו:  שכשם שהחזיק בעל הגג לשפוך מימיו לחצר חבירו, כך החזיק בעל החצר שיהיו מימי גגו שלחבירו באין אצלו לרשותו.

ח,ח  רצה בעל הגג לעקור הצינור מצד זה, ולהחזירו לצד אחר, או שהיה ארוך, ורצה לקצרו--אין בעל החצר יכול לעכב עליו:  שלא החזיק אלא במימי הגג, והרי הם באים לו מכל מקום.

ח,ט  וכן אם רצה בעל החצר לבנות תחת הצינור, אין בעל הגג יכול לעכב עליו:  שאין הצינור עשוי לתשמיש כזיז, כדי שיחזיק באוויר חצר; ואינו עשוי אלא לקלוח המים.

ח,י  [ו] מי שהוריד מי גגו על חצר חבירו, ולא מיחה בו, והחזיק בדבר זה--אם היו המים מנטפין, ורצה לקבצם למקום אחד ולעשותם צינור--עושה; וכן אם היו ממקום אחד, וחלקן על רחב הכותל, והחזירן נוטפין--עושה; ואפילו לבנות על גגו כמין צריף, עד שיירדו המים במהרה לחצר חבירו--בונה:  שהרי הוחזקו מימיו שלזה לירד לחצר חבירו.

ח,יא  [ז] כותל שבין ראובן ושמעון--אם היו שותפין בו, שניהם משתמשים בו:  זה חופר מצד זה ומכניס קורותיו כל שהן, וזה חופר מצד האחר ומכניס קורותיו.  היה הכותל שלראובן לבדו, אין שמעון יכול להשתמש בו.  חפר שמעון בכותל זה והכניס בו קורה אחת, ושתק ראובן ולא מיחה בו--החזיק במקום הקורה; אפילו היתה קטנה, ורצה שמעון להחליפה בקורה גדולה או עבה--מחליף.

ח,יב  היתה הקורה קורת סוכת עראי--כל שלושים יום, לא החזיק, שהרי ראובן אומר לו לא מחלתי והנחתיך, אלא מפני שהיא עראי.  לאחר שלושים יום--החזיק, שאין זה עראי.  ואם סוכת החג היא--כל שבעת ימי החג, לא החזיק; לאחר שבעה, החזיק.  ואם חיבר ראש הקורה בכותל בטיט, מיד החזיק:  והוא, שיביא ראיה שראובן סייע עמו או ראה ולא מיחה.

ח,יג  [ח] מי שהחזיק בכותל זה בקורה אחת--אינו יכול להכניס בו קורה שנייה, שהרי לא מחל לו אלא על אחת.  במה דברים אמורים, בשהודה שאין הכותל הזה שלו, אלא חבירו מחל לו על הכנסת קורה זו.  אבל אם טען שכותל זה, שותף אני בו, הואיל והשתמש בו בקורה אחת, נאמן; ומשתמש בכולן, אחר שיישבע היסת שהוא שותף בכל הכותל.

ח,יד  [ט] היו קורותיו שלראובן בתוך הכותל, ומצד שמעון מקומות חפורין להכניס בהן ראשי הקורות--לא החזיק שמעון להכניס בהן קורות, ואינו יכול לטעון שהוא שותף בו:  שהרי אין לו בו תשמיש.  ויכול ראובן לטעון שאני חפרתי מקומות אלו מצדך, כדי שיהיו מוכנים עד שתקנה ממני או שתבקש ממני ואמחול לך--תכניס הקורות בלא חפירה בכותל, כדי שלא  כותלי בעת חפירה.
 

הלכות שכנים פרק ט

ט,א  לא יחפור אדם בור ולא שיח ולא מערה, ולא יביא אמת המים, ולא יעשה ברכת מים לשרות בה הבגדים לכיבוס, בצד כותלו שלחבירו--אלא אם כן הרחיק מכותל חבירו שלושה טפחים, ויסוד בסיד לכותל בור זה, או מקוה מים זה, או כותל האמה מצד חבירו, כדי שלא יבלעו המים ויזיקו כותל חבירו.

ט,ב  מרחיקין את הגפת ואת הזבל ואת המלח ואת הסיד ואת הסלעים מכותלו שלחבירו שלושה טפחים, או סד בסיד.  מרחיקין את הזרעים ואת המחרשה ואת הגומה שמתקבץ בה מי רגלים מן הכותל שלושה טפחים.

ט,ג  מרחיקין את הריחיים שלושה טפחים מן הריחיים התחתונה, שהן ארבעה מן העליונה, כדי שלא יניד אותו, או כדי שלא יבהלנו בקול הריחיים.  [ד] ומרחיקין את התנור מן הכותל שלושה טפחים מקרקעיתו, שהן ארבעה משפתו, כדי שלא יחם הכותל.

ט,ד  [ה] אבן שהכובס מכה הבגדים עליה עד שיתלבנו, צריך להרחיק אותה ארבע אמות מכותלו שלחבירו:  שבעת שכובס עליה המים נותזין, ומזיקין הכותל.

ט,ה  [ו] לא ישתין אדם מים בצד כותלו שלחבירו, אלא אם כן הרחיק ממנו שלושה טפחים.  במה דברים אמורים, בכותל לבינים.  אבל בכותל אבנים, ירחיק טפח; ואם היו האבנים צחיח סלע, משתין בצידו בלא הרחקה.

ט,ו  [ז] מרחיקין את הסולם מן השובך ארבע אמות, כדי שלא תקפוץ הנמיה בעת שמניח הסולם, ותעלה לשובך ותאכל הגוזלות.  [ח] ומרחיק את הכותל מן המזחילה שלחבירו ארבע אמות, כדי שיהיה מקום לבעל המזחילה לזקוף סולם ולתקן מזחילה שלו, הואיל והחזיק בה.

ט,ז  [ט] ראובן שהיה כותלו סמוך לכותל שמעון כמין גם, ובא ראובן לעשות כותל שני כנגד כותל שמעון עד שיעשו השלושה כותלין כמין בית--הרי שמעון מעכב עליו, עד שירחיק מכנגדו ארבע אמות, כדי שיהיה המקום שבין שני הכותלים רחב, כדי שידושו בו רבים ותתחזק הארץ.

ט,ח  במה דברים אמורים, בכותל גינה או בכותל חצר בעיר חדשה; אבל בעיר ישנה כבר נתחזקה, ובונה כנגדו בלא הרחקה.  וכן אם לא היה באורך כותל שמעון שבונה כנגדו אלא פחות מארבע אמות, בונה כנגדו ואינו מרחיק, ואף על פי שמונע הרגל מלהלך שם, שהכותל שהוא פחות מארבע אמות אינו צריך חיזוק הארץ.

ט,ט  [י] מי שבא לחפור בור בסוף שדהו סמוך למצר חבירו--אם שדה חבירו אינה עשויה לבורות, סומך ואינו יכול למחות בידו.  ואם ימלך חבירו לחפור בור בצידו--צריך להרחיק מכותל הבור שלושה טפחים, עד שיהיה בין חלל שני הבורות עובי שישה טפחים.

ט,י  היתה שדה חבירו עשויה לבורות--אינו סומך, עד שירחיק מן המצר שלושה טפחים ויחפור; וכשיבוא חבירו לחפור--ירחיק גם הוא שלושה טפחים בתוך שדהו, ויחפור.

ט,יא  הבית והעלייה שלשנים--לא יעשה בעל הבית תנור בתוך ביתו, אלא אם כן יש לו על גביו גובה ארבע אמות; וכן לא יעמיד בעל העלייה תנור, עד שיהיה תחתיו מעזיבה שלושה טפחים, ובכירה טפח.  ואם תנור  הוא, צריך שיהיה תחתיו ארבעה טפחים; וכירה שלנחתומין, שלושה טפחים.  ואף על פי שהרחיק כשיעור, אם יצאת האש והזיקה--משלם מה שהזיק כמו שנתבאר במקומו.

ט,יב  מי שהייתה לו חנות תחת אוצר חבירו--לא יעשה בה לא נחתום, ולא צבע, ולא רפת בקר, ולא יכניס לה אספסתא וכיוצא בה מדברים שעולה מהם הבל חם הרבה:  מפני שהחום מפסיד פירות שבאוצר.

ט,יג  לפיכך אם היה אוצר יין בארץ ישראל, שאין החם מפסידו--הרי זה עושה בחנותו כל מלאכת אש; אבל לא יעשה רפת בקר, מפני שמפסיד ריח היין.  ואם הוחזקה החנות בתחילה לרפת או לנחתום וכיוצא בו, ואחר כך רצה בעל העלייה לעשות עלייתו אוצר--אינו יכול למחות בידו.

ט,יד  [יג] כבד בעל העלייה וריבץ עלייתו, או שריבה בחלונות, כדי לעשותה אוצר, וקדם זה ועשה תנור קודם שיכניס פירות לאוצר, או שהתחיל לאצור שומשמין או רימונים או תמרים וכיוצא בהן, וקדם זה ועשה התנור קודם שיאצור החיטין, או שעשה בעל החנות מחילה על גבה להבדיל בין החנות ובין האוצר--בכל אלו בעל האוצר מעכב עליו; ואם עבר, ועשה תנור וכיוצא בו--אין בעל האוצר יכול להסיר התנור בכל אלו.
 

הלכות שכנים פרק י

י,א  מרחיקין את האילן מן העיר עשרים וחמש אמה, ובחרוב ובשקמה חמישים אמה, מפני נואי העיר.  וכל אילן הנמצא קרוב לעיר בפחות מזה, קוצצין אותו.  ואם האילן קדם, נותנין לו בני העיר את דמיו; ואם היה הדבר ספק ולא נודע איזה מהם קדם, אין לו לבעל האילן דמים, אלא נוטל עציו, והולך.

י,ב  מרחיקין גורן קבועה מן העיר חמישים אמה, כדי שלא יוליך הרוח התבן בעת שזורה, ויזיק לבני העיר.  וכן לא יעשה אדם גורן קבועה בתוך שלו, אלא אם כן היה לו חמישים אמה לכל רוח, כדי שלא יזיק התבן לנטיעת חבירו או לנירו.

י,ג  מרחיקין את הנבילות ואת הקברות ואת הבורסקי מן העיר חמישים אמה.  [ד] ואין עושין בורסקי אלא למזרח העיר, מפני שרוח מזרחית חמה וממעטת היזק ריח עיבוד העורות.

י,ד  [ה] מי שבא לעשות משרה שלפשתן בצד ירק שלחבירו, שהרי מי המשרה נבלעין בארץ והולכין ומפסידין את הירק, או שנטע כרישין קרוב מן הבצלים שלחבירו, שהן מפיגין טעמן, או שנטע חרדל בצד כוורת דבורים, שהרי הדבורים אוכלין העלין ומפסידין הדבש--בכל אלו וכיוצא בהן, אינו צריך להרחיק בכדי שלא יזיק; ועל הניזק להרחיק את עצמו, אם ירצה, עד שלא יגיע לו הנזק:  שזה בתוך שלו הוא עושה, והנזק בא לחבירו מאליו.

י,ה  במה דברים אמורים שאינו מרחיק, בשהיה הנזק בא מאליו אחר שיפסקו מעשיו שלמזיק.  אבל אם היו מעשיו שלזה שעושה ברשותו מזיקין את חבירו בשעת עשייתו, הרי זה כמי שמזיק בידו; הא למה זה דומה, למי שעמד ברשותו ויורה חיצים לחצר חבירו ואמר ברשותי אני עושה, שמונעין אותו.

י,ו  וכן כל ההרחקות האמורות למעלה בעניין זה--אם לא הרחיקן, הרי זה כמי שהזיק בחציו.  לפיכך צריך להרחיק משרה מן הירק, וכרישין מן הבצלים, וחרדל מן הדבורים, שלושה טפחים או יתר מעט--כדי שלא יהיה היזק בידיים; אבל להרחיק עד שלא יבוא הנזק מאליו, אינו צריך.

י,ז  [ו] בעל עלייה שהיה שופך מים, והן יורדין על הדר בבית למטה--אם היתה שם מעזיבה שהמים כלים בה בעת שפיכה, ואחר שיפסוק העליון מלשפוך יבלעו המים וירדו וינטפו על התחתון--צריך התחתון לתקן ולהרחיק עצמו מן הנזק; ואם אין שם מעזיבה, אלא כשישפוך ירדו המים מיד--הרי זה כמזיק בחציו, והעליון מתקן או יימנע מלשפוך.  וכן כל כיוצא בזה.

י,ח  [ז] מי שהיה לו בור בתוך שדהו, ובא חבירו ונטע אילן בתוך שדהו קרוב לבור חבירו--אין בעל הבור יכול לעכב עליו ולומר לו, הרי שורשי האילן נכנסים לבור שלי ומפסידין אותו:  שזה נזק הבא מאליו הוא לאחר זמן, ובעת שנטע אינו מזיקו; וכשם שזה חופר בתוך שלו, כך זה נוטע בתוך שלו.

י,ט  וכן ראובן שחפר בור, וירד ומצא שורשי אילן שלשמעון בתוך שדהו--קוצץ וחופר, והעצים שלו.  ואם היה קרוב לאילן שמעון בתוך שש עשרה אמה--השורשים שלשמעון, וקוצצן ונותנן לו.  ואם אינו צריך לחפור בור, ויצאו השורשים שלשמעון לתוך שדהו--הרי זה מעמיק שלושה טפחים כדי שלא יעכב המחרשה, וכל שורש שימצא בתוך שלושה טפחים קוצצו; ואינו חושש שמא ייבש האילן שלחבירו, שזה בתוך שלו הוא חופר.

י,י  [ח] מי שהייתה שדה חבירו נטועה גפנים או שאר אילנות, ובא הוא לנטוע בתוך שדהו גפנים בצד גפנים או אילנות בצד אילנות--צריך להרחיק ארבע אמות.  במה דברים אמורים, בארץ ישראל.  אבל בחוצה לארץ, ירחיק בין גפנים לגפנים שתי אמות; ובין גפנים לשאר אילנות, או בין אילנות לאילנות, ארבע אמות בכל מקום.  היה גדר בינתיים, זה סומך לגדר וזה סומך לגדר בכל מקום.

י,יא  מי שהיה אילן חבירו נוטה לתוך שדהו, קוצץ מלוא מרדע על גבי המחרשה; ובחרוב ובשקמה--קוצץ כל הנוטה, עד שיהיה שקול כנגד המצר.  וכן אם היה נוטה על בית השלהין שלחבירו, או על בית האילן--קוצץ את כל הנוטה, עד שיהיה שקול כנגד המצר.
 

הלכות שכנים פרק יא

יא,א  מי שעשה גורן בתוך שלו, או קבע בית הכיסא, או מלאכה שיש בה אבק ועפר וכיוצא בהן--צריך להרחיק כדי שלא יגיע העשן או ריח בית הכיסא או האבק והעפר לחבירו, עד שלא יזיקו.

יא,ב  אפילו היתה הרוח היא  אותו בעת שעושה מלאכתו, ומולכת העפר או נעורת הפשתן והמוץ וכיוצא בהן, ומגיעתן לחבירו--הרי זה חייב להרחיק כדי שלא יגיעו ולא יזיקו, ואפילו על ידי הרוח המצויה:  שכל אלו כמי שהזיק בחציו הן.

יא,ג  [ב] אף על פי שהוא חייב להרחיק כל כך--אם הוליכה הרוח המצויה את המוץ ואת העפר והזיקה בהן, הרי זה פטור מלשלם:  שהרוח היא סיעה אותו, ואין נזק זה בא מכוח המזיק עצמו.

יא,ד  [ג] הכותש את הריפות וכיוצא בהן בתוך שלו, ובעת שמכה מנדנד חצר חבירו עד שינדנד כסוי החבית על פי החבית--הרי זה כמזיק בחציו; וחייב להרחיק כדי שלא ינדנד, או יבטל מלאכתו שמזקת.  ואם הזיק בעת הנדנוד--חייב לשלם, שהרי מכוחו בא הנזק.

יא,ה  [ד] כל ההרחקות האמורות בפרקים שלמעלה--אם לא הרחיק, וראה חבירו ושתק--הרי זה מחל, ואינו יכול לחזור ולהצריכו להרחיק.  והוא, שייראה ממנו שמחל--כגון שסייע עמו מיד, או שאמר לו לעשות, או שראהו שעשה בצידו בלא הרחקה ושתק ולא הקפיד על זה:  שכל המחזיק בנזק, זכה בו כמו שביארנו.

יא,ו  במה דברים אמורים, בשאר נזקין, חוץ מארבעת מיני נזקין אלו האמורות בפרק זה--שהן העשן, וריח בית הכיסא, והאבק וכיוצא בו, ונדנוד הקרקע:  שכל אחד מאלו, אין לו חזקה.  ואפילו שתק הניזק כמה שנים, הרי זה חוזר וכופהו להרחיק.  וכן היזק ראייה במקום שצריך מחיצה, כופהו לעשות מחיצה בכל עת שירצה כמו שביארנו.

יא,ז  ולמה שינו נזקים אלו משאר נזקין, לפי שאין דעתו שלאדם סובלת נזק מאלו; וחזקתו שאינו מוחל, שהזקן היזק קבוע.  ואם קנו מידו שמחל בנזקים אלו, אינו יכול לחזור בו.

יא,ח  [ה] מי שהחזיק לעשות מלאכת דם או נבילות וכיוצא בהן במקומו, ויבואו העורבים וכיוצא בהן בגלל הדם ויאכלו, והרי הן מצירין לחבירו בקולם וצפצופם, או בדם שברגליהם שהן יושבין על האילנות ומלכלכין פירותיהם--אם היה חבירו קפדן או חולה שצפצוף הזה מזיקו, או שהפירות שלו נפסדין לו בדם--חייב לבטל אותה המלאכה, או ירחיק עד שלא יבוא היזק מחמתו:  שנזק זה דומה לריח בית הכיסא וכיוצא בו, שאין לו חזקה.

יא,ט  וכן בני מבוי או בני חצר שנעשה אחד מהן אומן, ולא מיחו בו שהרי החזיק, והיו העם נכנסין ויוצאין לקנות ממנו, ושתקו--לא החזיק בדבר זה, ויש להם בכל עת לעכב ולומר אין אנו יכולין לישן מקול הנכנסין והיוצאין:  שזה היזק קבוע הוא, כמו העשן והאבק.  וכזה הורו הגאונים.

יא,י  [ו] מי שהחזיק בנזק שיש לו חזקה, כגון שפתח חלון, או העביר אמת המים, או לא הרחיק מה שראוי להרחיק, והרי המחזיק טוען אתה אמרת לי לעשות, או מוחלת לי אחר שראית, או הוכר הנזק ושותקת ולא מחית בי, והניזק אומר עכשיו הוא שראיתי ולא ידעתי מקודם, או שאמר כשראיתי מחיתי בך ואתה אומר עתה ארחיק או אסתם, ואתה מדחה אותי מיום ליום כדי שתקבע הזיקך--בכל אלו וכיוצא בהן, על הניזק להביא ראיה; ואם לא הביא, יישבע המזיק היסת וייפטר.

יא,יא  [ז] החזיק בנזק שאין לו חזקה, כגון עשן ובית הכיסא וכיוצא בהן, וטען המזיק שקנה מידו שלניזק--על המזיק להביא ראיה שקנו מידו; ואם לא הביא, יישבע הניזק היסת שלא קנו מידו על כך, ויסלק זה היזקו.
 

הלכות שכנים פרק יב

יב,א  האחין או השותפין שבאו לחלוק את השדה, וליטול כל אחד חלקו--אם היתה כולה שווה ואין שם מקום טוב ומקום רע, אלא חולקין לפי המידה בלבד, ואמר אחד מהם תנו לי חלקי מצד זה, כדי שיהיה סמוך לשדה האחרת שלי ויהיה הכול שדה אחת--שומעין לו, וכופה אותן על זה:   בדבר זה, מידת סדום היא.

יב,ב  אבל אם היה חלק אחד ממנה טוב, או קרוב לנהר יותר, או קרוב לדרך, ושמו אותה היפה כנגד הרע, ואמר תנו לי בשומה שלי מצד זה--אין שומעין לו, אלא נוטל בגורל.  אמר תנו לי חצי מידתה מן הצד הרע בלא שומה, וטלו אתם את החצי הטוב, כדי שיהיה חלקי סמוך לשדה שלי--הורו מקצת הגאונים ששומעין לו; ולזה דעתי נוטה, ובו ראוי לדון.

יב,ג  [ב] הבכור שחלק, נוטל שני חלקים שלו כאחד.  אבל היבם שחלק עם אחיו בנכסי האב, נוטל חלקו וחלק אחיו בגורל:  אם עלו במקום אחד, עלו; ואם עלו בשני מקומות, עלו.

יב,ד  [ג] ארץ מרובעת שהיה הנהר מקיף לה מזרח וצפון, והדרך דרום ומערב--חולקין אותה באלכסון, כדי שיגיע לזה נהר ודרך, ולזה נהר ודרך.  ואם אמר תנו לי החצי שמצד זה שהוא בצד שדי, שומעין לו.  כללו שלדבר:  כל דבר שהוא טוב לזה, ואין על חבירו הפסד כלל--כופין את חבירו לעשותו.

יב,ה  [ד] אחד מן האחין או מן השותפין שמכר חלקו לאחר--מסלקין את הלוקח, ונותנין לו שאר האחים או השותפין דמים שנתן, והולך, כדי שלא ייכנס זר ביניהן.

יב,ו  [ה] ולא עוד, אלא כל המוכר קרקע שלו לאחר--יש לחבירו שהוא בצד המצר שלו ליתן הדמים ללוקח, ולסלק אותו, וזה הלוקח הרחוק, כאילו הוא שליח שלבן המצר:  בין שמכר הוא, בין שמכר שלוחו, בין שמכרו בית דין, בין שמכר שלוחן--יש בו דין בן המצר.

יב,ז  אפילו היה הלוקח תלמיד חכמים ושכן וקרוב למוכר, ובן המצר עם הארץ רחוק--בן המצר קודם, ומסלק את הלוקח.  ודבר זה משום שנאמר "ועשית הישר והטוב" (דברים ו,יח):  אמרו חכמים, הואיל והמכר אחד הוא--טוב וישר הוא שיקנה מקום זה בן המצר, יתר מן הרחוק.

יב,ח  היו בני המצר רבים--כולם זוכים בזו השדה הנמכרת, והיא ביניהם לפי מניינם, ונותנין כולן הדמים ללוקח:  והוא, שבאו כולם פעם אחת.  אבל אם קדם אחד מהן, וסילק הלוקח--זכה בה לבדו, הואיל והוא בן המצר.

יב,ט  וכן אם באו מקצתן, ומקצתן במדינה אחרת--מסלקין אותו אלו העומדים כאן בלבד, והיא להן.  וכן המוכר לאחד מבני המצר, או לאחד מן השותפין שלו במשא ומתן--אף על פי שאינו שותפו בקרקע, זכה בה; ואין שאר השותפין או שאר בני המצר נוטלין עמו.

יב,י  [ו] המוכר כל נכסיו לאחד--אין בעל המצר שלשדה אחת מהן מסליק את הלוקח מאותה השדה, שהרי היא ואחרות קנה כאחד.  וכן המוכר לבעלים הראשונים, או הלוקח מן הגוי--אין בו דין בן המצר.

יב,יא  [ז] המוכר לגוי--משמתין אותו עד שיקבל עליו כל אונס שיבוא מן הגוי, עד שינהוג הגוי עם בן המצר הזה שלו בדיני ישראל בכול.  ואם אנסו בדבר שלא כדין ישראל, משלם המוכר.

יב,יב  [ח] השכירות, אין בה משום דין בן המצר.  [ט] הממשכן מקום, ואחר כך מכרו לזה שהוא ממשכן בידו--אין בו משום דין בן המצר.

יב,יג  וכן המוכר מקום רחוק כדי לגאול מקום קרוב, או שמכר רע כדי לגאול יפה בדמיו, או שמכר כדי ליתן מנת המלך, או שמכר לקבורה, או שמכרו למזון האישה או הבנות--אין באחד מאלו דין בן המצר, אלא זכה הלוקח.

יב,יד  [י] ולמה אין בהן דין בן המצר:  שכל אלו טרודין הן למכור, ומפני צורך גדול מוכרין.  ואם תאמר יש בהן דין בן המצר, לא ימצאו לוקח, שהרי הוא אומר למה אטרח ואקח, ויבוא זה ויסלק אותי; ואין הבעלים יכולין להמתין, עד שיביא בעל המצר מעות ויקנה.

יב,טו  [יא] הרי שטען הלוקח ואמר מפני המס וכיוצא בו מכר לי המוכר, ובעל המצר אומר שקר אתה טוען לבטל זכותי--על בעל המצר להביא ראיה, ואחר כך יוציא מיד הלוקח; ואם לא הביא ראיה, יישבע הלוקח היסת.

יב,טז  [יב] אפילו היה שם בדבר ספק, אין הלוקח מסתלק אלא בראיה ברורה שמביא בעל המצר.  לפיכך אם טען הלוקח ואמר לו גזלן אתה לשדה זו, עריס אתה, או שוכר או ממשכן--צריך בעל המצר להביא ראיה שהוא בעל המצר, ושקרקע זו בחזקתו.  וכן כל כיוצא בזה.

יב,יז  [יג] המוכר ליתומים קטנים, אין בו דין בעל המצר:  הטוב והישר שעושין חסד עם אלו, יתר מבעל המצר.  [יד] וכן המוכר לאישה--אין בו דין בעל המצר, מפני שאין דרכה לטרוח תמיד ולקנות, והואיל ולקחה, חסד הוא שתעמוד הקרקע בידה.  [טו] מכר לטומטום ואנדרוגינוס, אין בעל המצר יכול לסלקן, מפני שהן ספק אישה.

יב,יח  [טז] היתה הקרקע שלאחד, והבניין או האילנות שלאחד--אם יש לבעל הבניין או לבעל האילנות זכות בקרקע, כל אחד מהן בן מצר שלחבירו; לפיכך אם מכר אחד מהן חלקו, חבירו מסליק הלוקח.

יב,יט  אבל אם אין לבעל האילנות או לבעל הבניין כלום בקרקע, אלא כל זמן שירצה יאמר לו עקור אילנך או הרס בנינך, ומכר בעל השדה--זכה הלוקח, ואין בעל האילנות או בעל הבניין מסליק אותו.  ואם מכר בעל האילן או בעל הבניין, הרי בעל הקרקע מסליק אותו.

יב,כ  [יז] היה מפסיק בינו ובין מצר חבירו רכב שלדקלים, או בניין גבוה וחזק, או גומה וכיוצא בהן--רואין:  אם יכול להכניס אפילו תלם אחד בתוך הדבר המפסיק, עד שיתערבו שתי השדות--הרי זה בן מצר שלו, ומסלק הלוקח; ואם לאו, אינו מסליק הלוקח.
 

הלכות שכנים פרק יג

יג,א  הנותן מתנה, אין בה דין בן המצר.  היה כתוב בשטר מתנה שאחריות מתנה זו על הנותן, יש בה דין בן המצר:  הואיל ויש בה אחריות, מכירה היא; ולא כתב מתנה, אלא לבטל זכות בן המצר.  וכמה נותן לו, מה שהיא שווה.

יג,ב  אמר הלוקח כן הוא, והערמה עשינו ומכירה היא, ובכך וכך קניתיה--נשבע בנקיטת חפץ, ונוטל כדין כל השלוחין.  וייראה לי שצריך לטעון דמים שהן ראויין, או יתר מעט; אבל אם אמר על שווה מאה במאתיים קניתי, אינו נאמן.

יג,ג  היה כתוב בשטר מתנה, וקבלתי עלי אחריות מתנה זו שאם תצא מידו אתן לו מאתיים--נותן לו בן המצר מאתיים, ואחר כך מסלקו, ואף על פי שאינה שווה אלא מנה.

יג,ד  החליף חצר בחצר, אין בו דין בעל המצר.  החליף חצר בבהמה או בשאר מיטלטלין--רואין דמי אותה הבהמה או אותם המיטלטלין, ונותן לו בן המצר ומסלקו; ואינו יכול לומר לו תן לי כמין שלקחתי בו, שזו הערמה היא ואינה מועלת כלום.

יג,ה  מכר לו קרקע מעט באמצע שדהו, ואחר כך מכר לו קרקע בצד אותה שבאמצע--רואין:  אם אותו המעט שמכר לו תחילה הוא עידית או זיבורית לגבי זאת הקרקע שמכר לו באחרונה--זכה הלוקח, ואין בן המצר יכול לסלקו, שהרי הוא עצמו בן מצר הוא, מפני אותו המעט שקנה באמצע.  ואם אותו המעט כמו זאת שמכר לו בסוף בצידו--הרי זה מערים, ובן המצר מסליק אותו מן השדה שקנה בסוף.

יג,ו  המוכר על תנאי, בין שהתנה מוכר בין שהתנה לוקח--אין בעל המצר יכול לסלקו עד שיתקיימו התנאין, ויזכה הלוקח בקרקע ולא תישאר בה עילה כלל; ואחר כך יסלק אותו.

יג,ז  הלוקח שבנה והשביח, או סתר והפסיד--בן המצר מסלקו ונותן לו דמים הראויין לו, והרי הוא בכל מעשיו כמו השליח.  וכן אם לוה הלוקח קודם שיסלק אותו בן המצר, וסלקו בן המצר--אין בעל חוב שלו טורף מיד בן המצר.

יג,ח  זה הוא העיקר בכל אלו הדינין:  שכל הלוקח בצד מצר חבירו, הרי הוא כמו שליח לחבירו, ולתקן שלחו, ולא לעות.  לפיכך אם השביח, נוטל ההוצאה; ואם הפסיד וחפר והורס או אכל פירות, מנכין לו מן הדמים.

יג,ט  במה דברים אמורים שמחשבין לו הפירות, בשאכלן אחר שבא בן המצר והביא מעות לסלקו.  אבל כל הפירות שאכל מקודם--שלו הוא אוכל, ואין מחשבין אותן.

יג,י  [ח] אחד שלקח משניים שדה אחת, ובא בעל המצר לסלקו מחציה בלבד שלקח מן האחד--אינו יכול, אלא או מסלקו מכלה או מניח כולה.  אבל המוכר קרקע לשניים--יש לבעל המצר לסלק שניהם, או לסלק לאחד ולהניח לאחד.

יג,יא  [ט] בן המצר שבא לסלק את הלוקח, וקודם שיסלקו מכר את השדה שיש לו על המצר--איבד את זכותו.  [י] שליח שמכר, והרי הוא בעל המצר--אינו מסליק את הלוקח:  שהרי הוא מכר לו, ואין לך מחילה גדולה מזו.

יג,יב  [יא] בעל חוב שלמוכר שטרף השדה מיד בעל המצר--הרי בעל המצר חוזר ונוטל מן הלוקח שסילקו, והלוקח חוזר ונוטל מן המוכר.

יג,יג  [יב] כל בעל חוב שטרף בחובו, יש לבעל המצר לסלקו:  לא יהיה כוח הטורף, גדול מכוח הלוקח.  ואם ירצה הנטרף ליתן הדמים שהיו חוב עליו--תחזור לו שדהו לעולם, כמו שיתבאר במקומו.

יג,יד  [יג] קטן שהיה בן המצר, וראו בית דין שזכות היא לו--מסלקין לו את הלוקח, או ייטלו לו חלק עם שאר בעלי המצר כמו שיראו.

יג,טו  [יד] בעל שהייתה אשתו בן המצר, הרי זה מסליק את הלוקח:  שכל נכסי אשתו ברשותו; וכל זכות שתבוא לה, זכות היא לו.  אפילו קנו מיד אשתו שמחלה בזכות זו ללוקח--אינו מועיל, אלא הבעל מסלקו.

יג,טז  עמדה האישה מדעתה, וסילקה את הלוקח, וכן העבד שהיה נושא ונותן בנכסי אדוניו, שסילק את הלוקח--אם רצה הבעל או האדון, מקיים על ידיהן; ואם רצה, לא יקיים, ותחזור ללוקח, ויחזיר הדמים.
 

הלכות שכנים פרק יד

יד,א  הרוצה למכור שדהו, והביא בן המצר שלו וזה שהוא רוצה ליקח ממנו לבית דין, ואמר לבן המצר אם תרצה לקנות בכך וכך קנה, ואם לאו סלק עצמך והרי זה לוקח--הרי זה לא נשארה לו טענה; אלא או מביא מעות מיד וקונה, או בטלה זכותו.

יד,ב  אמר אטרח ואביא, אין שומעין לו.  אלך ואביא--אם הוא אמוד שיש לו, ממתינין לו עד שילך ויביא; ואם אינו אמוד, אין שומעין לו, שאינו רוצה אלא להישמט.  לפיכך אומרים לו, או הוציא עתה זוזים או בטלה זכותך:  שאין קובעין זמן לבעל המצר.

יד,ג  הוציא בן המצר המעות, והוציא הלוקח מעות--אם היו שללוקח טובים מזוזיו, או ממהרים לצאת יתר מזוזיו--בטלה זכותו, ואין לו דין בן המצר.

יד,ד  היה רוצה הלוקח לקנותה לבנות בה בתים, ובן המצר רוצה לזורעה--הלוקח זוכה משום ישוב הארץ, ואין בה דין בן המצר.

יד,ה  [ב] בא הלוקח ונמלך בבן המצר, ואמר לו הרי פלוני בן המצר שלך רוצה למכור לי שדה זו, אלך ואקח ממנו, ואמר לו לך וקח--לא ביטל זכותו; ויש לו לסלק אותו אחר שקנה, אלא אם כן קנו מידו.  במה דברים אמורים שצריך קנין, בשמחל לו קודם שיקנה.  אבל אם מחל לו זכותו אחר שלקח, כגון שבא בן המצר וסייע עמו, או שכר ממנו, או שראה אותו בונה וסותר כל שהוא ומשתמש ולא מיחה בו ולא עירער--הרי זה מחל, ושוב אינו יכול לסלקו.

יד,ו  [ג] היה בן המצר במדינה אחרת, או חולה, או קטן, ואחר זמן הבריא החולה, והגדיל הקטן, ובא ההולך--אינו יכול לסלקו:  שאם אתה אומר כן--אין אדם יכול למכור קרקעו, שהרי הלוקח אומר לאחר כמה שנים תצא מידי.  וכזה הורו רוב הגאונים.

יד,ז  [ד] המוכר שווה מאתיים במנה--אם לכל העם מוזיל ומוכר, נותן לו בן המצר מאה ומסלקו; ואם אינו מוזיל לכל העם--נותן לו מאתיים שהיא שווה, שהמוכר נתן לזה מתנה.

יד,ח  לקח שווה מנה במאתיים--אינו יכול לסלקו, עד שייתן המאתיים.  טען בן המצר שזו קנוניה ביניהם--נשבע הלוקח בנקיטת חפץ, ונוטל מאתיים.  ואם היו שם עדים שנתן מאתיים, ובן המצר טוען שאמנה היתה בינו ובין המוכר, ואני יודע בוודאי שלא לקח ממנו אלא מאה--הרי זה נותן מאתיים כמו שהעידו העדים, ואחר כך מסלקו, ומשביעו היסת שלקח במאתיים, ונפטר.

יד,ט  [ה] כל הרוצה למכור קרקע, ובאו שניים, כל אחד מהן אומר אני אקח בדמים אלו, ואין אחד מהן בעל המצר--אם היה האחד מיושבי העיר והאחד משכני השדה, בן העיר קודם; שכן ותלמיד חכמים, תלמיד חכמים קודם; קרוב ותלמיד חכמים, תלמיד חכמים קודם; שכן וקרוב, השוכן קודם:  שגם זה בכלל הטוב והישר הוא.

יד,י  קדם אחד וקנה, זכה; ואין חבירו שראוי לקדם לו יכול לסלקו, הואיל ואין אחד מהן בעל המצר:  שלא ציוו חכמים בדבר זה דרך דין, אלא דרך חסידות ונפש טובה היא שעושה כך.
 

 

הלכות שלוחין ושותפין

עניין אלו ההלכות לידע דין שלוחו שלאדם ושותפו, ומשפטיהן במקחן וממכרן  ושכרן.  וביאור כל הדינין האלו בפרקים אלו.
 

הלכות שלוחין ושותפין פרק א

א,א  האומר לשלוחו צא ומכר לי קרקע או מיטלטלין, או קנה לי--הרי זה מוכר ולוקח לו ועושה שליחותו, וכל מעשיו קיימין.  ואין העושה שליח צריך קנין ולא עדים, אלא באמירה בלבד בינו לבין חבירו; ואין צריכין עדים אלא לגלות הדבר, אם כפר אחד מהם, כשאר כל הטענות.

א,ב  שליח שעבר על דברי משלחו, לא עשה כלום.  וכן אם טעה בכל שהוא, בין בקרקע בין במיטלטלין--חוזר, שהרי אומר לו לתקן שלחתיך ולא לעות.  ולא אמרו  במיטלטלין שתות, והעבדים והשטרות והקרקעות אין בהן הוניה, אלא במוכר שלו, או קונה לעצמו; אבל השליח שטעה בכולם בכל שהוא, חוזר.

א,ג  נתן מעות לשלוחו לקנות לו קרקע, וקנה לו שלא באחריות--הרי זה עוות; והשליח לוקח אותה לעצמו שלא באחריות כמו שעשה, וחוזר ומוכר אותה למשלח באחריות, הואיל וקנה אותה במעותיו, והאחריות על השליח.  וכן כל כיוצא בזה.

א,ד  לפיכך אם התנה עליו שעשהו שליח בין לתקן בין לעות--אפילו מכר לו שווה מאה בדינר, או לקח שווה דינר במאה--אינו יכול לחזור בו, וחייב המשלח ליתן לו כפי התנאי.

א,ה  [ד] האומר לשלוחו מכור לי משדה שלי בית סאה, ומכר לו בית סאתים--הרי זה מוסיף על דבריו, וקנה הלוקח בית סאה בלבד.  אמר לו מכור לי בית סאתים, ומכר לו בית סאה--הרי זה מעביר על דבריו, ולא קנה לוקח.

א,ו  אמר לו מכור לי שדי לאדם אחד, והלך השליח ומכרו לשניים--ממכרו בטיל, שהרי עבר על דבריו.  אמר לו מכור לי שדי, ולא פירש--אפילו מכרה למאה, ממכרו קיים.

א,ז  [ה] הנותן מעות לשלוחו ליקח לו בהם חיטים, או מין ממיני סחורה, ולא לקח--אין לו עליו אלא תרעומת.  נתן לו מעות ליקח בהן חיטים בין לאכילה בין לסחורה, והלך ולקח בהן שעורים, או שנתן לו לקנות שעורים, והלך ולקח חיטים--אם פחתו דמי זה שלקח, פחתו לשליח, מפני שהוא משנה; ואם הוסיפו דמיהן, הוסיפו לבעל המעות.

א,ח  היה השער קצוב וידוע, והוסיפו לשליח במניין או במשקל או במידה--כל שהוסיפו לו המוכרים, הרי הוא שלשניהם; וחולק התוספת, השליח עם בעל המעות.  ואם היה הדבר שאין לו קצבה, הכול לבעל המעות.

א,ט  [ו] מי שהיה חייב לחבירו ממון, בין משום מלווה בין משום פיקדון או שכירות, ונתן הממון ביד השליח, ואמר לו הילך ממון זה לבעל חובי--אין השליח צריך להיטפל, וליתן לו בפני עדים; ואם אמר לשליח אל תפרע חוב זה אלא בעדים, ופרעו שלא בעדים--חייב לשלם.

א,י  וכן אם היה החוב בשטר, בין שאמר לו קח השטר ותן לו המעות, בין שאמר לו תן לו המעות וקח השטר, ונתן בלא עדים ולא לקח השטר--חייב לשלם, שהרי לתקן שלחו ולא לעות.

א,יא  [ז] השולח ממון שבידו ביד שליח, ואמר לו הילך ממון זה לפלוני שאני חייב לו, והלך ונתן לו שלא בעדים--השליח אומר נתתי, ובעל חוב או הפועל אומר לא לקחתי, והרי שלושתן עומדין--השליח נשבע היסת שנתן, ובעל חוב או הפועל נשבע היסת שלא לקח, וישלם הלה לבעל חובו או לפועל או לבעל הפיקדון.  ואפילו היו השלוחין שניים, אין עדותן מועלת, מפני שהן נוגעין בעדותן, שהרי חייבין להישבע היסת.

א,יב  במה דברים אמורים, בשהיה השליח מכחיש את בעל חוב, והרי שלושתן עומדין.  אבל אם בא שליח ואמר נתתי כמו שאמרת לי--אינו יכול להשביעו היסת שעשה שליחותו, שהרי אין שם טוען עליו טענת ודאי שלא עשה שליחותו.

א,יג  וכן אם מתו השלוחין, או הלכו להן למדינת הים, ובא בעל חוב לתבוע את הלווה--אינו יכול להשביעו היסת שלא פרעו השליח, שהרי אין כאן מי שטוען עליו טענת ודאי שלקח; אלא מחרים הלווה חרם סתם, ומשלם החוב שעליו.  וכן כל כיוצא בזה.

א,יד  [ח] ראובן ששלח כתב לשמעון, ואמר לו מנה שיש לי בידך שלחהו לי ביד לוי--אם רצה לשלחו, אינו חייב באחריותו בין שהיה מלווה בין שהיה פיקדון:  והוא, שיכיר שהוא כתב ידו.  ואם טען המלווה ואמר לא כתבתי ולא שלחתי לך--יישבע הלווה היסת שכתב ידו בא אליו ולפיכך שלח, וייפטר; וכזה הורו רבותיי.

א,טו  אבל אם לא היה הכתב בכתב ידו, או שאין הלווה יודע אם הוא כתב ידו או אינו--אפילו היו כתובין בו סימנין ואותות שביניהן בייחוד--אם טען ראובן ואמר לא שלחתי כתב ואחרים רמו בך, שמעון חייב באחריותו וישלם לראובן אחר שיחרים על מי ששלח כתב זה מדעתו ולא יודה.  ויש מי שהורה שיישבע ראובן ואחר כך , כדין כל הנשבעין ונוטלין.

א,טז  [ט] לוי שבא בשליחות ראובן, ולקח חמישים משמעון, ובא ראובן ואמר לא שלחתיו ליקח אלא עשרים, ועשרים בלבד הביא לי--הרי ראובן נשבע שלא שלחו ליקח אלא עשרים ועשרים בלבד הביא לו, כדין כל מודה במקצת; ולוי נשבע היסת שהחמשים שנתת לי נתתי לראובן.  וישלם שמעון מביתו, אם היה חייב לראובן.  וכן כל כיוצא בזה.
 

הלכות שלוחין ושותפין פרק ב

ב,א  אין הגוי נעשה שליח לדבר מן הדברים שבעולם, וכן אין ישראל נעשה שליח לגוי לדבר מן הדברים:  שנאמר "כן תרימו גם-אתם" (במדבר יח,כח)--מה "אתם" בני ברית, אף שלוחכם בני ברית; והוא הדין לכל התורה כולה.  ומה משלחכם בן ברית, אף בכל התורה כולה המשלח בן ברית.

ב,ב  עושה אדם שליח איש או אישה, ואפילו אשת איש; ואפילו עבד ושפחה--הואיל והן בני דעת וישנן במקצת מצוות, נעשין שלוחין למשא ומתן.  אבל מי שאינו בן דעת, והן חירש שוטה וקטן--אינן נעשין שלוחין; ולא עושין שליח, אחד הקטן ואחד הקטנה.

ב,ג  לפיכך השולח בנו קטן אצל החנווני, ומדד לו באיסר שמן, ונתן לו את האיסר, ואבד את השמן ואת האיסר--החנווני חייב לשלם:  שלא שלחו אלא להודיעו, ולא היה לו לשלוח אלא עם בן דעת.  וכן כל כיוצא בזה.  ואם פירש ואמר לו שלח לי עם הקטן, הרי זה פטור.

ב,ד  [ג] האומר לחבירו מנה שיש לי בידך, בין מלווה בין פיקדון, שלחהו לי ביד פלוני--אפילו היה קטן--אם רצה לשלחו בידו, נפטר; ואינו חייב באחריותו.

ב,ה  וכן שניים שהתנו ביניהם שכל מי שירצה לשלח לחבירו, משלח ביד מי שירצה המשלח--הרי זה משלח ביד מי שייראה לו שהוא ראוי להוליך דבר זה; ואם אבד או נגנב בדרך, או שכפר בו השליח--הרי המשלח פטור, שכל תנאי שבממון קיים.

ב,ו  [ד] השליח שקנה או שמכר, והודיע שהוא שליח בדבר זה לפלוני--אף על פי שמשך או המשיך, ונמצא שעבר על דעת משלחו--בטל המקח, ומחזיר.  ואם לא הודיע שהוא שליח--נקנה המקח, ויהיה הדין בינו ובין זה ששלחו.

ב,ז  [ה] ראובן שקנה שדה משמעון, ואמר לו ללוי קניתי אותה, וכתב שטר מכר בשם לוי, וחזר ראובן ואמר לשמעון לעצמי קניתיה, חזור וכתוב לי שטר מכר בשמי--אין כופין את המוכר לכתוב לו שטר אחר בשם ראובן.  ואם התנה עמו בתחילה ואמר לו לעצמי אקנה, וזה שאכתוב שטר בשם לוי כדי שלא ידעו בי שאני הוא הקונה--הרי זה כופהו לחזור ולכתוב שטר אחר בשמו.

ב,ח  [ו] הסרסור שליח הוא, אלא שהוא נוטל שכר על שליחותו; לפיכך אם שינה על דעת הבעלים, משלם מה שהפסיד.  כיצד:  הרי שנתן ראובן חפץ לשמעון הסרסור, ואמר לו מכור לי זה ואל תמכור בפחות ממאה, והלך ומכרו בחמישים--משלם חמישים מביתו; מכרו במאתיים, הכול לראובן.  וכן כל כיוצא בזה.

ב,ט  ראובן אומר במאה אמרתי לך למכור, והסרסור אומר בחמישים אמרת לי, וכן בחמישים מכרתי--נשבע הסרסור שבועת התורה, שהרי הודה במקצת.  ואם כבר נתן לו החמישים--נשבע היסת שעשה שליחותו, וזוכה הלוקח.

ב,י  ואם ידע הלוקח שחפץ זה שלראובן הוא, ושזה המוכר סרסור הוא--יחזיר החפץ לבעליו; ויחרים על מי שנתן לו רשות למכור בחמישים, או שרצה בחמישים, וחזר בו אחר שקניתי.

ב,יא  [ז] כל סרסור שהודיע ללוקח שחפץ זה או קרקע זו שלראובן הן, ואחר שקנה הלוקח אמר ראובן איני רוצה למכור בדמים אלו--מחזיר הלוקח, שהרי לא פסק דמים ואמר לו מכור בכך וכך.  וכל סרסור שאבד החפץ מידו, או נגנב, או נשבר--חייב לשלם, מפני שהוא נושא שכר.

ב,יב  [ח] הלוקח כלים מבית האומן לשגרן לבית חמיו, ואמר לו אם מקבלין אותן ממני אני נותן את דמיהם, ואם לאו אתן לך שכר מעט, ונאנסו בהליכה--הרי זה חייב לשלם; ואם נאנסו בחזירה, פטור.

ב,יג  נטלן על מנת למכרן לאחרים, ואמר לו אם יימכרו במקום פלוני או עד זמן פלוני, אתן לך דמים כך וכך, ואם לא יימכרו, אחזירם לך, ונאנסו, בין בהליכה בין בחזירה--חייב לשלם.

ב,יד  [ט] כל שליח שטען שאירעו אונס פלוני, והפסיד כך וכך--הרי זה נשבע שבועת השומרין על טענתו, וייפטר.  ואם היה האונס במקום שאפשר להביא עליו עדים, או דבר שהוא ידוע וגלוי לכול, שהרי ימצא עדים--הרי זה צריך להביא ראיה על טענתו; ואם לא הביא עדים--אינו נאמן, ומשלם.

ב,טו  מעשה באחד שאמר לשלוחו קנה לי ארבע מאות גרבי יין, ממעות שהיו לו בידו, וקנה לו, ונמצאו חומץ.  ואמרו חכמים מנין גדול כזה שהחמיץ, קול יש לו, והואיל ואפשר להביא ראיה, יביא ראיה שהיה יין בעת שלקחו וייפטר; ואם לא יביא ראיה, ישלם.  וכן כל כיוצא בזה מדברים שהראיה מצויה בהן.

ב,טז  אבל דבר הנעלם שאין ראיתו מצויה, יישבע עליו השליח.  וכן הדין בכל טענה שיטעון השותף כיוצא בזו, וכן הדין בטענת השומרין--אם הראיה יכולה להיות--או יביא ראיה על טענתו, או ישלם כמו שביארנו.
 

הלכות שלוחין ושותפין פרק ג

ג,א  מי שהייתה לו קרקע תחת יד אחד, או שהיו לו מיטלטלין פיקדון, ורצה לעשות שליח לדון עם זה, ולהוציא הקרקע או הפיקדון מתחת ידו--הרי זה כותב לו הרשאה.  וצריך לקנות מידו שהרשהו, ואמר לו לך דון וזכה והוצא לעצמך, וכיוצא בעניינים אלו; ואם לא כתב לו כן, אינו יכול לדון עמו, מפני שהוא אומר לו, אין אתה בעל דיני.

ג,ב  אף על פי שכתב לו כן, אינו אלא שליח, וכל מה שיזכה בו, הרי הוא .  וכל ההוצאות שיוציא השליח על דין זה שהרשה בו, הרי המשלח חייב בהן:  שכך כותבין בהרשאה, כל שתוציא בדין זה, עלי לשלמו.

ג,ג  [ב] הקנה לזה המורשה שליש או רביע מה שיש לו ביד חבירו, הרי זה דן על הכול:  הואיל ודן על חלקו, והרי הוא בעל דינו בחלקו--דן על הכול.

ג,ד  [ג] אחד מן האחים שלא חלקו, או מן השותפין, שבא לתבוע--תובע על הכול:  הואיל ויש לו חלק בזה הממון, אינו צריך הרשאה משאר שותפין.  ואין השותף האחר יכול לומר לשותפו שדן, אילו הייתי אני התובע הייתי טוען טענה אחרת ומחייב בעל דיני, שהרי אומרין לו, למה לא באת לתבוע גם אתה.

ג,ה  לפיכך אם היה ממדינה אחרת, יש לו לחזור על בעל הדין, ולדון עמו, ולומר לו אני איני מודה בכל מה שטען שותף שלי; לפיכך יש לנתבע לעכב ולומר לזה, או דון עימי בחלקך או הבא הרשאה, שהרי ממון שניכם בידי ושניכם בעלי דיני, ולמחר יבוא אחיך או שותפך ויתבע גם הוא.

ג,ו  [ד] הבעל בנכסי אשתו, צריך הרשאה; ואם יש שם פירות בקרקע--מתוך שיש לו לדון על הפירות שהרי הן שלו, דן על העיקר, ואינו צריך הרשאה מאשתו, שאם אין קרקע אין לו פירות.

ג,ז  [ה] מי שהיה לו ביד חבירו פיקדון או מלווה, בין מיטלטלין בין מעות, ועשה שליח בעדים להביאן לו--הרשות ביד זה שהם אצלו:  אם רצה ליתן--נפטר ואינו חייב באחריותן, שהרי נתן לשלוחו; ואם לא רצה ליתן--אינו נותן, שאין זה בעל דינו עד שיבוא בהרשאה על הפיקדון.  וכל הבא בלא הרשאה, הרי הוא בכלל הנאמר בהן "ואשר לא-טוב עשה, בתוך עמיו" (יחזקאל יח,יח).

ג,ח  [ו] התובע חבירו בדין במיטלטלין או במעות שהפקיד אצלו, וכפר בו--אינו יכול לכתוב הרשאה עליו:  שנמצא זה כמשקר--שהוא אומר לו הרשיתיך ליטול מה שיש לי ביד פלוני, וכבר אמר פלוני שאין לו אצלו כלום.

ג,ט  וכן מי שנתחייב לו חבירו שבועה, אינו יכול להרשות עליו אחר להשביעו:  שאין שם דבר שיקנה לו, ואין אדם מרשה על תביעת דברים, שאין הדברים נקנין, אלא על תביעת הממון.

ג,י  [ז] מי שהיו לו מעות פיקדון ביד אחר, ורצה להרשות שליח להביאן--אין הקניין מידו מועיל בזה, שאין המטבע נקנה בחליפין.  אלא כיצד עושה:  נותן לו קרקע כל שהוא, ומקנה לו המעות על גבן כדי להוציאן בהרשאה זו; והולך ודן עמו, ומוציאן.

ג,יא  היתה לו מלווה ביד אחר--אינו יכול לכתוב הרשאה עליה, ואפילו היה חוב בשטר, מפני שהמלווה להוצאה ניתנה, ואין אדם מקנה לחבירו דבר שאינו בעולם.  ואין לך דרך שיקנה אדם בה חוב אלא או במעמד שלושתן, והוא דבר שאין לו טעם כמו שביארנו, או בהקנית שטר החוב עצמו בכתיבה ומסירה, מפני שהוא מקנה השיעבוד שבו.  זה הוא הדין שייראה לי מן התלמוד.

ג,יב  אבל גאונים תיקנו שכותבין הרשאה אף על המלווה, כדי שלא  כל אחד ממון חבירו, וילך לו למדינה אחרת; ועוד תיקנו שאם הרשהו ליטול מעות שיש לו ביד חבירו או לתבוע ממנו הלואה, ולא היתה קרקע למקנה--מקנהו ארבע אמות מחלקו שבארץ ישראל, ומקנה לו המעות על גבן.

ג,יג  ודברים אלו דברים קלים הן עד מאוד, ורעועים:  שזה מי יאמר שיש לו חלק בארץ ישראל, ואפילו הוא ראוי--אינו ברשותו.  והגאונים עצמן שתיקנו תקנה זו אמרו, שאין אומרין בה  הדין את ההר, ואינה אלא כדי לאיים על הנתבע:  אם רצה לדון בהרשאה זו וליתן, נפטר.

ג,יד  ולמה ייפטר, שאין זה הבא בהרשאה זו הרעועה פחות משליח שעשהו בעדים.  אבל אם לא ירצה הנתבע לדון עמו--אין כופין אותו לא ליתן לו ולא להישבע, עד שיבוא בעל דינו.

ג,טו  וכן הורו שאם היתה לו מלווה אצל חבירו, בין בשטר בין בעדי קנין--אף על פי שכפר בה בבית דין--כותבין עליו הרשאה, מפני שהיא כפירת שיעבוד קרקעות; אבל מלווה על פה שכפר בה, לא תיקנו שיכתבו עליה הרשאה.

ג,טז  [ח] מי שהרשה לאחד, ורצה לבטל השליחות ולהרשות לאחר--הרי זה מבטל.  ואין למורשה רשות לכתוב הרשאה לאחר, שזה אומר לו אין רצוני שיהיה פקדוני ביד אחר.  לפיכך אם התנה עליו שירשה הוא לאחר, ואחר לאחר--הרי השליח כותב הרשאה לשני, ושני לשלישי:  הכול לפי תנאו.

ג,יז  [ט] הבא בהרשאה שמחל לזה הנתבע, או שמכר לו, או שמחל לו על השבועה, או שעשה עמו פשרה--לא עשה כלום, שהרי אומר לו לתקן שלחתיך ולא לעות.  לפיכך אם התנה עמו, בין לתקן בין לעות--אפילו מחל לו על הכול, הרי זה מחול.

ג,יח  [י] ראובן שבא בהרשאה, ותבע שמעון--אין שמעון יכול לדחותו ולומר לו, שמא המשלח אותך הרשה אחר וביטל שליחותך:  שהרי ראובן אומר לו תן לי הפיקדון שיש בידך, וזו הרשאתי תהי אצלך; ואם המפקיד הרשה אחר, הוא הפסיד על עצמו.  ושמעון פטור, שהרי בהרשאתו נתן.

ג,יט  [יא] ראובן שבא בהרשאת שמעון, ותבע לוי, ואמר לא היו דברים מעולם, אבל יישבע שמעון וייטול--מוציאין הממון מיד לוי, ויהיה מונח עד שיבוא שמעון וישבע וייטול.

ג,כ  וכן כל הדברים שתולה לוי בשמעון--ידון עם ראובן, ויהיה הממון מונח עד שיבוא שמעון וישאל; ויש לראובן להחרים על מי שטוען טענת שקר, כדי לעכב הממון ולאחרו.

ג,כא  נתחייב לוי שבועה--אינו יכול לעכב ולומר איני נשבע, עד שאחרים בפני שמעון על מי שטוען עלי שקר:  שאין זה החרם אלא תקנה קלה שתקנוה הגאונים האחרונים, כדי שיכוונו בעלי דינין טענותיהן; ואין מעכבין שבועתו שלזה, מפני תקנה זו הקלה.
 

הלכות שלוחין ושותפין פרק ד

ד,א  כשירצו השותפין להשתתף, במה יקנה כל אחד מהן ממון חבירו להשתתף בו:  אם במעות נשתתפו--יביא זה מעותיו, ויביא זה מעותיו, ויטילו אותן לכיס אחד, ויגביהו את הכיס שניהם.

ד,ב  אבל אם כתבו שטר, והעידו עדים--אף על פי שקנו מיד שניהם שיביא זה מאה וזה מאה, וישתתפו בהן--לא קנו, ועדיין לא נעשו שותפין:  שאין המטבע נקנה בחליפין.

ד,ג  לפיכך אם נשתתפו בשאר מיטלטלין, כיון שקנו מידם שיביא זה חביתו שליין וזה כדו שלדבש, והרי נשתתפו בהן--נעשו שותפין בהן.  וכן אם ערבו פירותיהן, או ששכרו מקום בשותפות, והניח זה חביתו וזה כדו שנשתתפו בהן--הרי אלו שותפין.

ד,ד  כללו שלדבר--בכל הדרכים שקונה הלוקח, באותן הדרכים עצמן קונין השותפין זה מזה הממון המוטל ביניהם להשתתף בו.

ד,ה  [ב] האומנין שנשתתפו באומנות--אף על פי שקנו מידם, אינן שותפין.  כיצד:  שני חיטים או שני אורגים שהתנו ביניהם שכל שייקח זה וזה במלאכתו, יהיה ביניהן בשווה--אין כאן שותפות כלל, שאין אדם מקנה לחבירו דבר שלא בא לעולם.

ד,ו  אבל אם היו לוקחין הבגדים מממון עצמן ותופרין אותן ומוכרין, ולוקחין השתי והערב ממעותיהן ואורגים ומוכרין, ונשתתפו בממון שלוקחין בו--הרי אלו שותפין; וכל שירויחו בשכר מלאכתן ובמשאן ומתנן, הרי הוא לאמצע.

ד,ז  [ג] השותפין שהטילו לכיס זה מנה וזה מאתיים וזה שלוש מאות, ונתעסקו כולן בממון, ופחתו או הותירו--השכר או הפחת ביניהם בשווה לפי מניינם, לא לפי המעות.  ואפילו לקחו שור לטביחה, שאילו טבחוהו היה כל אחד נוטל מבשרו כפי מעותיו--אם מכרוהו חי ופחתו או הותירו, השכר או הפחת לאמצע.

ד,ח  במה דברים אמורים, בשנשאו ונתנו במעות שנשתתפו בהן.  אבל אם המעות קיימין, ועדיין לא הוציאו אותן, ופחתו או הותירו מחמת המטבע, ששינהו המלך או אנשי המדינה--חולקין השכר או ההפסד לפי המעות.

ד,ט  במה דברים אמורים, בסתם.  אבל אם התנו שייטול בעל המאה שלושת רבעים מן השכר, וייטול בעל המאתיים רביע, ואם יפחתו לא יפחות זה שייטול שלושה רבעי השכר אלא רביע ההפסד, ויפסיד זה שנוטל רביע השכר שלושה רבעים מן הפחת--הרי אלו חולקין לפי מה שהתנו, שכל תנאי שבממון קיים.

ד,י  [ד] שותפין שהתנו ביניהם שיעמדו בשותפות זו עד זמן קצוב--כל אחד מהן מעכב על חבירו, ואינו יכול לחלוק, עד שיגיע הזמן, או עד שיכלה כל ממון השותפות.  ואין אחד מהן יכול ליטול חלקו בקרן ולא בשכר, עד סוף הזמן.

ד,יא  נשתתפו סתם ולא קבעו להם זמן--הרי אלו חולקין כל זמן שירצה אחד מהן, וזה נוטל חלקו מן הסחורה וזה נוטל חלקו.  ואם לא היה באותה הסחורה דין חלוקה, או היה בחלוקתה הפסד--הרי אלו מוכרין אותה, וחולקין את הדמים.

ד,יב  היה זמן ידוע למכירת אותה הסחורה--יש לכל אחד מהן לעכב שלא יחלוקו, עד שתימכר הסחורה בזמן הידוע למכירתה.  ואין אחד מהן נוטל, לא מן הקרן ולא מן הריוח, עד זמן החלוקה, אלא אם כן התנו ביניהם.

ד,יג  היה להם חוב אצל אחרים--אינו יכול לומר לחבירו לא נחלק עד שנגבה כל חוב שיש לנו, אלא חולקין; וכשיפרעו החובות,  כל אחד חלקו.

ד,יד  היה עליהן חוב לאחר--אם אינן אחראין זה לזה, חולקין; ולכשיגיע זמן החוב לפורעו, ייתן כל אחד חלקו.  ואם הן אחראין--כל אחד מהן מעכב לחלוק, עד שיגיע זמן השטר לפורעו ויפרעו החוב.

ד,טו  ולמה מעכב:  שהרי חבירו אומר לו הואיל וכל אחד ממנו חייב לשלם כל השטר, נשא ונתן בדמים אלו עד שיגיע הזמן.  אמר לו חבירו נחלק, וטול אתה דמים כנגד כל השטר, ועשה בהן סחורה לעצמך, ותשלם כל השטר בזמנו--יש לו לעכב עדיין ולומר לו שמא נפסיד, והשניים מרויחין יתר מן האחד.

ד,טז  [ה] הנותן לחבירו ממון לילך בו למדינה פלונית לסחורה, או לקנות בו פירות לסחורה, או לישב בו בחנות--אינו יכול לחזור בו ולהחזיר הממון מיד השותף, עד שילך למקום שהתנו ויחזור, או שיקנה אותן הפירות וימכור, או עד שיישב בחנות:  שזה כמי שקבע זמן הוא.
 

הלכות שלוחין ושותפין פרק ה

ה,א  המשתתף עם חבירו בסתם, לא ישנה ממנהג המדינה באותה הסחורה.  ולא ילך למקום אחר, ולא ישתתף בה עם אחרים, ולא יפקיד ביד אחרים, ולא יתעסק בסחורה אחרת, ולא ימכור בהקפה אלא דבר שדרכו להימכר תמיד בהקפה--אלא אם כן התנו בתחילה, או שעשה מדעת חבירו.

ה,ב  עבר ועשה שלא מדעת חבירו, ואחר כך הודיעו ואמר לו עשיתי כך וכך, והסכים למעשיו--הרי זה פטור.  ואין כל הדברים האלו צריכין קנין, אלא בדברים בלבד.

ה,ג  [ב] אחד מן השותפין שעבר ומכר בהקפה, או פירש בים, או הלך למקום אחר, או שנשא ונתן בסחורה אחרת, וכל כיוצא באלו הדברים--כל פחות שיבוא מחמת שעבר, חייב לשלם לבדו; ואם יהיה שם שכר מחמת שעבר, השכר לאמצע כפי מה שהתנו ביניהם בשכר.

ה,ד  לפיכך הנותן מעות לחבירו בתורת שותפות לקנות בהן חיטים לסחורה, והלך וקנה שעורים, או שנתן לו לקנות שעורים, וקנה חיטים--אם פחתו, פחתו לזה שעבר; ואם הותירו, הותירו לאמצע.

ה,ה  וכן אם הלך ונשתתף עם אחר בממון השותפות--אם הפסיד, הפסיד לעצמו; ואם נשתכר, השכר לאמצע.  אבל אם נשתתף עם אחר בממון עצמו--אם פחת, פחת לעצמו; ואם הרויח, הרויח לעצמו.  ואם התנו ביניהן, הכול לפי התנאי.

ה,ו  [ג] הנותן מעות לחבירו ליקח בהן פירות למחצית שכר, רשאי ליקח לעצמו מאותו המין; וכשהוא מוכר, לא ימכור שניהם כאחד, אלא מוכר אלו בפני עצמן, ואלו בפני עצמן.  ולא ייקח לעצמו חיטים ולחבירו שעורים, אלא או בכולן חיטים או בכולן שעורים, כדי שיהיו מעות שניהם שווין בחבלה.

ה,ז  [ד] אחד מן השותפין שאמר נוליך הסחורה למקום פלוני שהיא ביוקר ונמכר שם--אף על פי שקיבל עליו כל אונס או כל פחות שיבוא להן, הרי חבירו מעכב עליו:  שהרי אומר לו אין רצוני שאתן מעות שבידי, ואהיה רודף אחריך לדין להוציא מידך.  וכן כל כיוצא בזה.

ה,ח  [ה] אחד מן השותפין שבא לישן את הפירות עד זמן הידוע, אין חבירו מעכב עליו; ואם אין זמן לאותן הפירות, הרי חבירו מעכב עליו.

ה,ט  [ו] שותפין ששמו פירותיהן ונשתתפו בהן, יש להן הוניה זה על זה.  ערבו פירות בלא שומה, ומכרום ונשאו ונתנו בדמיהן--הרי אלו מחשבין את הפירות כמה היו שווין בעת שנשתתפו, ומחשבין את השכר או את ההפסד.

ה,י  [ז] שותפין שמחלו להם מוכסין, מחלו לאמצע.  ואם אמרו משום פלוני מחלנו--מה שמחלו, מחלו לו.  היו באין בדרך, ועמדו עליהן לסטים וגזלו השירה, והציל אחד מן השותפין--הציל לאמצע; ואם אמר לעצמי אני מציל, הציל לעצמו.

ה,יא  [ח] דבר הידוע לשני שותפין--אף על פי שהוא ברשות אחד מהן, אינו יוצא מחזקתו שלשני כל ימי השותפות; ואינו יכול לטעון שלקחו ממנו או שנתנו לו במתנה, ונאמר לאחר המוציא מחברו עליו הראיה, אלא הרי הוא בחזקת שניהם, עד שיביא האחר ראיה.

ה,יב  [ט] אחד מן השותפין שבא לחלוק שלא מדעת חבירו, חולק בפני שלושה אפילו הן הדיוטות, ובלבד שיהיו נאמנין, ויודעין בשומה; ואם חלק בפחות משלושה, לא עשה כלום.

ה,יג  במה דברים אמורים, בשחלקו פירות; אבל אם היו מעות, המעות כחלוקים הם, ויש לו לחלוק שלא בפני בית דין, ומניח חלק חבירו בבית דין.

ה,יד  במה דברים אמורים, בשהיו המעות כולן מטבע אחד ושווין.  אבל אם היו מקצתן חדשים ומקצתן ישנים, ואין צריך לומר אם היו מקצתן יפות ומקצתן רעות--הרי הן כפירות, ואין חולקין אותם אלא בבית דין.

ה,טו  [י] אסור להשתתף עם עובד עבודה זרה--שמא יתחייב לו שבועה, וישביעו ביראתו.  וכבר ביארנו במקומו, שאסור לעשות סחורה בפירות שביעית, ולא בבכורות, ולא בנבילות, ולא בטריפות, ולא בתרומות, ולא בשקצים, ולא ברמשים.  ואם עבר ועשה, השכר לאמצע; וייראה לי שאם הפסיד--הפסיד לעצמו, מפני שעבר.

ה,טז  [יא] אחד מן השותפין או מן המתעסקין שמת--בטלה השותפות או העסק, אף על פי שהתנו לזמן קבוע:  שכבר יצא הממון לרשות היורשים.  וכזה הורו הגאונים.
 

הלכות שלוחין ושותפין פרק ו

ו,א  שניים שהן נושאין ונותנין בממון השותפות--אף על פי שהממון שלאחד מהן, הרי זו נקראת שותפות; ואם פחתו או הותירו, הרי הוא לאמצע.  ויש להם להתנות בשכר ובהפסד, כל מה שירצו כמו שביארנו.

ו,ב  אבל אם היה האחד בלבד הוא שנושא ונותן בממון השיתוף--אף על פי שהממון שלשניהם, הרי זו השותפות נקראת עסק; וזה הנושא ונותן נקרא מתעסק, שהרי הוא לבדו מתעסק במשא ומתן, ושותפו שאינו נושא ונותן, נקרא בעל המעות.

ו,ג  [ב] תיקנו חכמים שכל הנותן מעות לחבירו להתעסק בהן--יהיה חצי הממון בתורת הלואה, והרי המתעסק חייב באחריותו אף על פי שאבד באונס.  והחצי האחר בתורת פיקדון, והרי הוא באחריות בעל המעות, ואם אבד או נגנב החצי שלפקדון, אין המתעסק חייב לשלם; ולפיכך יהיה שכר זה החצי אם הרויחו, שלבעל המעות.

ו,ד  ולפי תקנה זו, אי אפשר שיהיה השכר או ההפסד שלכל הממון לאמצע בשווה:  שאם אתה אומר כן--נמצא בעל המעות נוטל שכר חצי מעותיו שהן פיקדון, ואינו עושה כלום, אלא זה המתעסק טורח לו בחצי שלפקדון מפני מעותיו שהלווהו, ונמצאו באין לידי אבק ריבית.

ו,ה  והיאך יעשו אם רצה להיות השכר או ההפסד לאמצע בשווה--ייתן למתעסק שכרו בכל יום ויום מימי השותפות, כפועל בטיל שלאותה מלאכה שבטל ממנה.  ואם היה לו עסק אחר כל שהוא להתעסק בו עם מעותיו שלזה, אינו צריך להעלות לו שכר כל יום ויום, אלא אפילו העלה לו דינר אחד בכל ימי השותפות, דייו; ואם פחתו או הותירו, יהיה לאמצע בשווה.

ו,ו  וכן אם אמר לו כל הריוח יהיה לך, שלישו או עשיריתו בשכרך--הואיל ויש לו עסק אחר, הרי זה מותר; ואם הפסידו, יפסיד מחצה.  ואם היה זה המתעסק אריסו, והיה לו עסק אחר--אינו צריך להעלות לו שכר כלל, שהאריס משועבד הוא לבעל השדה.

ו,ז  [ג] ועוד תיקנו חכמים שכל הנותן מעות לחבירו להתעסק בהן, ופחתו או הותירו, ולא רצה ליתן לו שכר עמלו בכל יום, ולא התנו ביניהן שם תנאי--שיהיה שכר המתעסק באותו החצי שלפקדון שליש ריוח הפיקדון, שהוא שתות ריוח כל הממון.

ו,ח  לפיכך אם הרויחו,  המתעסק שני שלישי הריוח:  חצי הריוח שלחצי המעות שהן מלווה, ושתות הריוח בשכר שנתעסק בפיקדון; נמצא הכול שני שלישי הריוח.  וייטול בעל המעות שליש הריוח.  ואם פחתו, יפסיד המתעסק שליש הפחת:  שהרי הוא חייב בחצי הפחת מפני שחצי המעות מלווה, ויש לו שתות בשכרו באותו החצי שלפקדון; נמצא שנשאר עליו מן הפחת שלישו.  ובעל המעות יפסיד שני שלישי הפחת.

ו,ט  [ד] יש מי שטועה ואומר, שהנותן עסק סתם, אם יהיה שם שכר,  המתעסק חציו, ואם היה שם הפסד, יפסיד שליש; ואין הדבר כן, אלא אם התנו על דבר זה בפירוש.  וכן אם התנו שיפסיד המתעסק מחצה, ואם יהיה שם שכר  שני שלישי הריוח--הרי זה מותר.

ו,י  וכן אם התנו שאם יהיה שם שכר,  המתעסק תשיעיתו, ואם יהיה שם הפסד, יפסיד עשיריתו--הואיל והתנו שיהיה ריוח המתעסק יתר על הפסדו, תנאו קיים; ותוספת זו, היא כנגד עמלו.

ו,יא  ורבותיי הורו שאין תנאי זה מועיל, אלא אם כן היה למתעסק עסק אחר; אבל אם אין לו עסק אחר, צריך שיהיה שכר המתעסק יתר על הפסדו בשתות כמו שביארנו, שזה דבר אסור הוא, ואין התנאי מעולם מועיל בו.  ולא יראה לי זה.

ו,יב  [ה] הורו רבותיי שאם התנו שייטול המתעסק שלושה חלקים מן השכר, ובעל המעות רביע השכר, נמצא רביע המעות בלבד בתורת פיקדון, ושלושה רבעים בתורת מלווה; לפיכך אם היה שם הפסד, יפסיד המתעסק שלושה רביעי ההפסד פחות שליש הרביע, ויפסיד בעל המעות רביע ושליש רביע, שהוא שליש כל ההפסד.

ו,יג  כיצד:  נתן לו מאה דינרים על תנאי זה, וחסרו ארבעה ועשרים--בעל המעות מפסיד שמונה, והמתעסק משלם שישה עשר; ועל דרך זו לעולם.  כל חלק שיש לבעל המעות בשכר--אם יש שם ריוח, נוטל כמו שהתנו; ואם יש שם הפסד, יפסיד אותו החלק ותוספת שלישו.

ו,יד  נמצאת למד לפי מידה זו, שאם התנו שייטול המתעסק רביע השכר--אם פחתו, לא ישלם המתעסק כלום:  שהרי רביע ההפסד שהוא חייב לשלם מפני המלווה, יש לו כנגדו שליש מה שייטול בעל המעות שהוא רביע; ונמצא זה כנגד זה.

ו,טו  וכן אם התנו על הפחת, ולא הזכירו הריוח--אם פחתו, פוחת המתעסק כפי מה שהתנו; ואם הוסיפו--נוטל המתעסק כמו אותו החלק שהיה מפסיד, ותוספת שליש מה שנטל בעל המעות.

ו,טז  כיצד:  התנו שאם יהיה שם הפסד, יפחות המתעסק רביע, והפחיתו--משלם רביע הפחת; ואם הותירו, נוטל מחצה.

ו,יז  ואף על פי שדברים אלו שהורו דברי טעם הם, אם תלך על דרך זו, נמצא המתעסק אפשר שיפחות, וייטול שכר.  כיצד:  כגון שהתנה עמו שייטול המתעסק אחד משבעה בשכר, ופחתו--נמצא נוטל המתעסק אחד משבעה יתר על זה ההפסד.

ו,יח  כיצד:  כגון שפחתו שבעה דינרים--הרי המתעסק אומר לו אני חייב לך דינר אחד כפי התנאי, ואתה חייב לשלם לי שניים שהן שליש חלק הפיקדון; נמצא בעל המעות חייב ליתן לו דינר בשכר שהפסיד שבעה.  ואלו הפסיד ארבעה עשר, היה חייב בעל המעות ליתן לו שני דינרין.  וזה תימה גדול, ודבר שאין הדעת סובלתו; ואין זה אצלי אלא כמו דברי החולים.

ו,יט  אבל הדרך והדין האמת שייראה לי, שכל שירויח המתעסק--אם יהיה שם הפסד, יפסיד שני שלישי החלק שהיה מרויח.  וכן אם התנו על ההפסד, והרויחו-- כמו אותו החלק שהיה מפסיד, ותוספת שליש חלק חבירו.

ו,כ  נמצאת אומר לפי מידה זו, שאם התנו שייטול המתעסק רביע השכר, והפסיד--הרי זה משלם שתות.  ואם התנו שיפסיד רביע, והרויח--נוטל מחצה.  ועל דרך זו לא תמצא תימה, ויצא הדין בקו הצדק.
 

הלכות שלוחין ושותפין פרק ז

ז,א  הנותן מעות לחבירו סתם להתעסק בהן, או שהתנו בפירוש שיהיה השכר וההפסד ביניהם בשווה, ואבד כל הממון--יש מי שהורה שישלם המתעסק שליש, כמו שביארנו אם אבד מקצת הממון.  וייראה לי שהוא משלם מחצה, שהוא בתורת מלווה; וזה שאמרו חכמים שהוא משלם שליש בהפסד, בשלא הגיע ההפסד ליטול בעל המעות פחות מחצי ממונו.

ז,ב  כיצד:  ראובן שנתן לשמעון מאה ועשרים, ונשא ונתן ופחת תשעים--הרי שמעון משלם שלושים, ונמצא ראובן נוטל שישים.  אבל אם פחת שמעון מאה וחמישה, אין אומרים יפסיד שמעון חמישה ושלושים:  שאם אתה אומר כן--נמצא ראובן נוטל חמישים, ולעולם לא  ראובן פחות משישים.

ז,ג  לפיכך שטר עסק היוצא על היתומים שהיה אביהן מתעסק בו--נשבע בעל השטר, וגובה מחצה שהוא בתורת מלווה, אף על פי שלעולם טוענין ליורש.  הנה למדת, שאינו נוטל לעולם פחות ממחצה.

ז,ד  ולמה אני אומר שאין פוחתין לו כאן, כנגד שכרו שנתעסק בפיקדון:  שהרי אבד כל החצי שלפקדון, ולא נשאר כאן פיקדון כלל, כדי שנאמר אם לא  שכרו יראה כריבית, שהרי חצי המלווה בלבד נוטל.

ז,ה  וכן אם התנו שייטול המתעסק רביע השכר, ואבד הממון כולו--משלם הרביע כולו, שהוא בתורת מלווה.  אבל אם נשאר מן הממון מעט, כדי שאם תוסיף על אותו המעט שתות ההפסד שפחת יבוא הכול רביע הממון או יתר--הרי זה משלם שתות בלבד, מן הטעם שכבר ביארנו.

ז,ו  [ב] המתעסק שהפסיד, וחזר וטרח עד שהרויח--אינו יכול לומר לבעל המעות, בוא ונחשב ההפסד שהפסדנו תחילה ותפסיד שני שלישיו, ונחשב הריוח שהרוחנו באחרונה, ותיטול שלישו; אלא מחשב באחרונה בלבד על הריוח או על ההפסד, ואין לו אלא ברוח שהוסיף על הקרן.

ז,ז  [ג] נתן לו מאתיים יריעות במאתיים דינר בעסק, וכתבן בשני שטרות מאה בכל שטר--מחשב לו על כל שטר בפני עצמו, ובעל המעות הוא שהפסיד על עצמו.

ז,ח  נתן לו מאה יריעות במאה דינר, וחזר ונתן לו בעסק אחר מאה חבייות שליין במאה דינר, וכתב לו שטר עסק במאתיים דינר--אינו מחשב לו אלא בשטר אחד, והמתעסק הוא שהפסיד על עצמו.

ז,ט  כיצד:  שאם מכר המאה יריעות במאה ושלושים, והמאה חבייות בשבעים--בעל המעות נוטל הכול:  מפני שעשה שטר אחד, הרי הכול מאתיים ולא הרויח כלום.  אבל אילו הניחם שני עסוקים כשהיו--היה מרויח המתעסק בחלקו בבגדים עשרים, ומפסיד בחלקו בחבייות עשרה, והיה נוטל עשרה.  וכן כל כיוצא בזה.

ז,י  [ד] אין המתעסק יכול לחלוק המעות שלעסוק או הסחורה, ולומר אטול אני החצי שבתורת מלווה לעצמי ואשא ואתן בו, ואניח החצי שבתורת פיקדון בבית דין:  שלא נתן לו ממון זה, אלא להתעסק בכולו.  ואם חלק ועשה זה, אפילו בבית דין הגדול--לא עשה כלום; אלא השכר או ההפסד ביניהן, על אותן הדרכים שביארנו.

ז,יא  [ה] המתעסק שנתן מתנה לאחרים מן המיטלטלין שלעסוק, או ממעות העסק, והביא בעל הממון ראיה ברורה שאלו המיטלטלין או המעות  הן--מוציאין אותן מידן; ואפילו שינה אותן המקבל מתנה ומכרם, או נתנן לאחרים, או הפסיד--חייב לשלם.   בראיה ברורה.

ז,יב  כבר ביארנו שהמתעסק שמת, נשבע בעל המעות וגובה מחצה; ואם יש שם עדים שמטלטלין אלו מן המעות שלעסוק הם, נוטל אותם בעל המעות בלא שבועה.  ואין בעל חוב ולא האישה נוטלים מהם כלום, אלא אם כן היה בהם ריוח:  הרי חלק הריוח שלמת, שליורשיו; וייטול מאותו חלק, בעל חוב או האישה.

ז,יג  [ו] הנותן מעות לחבירו ליקח בהם פירות למחצית שכר, ולא לקח--אין לו עליו אלא תרעומת; ואם נודע בראיה ברורה שלקח ומכר, הרי זה מוציא ממנו השכר בעל כורחו.  [ז] נתן לו מעות ליקח בהן פירות למחצית שכר, לוקח בהן מכל מין שירצה; ולא ייקח לא כסות ולא עצים.  וכן כל כיוצא בזה.

ז,יד  המושיב את חבירו בחנות למחצית שכר--אם היה אומן, לא יעסוק באומנותו, לפי שאין עיניו על החנות, בשעה שעוסק באומנותו; ואם היה שותף עמו בחצר, מותר.  ולא יהיה לוקח ומוכר דברים אחרים; ואם לקח ומכר, השכר לאמצע.
 

הלכות שלוחין ושותפין פרק ח

ח,א  הנותן ביצים לבעל התרנגולים להושיב התרנגולים עליהן עד שייצאו האפרוחים, ויגדל אותן בעל התרנגולים, ויהיה הריוח ביניהם--צריך להעלות לו שכרו כפועל בטיל.

ח,ב  וכן השם עגלים וסיחים על הרועה להיות מתעסק בהן עד שיגדלו, והשכר לאמצע--חייב להעלות לו שכרו כפועל בטיל בכל יום; ומגדלין אותן עד שיהיו העגלים בני שלוש שנים, והחמור עד שתהיה טוענת.  ואינו יכול למכור שלא מדעת חבירו בתוך זמן זה.  וכן השם בהמה על המפטם להיות מפטם אותה, והשכר לאמצע--צריך ליתן לו שכר עמלו כפועל בטיל; ואם אמר לו הרי הראש או האליה שלך בעמלך יתר על מחציות השכר, מותר.  היו למפטם בהמות אחרות שמפטם אותם עם זו השומה אצלו, וכן אם היו לו עגלים וסייחין אחרים או ביצים אחרות שלו--הואיל והוא מתעסק בשלו --אפילו לא העלה לו אלא דבר מועט בכל ימי השותפות הזאת, דייו; וחולק בשכר בשווה.  ואם היה אריסו--הואיל והוא מיטפל בשלו  השדה, אינו צריך להעלות לו כלום.

ח,ג  [ב] השם עגלים וסייחין או הושיב תרנגולים או שם בהמה על הפטם למחצית שכר, ולא העלה לו שכר--הרי דינו כדין העסק שלמעות:  רואין בכמה שמו הבהמות או הביצים, וכמה הרויחו; ונוטל המתעסק שני שלישי השכר.  ואם הפסידו, משלם שליש ההפסד.

ח,ד  [ג] שמין פרה וחמור וכל דבר שדרכו לעשות ולאכול, ויהיה השכר לאמצע בשווה:  שאף על פי שזה מתעסק, הרי יש לו ריוח אחר לעצמו בעבודת הבהמה, שהרי שוכר אותה או עובד בה, ונהנה בשכרה ובעבודתה.  ואין שמין עגל עם אמו, ולא סיח עם אמו--שהעגל והסיח אינו עושה כלום, ויש בו עסק.

ח,ה  [ד] השם בהמה לחבירו, עד מתי חייב להיטפל בה:  באתונות, שמונה עשר חודש; ובגדרות, והן הצאן והבקר--עשרים וארבעה חודש.  ואם בא לחלוק בתוך זמן זה--חבירו מעכב עליו, מפני שנשתתפו סתם.

ח,ו  לפי שאינו דומה טיפולה שלשנה ראשונה, שהוא מרובה והריוח מועט שאינה משתמנת בתחילה אלא בקושי, לטיפולה שלשנה האחרת, שהוא מועט והריוח מרובה שהרי היא משתמנת הרבה ומוספת בכל יום; לפיכך מעכב עליו, עד סוף שנה שנייה.

ח,ז  ילדה הבהמה השומה אצלו, הרי הוולד מכלל הריוח לאמצע.  ומקום שנהגו לגדל הוולדות, יגדלו ואחר כך יימכרו.  ומקום שנהגו שלא לגדל, חייב המתעסק להיטפל בוולדות בדקה שלושים יום ובגסה חמישים יום; וחולקין.

ח,ח  רצה להיטפל בהן יתר על זמן זה, שם אותן בפני שלושה ביום שלושים וביום חמישים.  וכל שירויחו אחר כך-- המתעסק שלושה חלקים, וחברו רביע הריוח:  שהרי יש לו חצי הוולד, ומפני שנתעסק בחצי שלחבירו נוטל חצי אותו החצי; הרי שלושה רבעים.  ואם לא התנה כן בפני שלושה--הרי מחל, והוולדות ביניהן בשווה כמות שהן.

ח,ט  מקום שנהגו להעלות שכר כתף למעות העסק--מעלין, ויהיה כל השכר שנוטל המתעסק בשכר שנושא על כתפו בכלל שכר המעות; וכן אם דרכן להעלות שכר הבהמה, מעלין.  מקום שנהגו להעלות ולדות בשכר עמלו, מעלין.  וכל המתעסק או המשתתף סתם, לא ישנה ממנהג המדינה.

ח,י  [ה] ראובן שהייתה לו שדה, והוריד שמעון לתוכה לזורעה או לנוטעה ולהוציא עליה הוצאות ולמכור הפירות, וכל היתר על ההוצאה יהיה ביניהם--בין שהתנו שיחלקו בשווה, בין שהתנו שייטול ראובן יתר, בין שהייתה ההוצאה כולה , בין שהייתה --כל זה מותר, ואין כאן אבק ריבית.  ושמעון המטפל בעבודת הארץ ובהוצאה ובמכירת הפירות, הוא הנקרא עריס.

ח,יא  עריס אומר למחצה ירדתי, ובעל השדה אומר לשליש הורדתיו--הולכין אחר מנהג המדינה; וזה שטען שלא כמנהג, עליו להביא ראיה.

ח,יב  [ו] בעל שהוריד עריסין בנכסי אשתו, וגירשה--אם היה הבעל עריס--הואיל ונסתלק בעל, נסתלקו הם, ואין להם מן ההוצאה, אלא שיעור השבח ובשבועה.  ואם אין הבעל עריס--על דעת הארץ ירדו, ושמין להם כעריס.

ח,יג  [ז] האחין או שאר היורשין שלא חלקו ירושת מורישן, אלא כולן משתמשין בה ביחד--הרי הן כשותפין לכל דבר ודבר.

ח,יד  אחד מן האחין או מן השותפין שנפל לאומנות המלך, הריוח לאמצע.  חלה אחד מהן, ונתרפא--נתרפא מן האמצע; ואם חלה בפשיעה, כגון שהלך בשלג, או בחמה בימי החם, עד שחלה, וכן כל כיוצא בזה--הרי זה מתרפא משלעצמו.
 

הלכות שלוחין ושותפין פרק ט

ט,א  השותפין כולן, והאריסין, והאפטרופין שמינו אותם בית דין על היתומים, והאישה שהיא נושאת ונותנת בתוך הבית, או שהושיבה בעלה חנוונית, ובן הבית--כל אחד מאלו נשבע מדבריהם בטענת ספק:  שמא גזל חבירו במשא ומתן, או שמא לא דיקדק בחשבון שביניהם.

ט,ב  ולמה תיקנו חכמים שבועה זו:  מפני שאלו מורין לעצמן שכל מה  מנכסי בעל המעות ראוי הוא להם, מפני שטורחין ונושאין ונותנין; לפיכך תיקנו להם חכמים שחייבין שבועה בטענת ספק, כדי שיעשו כל מעשיהן בצדק ואמונה.

ט,ג  [ב] ואין אחד מכל אלו נשבע בטענת ספק, עד שיחשוד המשביע אותן בשתי כסף, שהן שתי מעין שלכסף, כמו שיתבאר; אבל אם חשדן בפחות מזה, אינן נשבעין.

ט,ד  [ג] מכאן הורו רבותיי שאם מת השותף האחד, אין היורש יכול להשביע שותפו שלאביו בטענת שמא, שהרי אינו יודע הדבר שחשדו בו אביו בוודאי, כדי שיחשוד אותו זה היורש בשתי כסף.  ויש מי שהורה שמשביע אותו היורש בטענת שמא; וכזה ראוי לדון, שהרי היורשין משביעין את האישה שנעשת  בחיי בעלה.

ט,ה  [ד] אף על פי שאין שם עדים שזה שותפו או אריסו, אלא הוא מודה מפי עצמו ואמר שותפו או אריסו או בן ביתו אני, אבל לא גזלתי כלום--הרי זה נשבע בנקיטת חפץ:  שאין אומרים מגו לפטרו משבועה, אלא לפטרו מממון.

ט,ו  איזה הוא בן הבית שיש לו להשביעו בטענת ספק--זה שמכניס פועלים ומוציא פועלים, מכניס לו פירות ומוציא לו פירות.  אבל בן הבית שאינו נושא ונותן, אלא נכנס ברגליו ויוצא בלבד--אינו יכול להשביעו מספק.

ט,ז  וכן אפטרופוס שמינהו אבי יתומים, אין היתומים משביעין אותו בטענת ספק.  וכן האישה שלא נעשת  בחיי בעלה, ולא נשאה ונתנה אחר קבורת בעלה--אין משביעין אותה מספק.  וכן אם נשאה ונתנה בין מיתה לקבורה, אין משביעין אותה על זה שנשתמשה בו בין מיתה לקבורה:  שאם אתה אומר תישבע על זה, לא תמכור לקבורה; ונמצא המת .

ט,ח  [ה] המשלח ביד חבירו חפץ למוכרו, או ששלח בידו מעות לקנות לו סחורה או פירות--אף על פי שלא נתן לו שכר על זה, ואין לו חלק ולא הנאה בשליחות זו, הואיל ונשא ונתן בממון חבירו, הרי זה כבן בית; ויש לו להשביעו מספק שלא גזלו כלום בעת שהביא לו הסחורה שקנה, או המעות שמכר לו בהן.

ט,ט  [ו] השותפין שנושאין ונותנין ביחד, או שהיה האחד נושא ונותן ומפקיד הסחורה או מקצתה או המעות עם השני בלא משקל ולא מנין ולא מידה--הרי שניהם נכנסו לספק, ויש לכל אחד מהן להשביע חבירו שבועת השותפין.  אבל אם היה האחד הוא שנושא ונותן, והשני לא נתעסק עמו כלל--אין נשבע אלא זה שנשא ונתן.

ט,י  [ז] חלקו השותפין והאריסין, ונתגרשה האישה, ונפרד מעליו בן הבית, והביא לו השליח סחורה שקנה לו או מעות שמכר לו בהן, ושתק, והלכו להם ולא תבעו מיד--אינו יכול לחזור ולהשביעו בטענת ספק.

ט,יא  אבל אם היתה לו טענת ודאי--משביעו עליה, ומגלגל בה כל מה שירצה.  וכן אם נתחייב לו שבועה אחר זמן, בין שלתורה בין שלדבריהם, כגון שנעשה לו שותף או בן בית פעם אחרת--הרי זה יכול לגלגל עליו שלא גזלתני בשותפות זו שבינינו, ולא כשהיית שותפי או אריסי או בן ביתי או אפטרופי בראשונה.  וכן כל כיוצא בזה.

ט,יב  [ח] השותפין שחלקו, ונשאר להם חובות אצל אחרים--אינן יכולין להשביע זה את זה מספק:  שהרי חלקו, והחוב שנשאר דבר ידוע הוא; כל מה שיפרעו, ייקח זה חלקו וזה חלקו מן החוב.  וכן אם נשאר להם מעות בכיס, וכבר ידעו אותן ועדיין לא נטל כל אחד חלקו--אין משביעין זה את זה, שהמעות כחלוקין הם.  וכן אם עשו חשבון כל השותפות, ונשאר לאחד מהן אצל חבירו דבר קצוב וידוע--אף על פי שעדיין לא נטלו, הרי חלקו.

ט,יג  אבל אם נשאר ביניהם כל שהוא מן הפירות, ועדיין לא חלקו אותן ולא ידעו משקלם, או שנשאר ביניהם צד מן השותפות שלא עשו בו חשבון, ולא ידע כל אחד מהן כמה חלקו המגיעו--הרי השותפות קיימת עדיין, ומשביעין זה את זה.

ט,יד  [ט] מי שתבע חבירו אחר חלוקה, אינו יכול להשביעו אלא על ידי גלגול כמו שאמרנו; אבל יש לו להחרים סתם על מי שגזלו כלום כשהיה שותפו או אריסו או בן ביתו, ולא יודה במה שגזל.
 

הלכות שלוחין ושותפין פרק י

י,א  שותף שטען על חבירו שכך היה תנאי בינינו, והלה אומר לא היה תנאי זה מעולם, או שטען שהקרן שלי היה כך וכך, והלה אומר אינו אלא פחות מזה, או שטען שכבר נתתי לך מן השותפות, והלה אומר לא לקחתי, או שטען שסחורה זו משלי, והלה אומר , וכל כיוצא בטענות אלו--הרי הרשות ביד התובע בשבועה.

י,ב  כיצד:  אם רצה התובע שלא ישביע השותף שבועת השותפין, וישביעו היסת על הטענה שכופר בה ואומר לא היו דברים מעולם--הרי זה משביעו.  ואם רצה--מגלגל עליו כל אלו הדברים בשבועת השותפין, ומשביעו בטענת ספק שלא גזלתני כלום כל ימי השותפות, ושהיה בינינו תנאי כך וכך, ושזו הסחורה שלך, ושנתת לי כך וכך; וכל כיוצא בזה.

י,ג  [ב] התובע שותפו להשביעו שבועת השותפין, הנתבע אומר כבר חלקנו ולא נשאר לך אצלי כלום, והתובע אומר עדיין לא חלקנו ולא עשינו חשבון, או שאמר התובע חלקנו על מנת שנשביע אותך שבועת השותפין בכל עת שנרצה ועדיין לא נשבעת, ואתה מדחה אותי מיום ליום--אינו יכול להשביעו בטענת ספק.

י,ד  אפילו אמר הנתבע כן חלקנו ונשאר לך אצלי, וזה הנשאר אינו אלא חוב שזקפתו עלי, או פיקדון הנחתו אצלי--אף על פי שיש עדים שהיה שותפו, אינו יכול להשביעו בטענת ספק, ואינו יכול להשביעו היסת שכבר חלקו או שלא נשתתפו מעולם, ואפילו על ידי גלגול:  לפי שאין משביעין היסת ולא מגלגלין, אלא על טענה שאם יודה בה יהיה חייב לשלם ממון; אבל דבר שאפילו הודה בו, אינו חייב אלא שבועה--אינו נשבע עליו, ואפילו על ידי גלגול.  וכזה הורו כל הגאונים בעלי הוראה.

י,ה  [ג] טען שעדיין שותפי אתה ונשאר לי אצלך כך וכך, וזה אומר כבר חלקנו ולא נשאר לך אצלי כלום, או לא היית שותפי מעולם--הרי הנתבע נשבע היסת שאין לו בידו כלום, ומגלגל עליו שלא גזלתני כלום מעולם; ואינו מגלגל עליו שלא היית שותפי או שכבר חלקנו, מן הטעם שביארנו.

י,ו  [ד] טען שעדיין שותפין אנחנו ויש לי להשביעך בטענת ספק, והלה אומר לא נשתתפנו מעולם, והביא התובע עדים שהיה שותפו, וחזר הנתבע אחר כך ואמר חלקנו--אין שומעין לו:  שהרי הוחזק כפרן לשבועה זו, וישבע שבועת השותפין.  וכן כל כיוצא בזה.

י,ז  [ה] ראובן שהטיל לכיס ארבע מאות דינרים, והטיל שמעון מאתיים, ונשתתפו ונשאו ונתנו ביחד, והרי הממון כולו ביד ראובן, וטען ראובן שפחת כל הקרן חמש מאות דינרין--אין אומרים יישבע ראובן שבועת השותפין שפחתו כך, וישלם שמעון חמישים מביתו, אלא יישבע ראובן שבועת השותפין, וילך במנה שבידו בלבד ולא ישלם שמעון כלום.

י,ח  טען ראובן ששמעון ידע בוודאי בפחות זה שפחתו, יגלגל על שמעון שאינו יודע בוודאי סכום הפחת הזה; ואם לא נתעסק שמעון בשותפות זו כלל--יישבע שמעון היסת שאינו יודע בוודאי בזה ההפסד, וייפטר.

י,ט  ולא עוד אלא אם היה זה המנה הנשאר ביד שמעון, חולקים אותו בשווה:  שאין השותף מן הנשבעין ונוטלין, כדי שיישבע וייטול מה שביד חבירו, אלא נשבע ונפטר, או נוטל מדבר שהוא תחת ידו.  והיזהר בדין זה, שכבר טעו בו בעלי הוראה.

י,י  [ו] טען שמעון שיש ללוי עלי חוב בזו השותפות מנה--אם היה בידו כדי החוב, והיה יכול ליתנו ללוי--נאמן; ונותנין החוב, ואחר כך מחשבין.  ואם אין בידו ליתן, אינו נאמן להוציא מיד ראובן או מן הסחורה הידועה לשותפות--שמא קנוניה הם עושין שמעון ולוי, על נכסי ראובן.  ואפילו היתה המלווה בשטר, אין ראובן חייב לשלם ממנה כלום.

י,יא  אבל אם טען שמעון שראובן יודע בוודאי שזה החוב שעלי מחמת השותפות הוא, והחוב אצלנו הוא--יישבע ראובן היסת או על ידי גלגול, שאינו יודע שחוב זה אצלנו; וישלם שמעון החוב משלו.

י,יב  וכן אם יצא שטר חוב על לוי בשם שמעון במאה דינרין מממון השותפות, ואמר שמעון נפרעתי והחזרתי לכיס, או שאמר שמעון קבעתי לו זמן לשנה או לשתיים--אינו נאמן, שמא קנוניה הוא עושה על נכסי ראובן.

י,יג  וכיצד דנין בדין זה, לוי כבר נפטר בהודאת שמעון; ואם לא הביא שמעון ראיה--ישלם מביתו, ויתבע לוי בסוף זמן שאמר.  וכן כל כיוצא בזה.
 

 

הלכות עבדים

יש בכללן שלוש עשרה מצוות--חמש מצוות עשה, ושמונה מצוות לא תעשה; וזה הוא פרטן:  (א) דין קנין עבד עברי; (ב) שלא יימכר ממכרת עבד; (ג) שלא יעבידנו בפרך; (ד) שלא נעבוד בו עבודת עבד; (ה) שלא נניח גר תושב לרדות בו בפרך; (ו) להעניק לו בצאתו חופשי; (ז) שלא יצא ריקם; (ח) לפדות אמה עברייה; (ט) לייעדה; (י) שלא תימכר; (יא) לעבוד בעבד כנעני לעולם, אלא אם כן הפיל לו אדוניו אחד מראשי איבריו; (יב) שלא להסגיר עבד שברח מחוצה לארץ לארץ ישראל; (יג) שלא להונות עבד זה הניצול אלינו.  וביאור מצוות אלו בפרקים אלו.
 

הלכות עבדים פרק א

א,א  "עבד עברי" (שמות כא,ב) האמור בתורה--זה הישראלי שמכרו אותו בית דין על כורחו, או המוכר עצמו לרצונו.  כיצד:  גנב, ואין לו לשלם את הקרן--בית דין מוכרין אותו כמו שביארנו בהלכות גניבה.

א,ב  ואין לך איש מישראל שמוכרין אותו בית דין אלא הגנב בלבד, ועל זה שמכרוהו בית דין הוא אומר "כי תקנה עבד עברי" (שמות כא,ב); ועליו הוא אומר במשנה תורה "כי-יימכר לך אחיך העברי" (דברים טו,יב).

א,ג  מוכר עצמו כיצד:  ישראל שהעני ביותר--נתנה לו תורה רשות למכור את עצמו, שנאמר "וכי-ימוך אחיך עימך, ונמכר-לך" (ויקרא כה,לט).  ואינו רשאי למכור את עצמו ולהצניע דמיו, או לקנות בהם סחורה או כלים, או ליתנם לבעל חובו, אלא אם כן צריך לאכלן בלבד.  ואין אדם רשאי למכור את עצמו עד שלא יישאר לו כלום, ואפילו כסות לא תישאר לו; ואחר כך ימכור עצמו.

א,ד  [ב] כבר ביארנו שאין האישה נמכרת בגניבתה, וכן אינה מוכרת את עצמה; ואינה קונה עבד לא עברי ולא כנעני, מפני החשד.  ואין הגר נקנה בעבד עברי--שנאמר "ושב, אל-משפחתו" (ויקרא כה,מא), מי שיש לו משפחה.

א,ה  [ג] עבד עברי שמכרוהו בית דין--אין מוכרין אותו אלא לישראל, או לגר צדק.  וכן המוכר עצמו--אינו רשאי למכור עצמו לגוי, ואפילו לגר תושב; ואם עבר ומכר עצמו אפילו לעובד עבודה זרה, ואפילו לעבודה זרה עצמה--הרי זה מכור:  שנאמר "או לעקר, משפחת גר" (ויקרא כה,מז)--"לעקר", זה הנמכר לעבודה זרה.

א,ו  [ד] בא ואמר לך הריני מוכר עצמי לגויים--אין אתה זקוק לו, עד שימכר.  אבל אחר שנמכר לגוי--אף על פי שעבר ועשה שלא כהוגן, מצוה לפדותו שלא יטמע בהם:  שנאמר "אחרי נמכר, גאולה תהיה-לו" (ויקרא כה,מח).

א,ז  [ה] אחד המוכר עצמו, או שמכרוהו בית דין--אינו נמכר בפרהסיה על אבן המקח, ולא בסימטה כדרך שהעבדים נמכרין:  שנאמר "לא יימכרו, ממכרת עבד" (ויקרא כה,מב), אינו נמכר אלא בצנעה ודרך כבוד.

א,ח  [ו] כל עבד עברי, אסור לעבוד בו בפרך.  ואיזו היא עבודת פרך--זו עבודה שאין לה קצבה, או עבודה שאינו צריך לה, אלא תהיה מחשבתו להעבידו בלבד, שלא ייבטל.

א,ט  מכאן אמרו חכמים שלא יאמר לו עדר תחת הגפנים עד שאבוא, שהרי לא נתן קצבה; אלא יאמר לו עדר עד שעה פלונית, או עד מקום פלוני.

א,י  וכן לא יאמר לו חפור מקום זה, והוא אינו צריך לו.  ואפילו להחם לו כוס שלחמין, או להוצין לו, והוא אינו צריך לו--אסור, ועובר עליו בלא תעשה:  שנאמר "לא-תרדה בו, בפרך" (ויקרא כה,מג; ויקרא כה,מו), הא אינו עושה לו אלא דבר קצוב שהוא צריך לו.

א,יא  וכן הגוי שנמכר לו--אם רדה בו בפרך, הרי ישראל מצווין למנעו.  ואם הניחוהו--עוברים בלא תעשה, שנאמר "לא-ירדנו בפרך, לעיניך" (ויקרא כה,נג).  ואין אנו נזקקין להיכנס לרשותו שלגוי, ולבדוק אחריו שלא יעבידנו בפרך:  שנאמר "לעיניך", בזמן שאתה רואה.

א,יב  [ז] כל עבד עברי--אסור לישראל שקנהו להעבידו בדברים בזויים שהם מיוחדים לעשיית העבדים, כגון שיוליך אחריו כליו לבית המרחץ, או יחלוץ לו מנעליו:  שנאמר "לא-תעבוד בו, עבודת עבד" (ויקרא כה,לט).  אינו נוהג בו אלא כשכיר, שנאמר "כשכיר כתושב, יהיה עימך" (ויקרא כה,מ).

א,יג  ומותר לספר לו שיערו, ולכבס לו כסותו, ולאפות לו עיסתו.  אבל לא יעשה אותו בלן לרבים, או ספר לרבים, או נחתום לרבים; ואם היתה אומנותו זאת קודם שימכר, הרי זה יעשה.  אבל רבו לא ילמדנו כתחילה מלאכה כלל; אלא אומנות שהיה בה, היא שעושה כשהיה עושה מקודם.

א,יד  במה דברים אמורים, בעבד עברי, מפני שנפשו שפלה במכירה.  אבל ישראל שלא נמכר--מותר להשתמש בו כעבד, שהרי אינו עושה מלאכה זו אלא ברצונו ומדעת עצמו.

א,טו  [ח] אנשים שאינן נוהגין כשורה, מותר לרדותן בחוזקה ולהשתעבד בהן.  מלך שגזר שכל מי שלא ייתן המס הקצוב על כל איש ואיש, ישתעבד לזה שנתן המס על ידו--הרי זה מותר להשתמש בו יותר מדיי, אבל לא כעבד; ואם אינו נוהג כשורה, מותר להשתמש בו כעבד.

א,טז  [ט] כל עבד עברי או אמה עברייה--חייב האדון להשוותן אליו במאכל ובמשקה בכסות ובמדור, שנאמר "כי-טוב לו עימך" (דברים טו,טז):  שלא תהיה אתה אוכל פת נקייה והוא אוכל פת קיבר, אתה שותה יין ישן והוא שותה יין חדש, אתה ישן על גבי מוכין והוא ישן על גבי התבן, אתה דר בכרך והוא דר בכפר או אתה בכפר והוא בכרך--שנאמר "ויצא, מעמך" (ויקרא כה,מא).  מכאן אמרו חכמים כל הקונה עבד עברי, כקונה אדון לעצמו.

א,יז  וחייב לנהוג בו מנהג אחווה, שנאמר "ובאחיכם בני-ישראל איש באחיו" (ויקרא כה,מו).  ואף על פי כן צריך העבד לנהוג בעצמו מנהג עבדות, באותן העבודות שהוא עושה לו.

א,יח  [י] אין אמה עברייה נוהגת ולא עבד עברי נוהג, אלא בזמן שהיובל נוהג, בין עבד עברי שמוכר עצמו, בין זה שמכרוהו בית דין; וכבר ביארנו מתי בטלו היובלות.
 

הלכות עבדים פרק ב

ב,א  עבד עברי שמכרוהו בית דין, נקנה בכסף; והמוכר עצמו, נקנה בכסף ובשווה כסף ובשטר.  כיצד בשטר--כותב לו על הנייר או על החרס הריני מכור לך, הריני קנוי לך, ונותן לו השטר.

ב,ב  מכרוהו בית דין--עובד שש שנים מיום מכירתו, ובתחלת השנה השביעית שלו יצא בן חורין.  ואם פגעה בו שנת השמיטה בכלל השש, הרי זה עובד בה; אבל אם פגעה בו שנת יובל, אפילו נמכר שנה אחת לפני היובל--הרי זה יצא לחירות, שנאמר "בשנת היובל, הזאת . . ." (ויקרא כה,יג).

ב,ג  המוכר עצמו, יש לו למכור עצמו ליתר על שש; הרי שמכר עצמו לעשר שנים, או לעשרים שנה, ופגע בו יובל, אפילו אחר שנה--הרי זה יצא ביובל, שנאמר "עד-שנת היובל, יעבוד עימך" (ויקרא כה,מ).

ב,ד  אחד המוכר עצמו או שמכרוהו בית דין, וברח--חייב להשלים שניו; ואם פגע בו יובל, יצא לחירות.  [ה] חלה, בין שחלה שנה אחר שנה או שחלה חולאים מקוטעים--אם הכול פחות מארבע שנים, עולין לו למניין שש; אבל אם חלה ארבע--חייב להשלים כל ימי החולי, שנאמר "כשכיר כתושב" (ויקרא כה,מ).  ואם פגע בו יובל, יצא.

ב,ה  במה דברים אמורים שמחשבין ימי החולי, בשהיה חליו כבד, שאינו יכול לעשות מלאכה.  אבל אם לא היה חליו כבד, אלא יכול לעשות מעשה מעט--אפילו חלה כל שש, עולין לו.

ב,ו  המוכר עצמו לגוי--אם לא נפדה, אינו יוצא אלא ביובל:  שנאמר "ואם-לא , באלה--ויצא בשנת היובל, הוא ובניו עמו" (ויקרא כה,נד).

ב,ז  הנמכר לגוי--אם לא השיגה ידו לגאול עצמו, קרוביו פודין אותו; והקרוב הקרוב קודם, שנאמר "או-דודו או בן-דודו, יגאלנו . . ." (ויקרא כה,מט).  ובית דין כופין את קרוביו לפדותו, שלא יטמע בגויים.  לא פדוהו קרוביו, או שאין ידם משגת--מצוה ביד כל אדם מישראל לפדותו; ובין שפדוהו קרובים, בין שפדהו שאר אדם--יצא לחירות.

ב,ח  ויש לו ללוות ולגאול עצמו מיד הגוי, וגואל לחצאין.  אבל הנמכר לישראל--אין הקרובים פודין אותו, ואינו לווה וגואל, ואינו גואל לחצאין.  אלא כיצד דינו--אם השיגה ידו ליתן כפי השנים הנותרות, נותן ויוצא; ואם לאו, לא יצא.

ב,ט  [ח] אחד המוכר עצמו בין לישראל בין לגוי, ואחד שמכרוהו בית דין--הרי זה מגרע פדיונו, ויוצא.  כיצד:  הרי שמכרוהו בשישים דינר, ועבד ארבע שנים, ומצאה ידו--הרי זה נותן עשרים דינר לאדוניו, ויצא לחירות.  וכן אם מכר עצמו בארבעים דינר לעשר שנים--הרי זה מגרע ארבעה דינרין לכל שנה שעבד, ונותן הנשאר כסף או שווה כסף, ויוצא.

ב,י  וכן הנמכר לגוי--מחשב הדמים לפי השנים הנשארות עד שנת היובל, שנאמר "וחישב, עם-קנהו, משנת המוכרו לו, עד שנת היובל" (ויקרא כה,נ).  כיצד:  מכר עצמו במאה ונשאר ליובל בשעת מכירה עשר שנים--מחשב עשר לכל שנה שעבד, וגורע מן הדמים; ומשיב השאר כסף, לא תבואה ולא כלים--שנאמר "כסף ממכרו" (שם):  בכסף הוא נגאל מיד הגוי, ואינו נגאל בשווה כסף.

ב,יא  [ט] כל עבד עברי או עברייה שייצא בגרעון כסף, והבריא והוסיפו דמיו, או נשחף ופחתו דמיו--מחשבין לו להקל עליו.  כיצד:  הרי שנמכר במאה, והרי הוא עתה שווה מאתיים--אינו מחשב עם אדוניו אלא לפי מאה.  נמכר במאתיים, והרי הוא שווה מאה--מחשב עמו על פי השנים הנותרות לפי מאה.

ב,יב  [י] הנמכר לגוי--הואיל ויש לו לגאול עצמו לחצאין כמו שביארנו, פעמים יהיה להקל ופעמים יהיה להחמיר.  כיצד להקל:  קנה אותו הגוי במאתיים, ונשחף והרי הוא עתה שווה מאה, ונתן לו חמישים חצי דמיו, והבריא והרי הוא שווה מאתיים--נותן לו מאה שהן חצי דמיו הנשאר, ויוצא.  כיצד להחמיר:  קנה אותו במאתיים, ונתן לו חצי דמיו מאה, ונשחף והרי הוא עתה שווה מאה--נותן לו חמישים שהן דמי חציו הנשאר, ונמצא שנתן מאה וחמישים אף על פי שהוא עתה שווה מאה.

ב,יג  [יא] הרב שמחל לעבד על הכסף שנשאר לו לעבוד כנגדו--אינו מחול, עד שיכתוב לו שטר שיחרור.  כיצד:  הרי שקנהו בשישים, ועבד שנה או שנתיים, ואמר לו שאר הדמים מחולין לך, לך לדרכך--לא נפטר משעבודו, עד שיכתוב לו שטר.

ב,יד  [יב] אדון שמת--אם הניח בן זכר--הרי העבד עובד את הבן עד סוף השש, או עד סוף השנים שמכר עצמו להן, או עד שיפגע בו יובל, או עד שיגרע פדיונו וייתן השאר.

ב,טו  אבל אם לא הניח בן זכר--הרי זה יצא לחירות, ואינו עובד את הבת ולא את האח; ואין צריך לומר שאינו עובד שאר היורשין.  והנמכר לגר צדק, או לגוי--אפילו הבן אינו עובד; אלא כיון שמת האדון, יצא לחירות.

ב,טז  נמצאת אומר שעבד עברי נקנה בכסף, או בשטר.  וקונה את עצמו בחמישה דברים--בשנים, או ביובל, או בגרעון כסף, או בשטר שיחרור, או במיתת האדון בלא בן; ובגוי או בגר, אפילו הניח בן.

ב,יז  מצוה לומר לו צא בשעת יציאתו, ואף על פי שאם לא יאמר לו, הרי הוא יוצא בחינם, ואינו צריך שטר.  אפילו חלה והוציא עליו רבו הוצאות--אינו חייב לו כלום, שנאמר "יצא לחפשי, חינם" (שמות כא,ב).
 

הלכות עבדים פרק ג

ג,א  כל עבד עברי--הרי האדון חייב במזונות אשתו הנשואה, לא ארוסה ושומרת יבם:  והוא, שתהיה מותרת לו.  אבל אם היתה מאיסורי לאוין, אפילו שנייה--אינו חייב במזונותיה:  שנאמר "אשתו עמו" (שמות כא,ג), אישה הראויה לעמוד עמו.  וכן חייב במזון בניו ובנותיו.

ג,ב  במכרוהו בית דין נאמר "אם-בעל אישה הוא, ויצאה אשתו עמו" (שמות כא,ג).  וכי תעלה על דעתך שכיון שנקנה זה, נשתעבדה אשתו; אלא לא בא ללמד אלא שהאדון חייב במזונותיה.  ובמוכר עצמו נאמר "ויצא, מעמך--הוא, ובניו עמו" (ויקרא כה,מא); ובנמכר לגוי נאמר "ויצא בשנת היובל, הוא ובניו עמו" (ויקרא כה,נד).

ג,ג  אחד אישה ובנים שהיו לו בשעת מכירה, או אישה ובנים שהיו לו אחר מכירתו:  והוא,  מדעת האדון; אבל אם לקחה שלא מדעת רבו, אינו חייב במזונותיה.

ג,ד  [ב] אף על פי שהאדון חייב במזונות אשתו ובניו, אין לו במעשה ידיהם כלום, אלא הרי מעשה ידי האישה ומציאתה, לבעלה.  וכל שזוכה הבעל באשתו--זוכה זה, אף על פי שהוא עבד עברי.

ג,ה  [ג] מי שמכרוהו בית דין, יש לרבו ליתן לו שפחה כנענית:  בין האדון, בין בנו שלאדון אם מת אביו--הרי זה נותן לו שפחה כנענית, וכופהו על זה כדי שיוליד לו ממנה עבדים.  והרי היא מותרת לו כל ימי עבדותו, שנאמר "אם-אדוניו ייתן-לו אישה . . ." (שמות כא,ד).  והמוכר עצמו, אסור בשפחה כנענית כשאר כל ישראל.

ג,ו  [ד] אין עבד עברי מותר בשפחה כנענית, עד שתהיה לו אישה ישראלית ובנים, אבל אם אין לו אישה ובנים, אין רבו מוסר לו שפחה כנענית; ודבר זה, קבלה הוא.  אפילו היה הנמכר כוהן--הרי זה מותר בשפחה כנענית כל ימי עבדותו, [ה] אם היו לו אישה ובנים.

ג,ז  אף על פי שמסר לו רבו שפחה כנענית, אינו יכול להפרישו מאשתו ובניו--שנאמר "אשתו עמו" (שמות כא,ג).  ואינו יכול ליתן לו שתי שפחות; ולא ליתן שפחה אחת לשני עבדיו העבריים כדרך שנותן לכנעניים, שנאמר "ייתן-לו אישה" (שמות כא,ד).

ג,ח  נרצע שמסר לו רבו שפחה כנענית, והגיע יובל, והיה רבו מסרב בו לצאת ואינו רוצה לצאת, וחבל בו--פטור, שהרי נאסר בשפחה.

ג,ט  [ו] המוכר עצמו, אינו נרצע.  אבל מכרוהו בית דין, ועבד שש, ולא רצה לצאת--הרי זה נרצע; ועובד עד שנת היובל, או עד שימות האדון.

ג,י  [ז] אף על פי שהניח בן, אין הנרצע עובד את הבן:  מפי השמועה למדו "ועבדו" (שמות כא,ו), ולא לבנו; "לעולם" (שם), לעולמו שליובל.  נמצאת למד שהנרצע, אינו קונה את עצמו אלא ביובל או במיתת האדון.

ג,יא  [ח] עבד עברי כוהן--אינו נרצע, מפני שנעשה בעל מום.  והרי הוא אומר "ושב, אל-משפחתו" (ויקרא כה,מא), לחזקה שהיה בה; ואינו שב לשררה שהיה בה.

ג,יב  [ט] כיצד רוצעין:  מביאו לבית דין , ואומר דבריו בפניהם; ומגישו בסוף שש אל הדלת או אל המזוזה, כשהן עומדין, בין דלת ומזוזה שלאדון, בין שלכל אדם; ונוקב את אזנו הימנית בגובה שלאוזן במרצע שלמתכת, עד שיגיע לדלת--שנאמר "ונתתה באזנו ובדלת" (דברים טו,יז).  ולא נאמר "מזוזה" (שמות כא,ו) אלא שיהיה עומד, בין אצל דלת בין אצל מזוזה.  ומה מזוזה כשהיא עומדת, אף דלת כשהיא עומדת; אבל הרציעה בדלת, אף על פי שאין שם מזוזה.

ג,יג  האדון הוא שרוצע בעצמו, שנאמר "ורצע אדוניו" (שמות כא,ו)--לא בנו, ולא שלוחו, ולא שלוח בית דין.  ואין רוצעין שני עבדים כאחד, שאין עושין מצוות חבילות חבילות.

ג,יד  [י] "ואם-אמר יאמר" (שמות כא,ה)--עד שיאמר, וישנה.  "העבד" (שם)--עד שיאמר, כשהוא עבד; אבל אם אמר אחר שש, אינו נרצע:  עד שיאמר וישנה בסוף שש, בתחילת פרוטה אחרונה.  כיצד:  כגון שנשאר מן היום כדי שווה פרוטה מדמי מכירתו, או יתר מעט; אבל אם נשאר פחות מפרוטה, הרי זה כאומר אחר שש.

ג,טו  [יא] היתה לעבד אישה שפחה כנענית, ולו ממנה בנים, ולרבו אין אישה ובנים--אינו נרצע, שנאמר "כי אהבך ואת-ביתך" (דברים טו,טז).  לרבו אישה ובנים, ולו אין אישה ובנים--אינו נרצע, שנאמר "אהבתי את-אדוני, את-אשתי ואת-בני" (שמות כא,ה).  הוא אוהב את רבו, ורבו אינו אוהבו--אינו נרצע, שנאמר "כי-טוב לו עימך" (דברים טו,טז).  רבו אוהבו, והוא אינו אוהב את רבו--אינו נרצע, שנאמר "כי אהבך".  הוא חולה ורבו אינו חולה, רבו חולה והוא אינו חולה, או שהיו שניהם חולים--אינו נרצע:  שנאמר "כי-טוב לו עימך", עד שיהיו שניהם בטובה.

ג,טז  [יב] מה בין מוכר עצמו, למכרוהו בית דין:  מוכר עצמו, אינו נרצע; ומכרוהו בית דין, נרצע.  מוכר עצמו, אסור בשפחה כנענית; ומכרוהו בית דין, רבו מוסר לו שפחה כנענית.  מוכר עצמו, נמכר לגוי; ומכרוהו בית דין, אינו נמכר אלא לישראל--שנאמר "כי-יימכר לך אחיך" (דברים טו,יב), אין בית דין מוכרין אותו אלא לך.  מוכר עצמו, נמכר לשש ויתר על שש; מכרוהו בית דין, אינו נמכר אלא לשש.  מוכר עצמו, אין מעניקין לו; מכרוהו בית דין, מעניקין לו.

ג,יז  [יג] מפי השמועה, למדו שאין האישה נרצעת; וכן יראה מענין הכתוב, שהרי הוא אומר בנרצע "אהבתי את-אדוני, את-אשתי ואת-בני" (שמות כא,ה).  ומה הוא זה שנאמר "ואף לאמתך, תעשה-כן" (דברים טו,יז), להעניק--שכשם שמצות עשה להעניק עבד עברי, כך מעניק אמה עברייה.

ג,יח  [יד] כל המשלח עבדו ואמתו ריקם--עובר בלא תעשה, שנאמר "לא תשלחנו, ריקם" (דברים טו,יג); והרי הכתוב ניתקו לעשה, שנאמר "העניק תעניק, לו" (דברים טו,יד).  אחד היוצא בסוף שש, או שיצא ביובל, או במיתת אדון, וכן אמה עברייה שיצאת באחד מכל אלו, או בסימנין--הרי אלו מעניקין להם.  אבל היוצאין בגרעון כסף, אין מעניקין להם:  שנאמר "וכי-תשלחנו חופשי, מעמך" (דברים טו,יג), וזה לא שילחו חופשי, אלא העבד נתן שאר הדמים שנשאר לו לעבוד בהן, ואחר כך יצא.

ג,יט  "העניק תעניק, לו, מצאנך, מגרנך ומיקבך" (ראה דברים טו,יד)--כעניין צאן גורן ויקב, דברים שיש בהם ברכה מחמת עצמן הוא שחייב להעניק לו מהם; אבל הכספים והבגדים, אינו חייב ליתן לו מהם.

ג,כ  וכמה נותן לו--אין פחות משווה שלושים סלע, בין ממין אחד בין ממינין הרבה, כשלושים שלקנס העבד, שנאמר בו "ייתן לאדוניו" (שמות כא,לב).  בין שנתברך הבית בגללו, בין שלא נתברך--שנאמר "העניק תעניק, לו" (דברים טו,יד), מכל מקום.  אם כן למה נאמר "אשר ברכך" (שם), הכול לפי הברכה תן לו.  [טו] ברח ופגע בו יובל כשהוא בורח, ויצא לחירות--אינו חייב להעניקו:  שנאמר "וכי-תשלחנו חופשי, מעמך" (דברים טו,יג).

ג,כא  ענק עבד עברי--לעצמו, ואין בעל חובו גובה ממנו.  וענק אמה עברייה, וכן מציאתה--שלאביה; ואם מת אביה קודם שיבואו לידו--הרי הן שלעצמה, ואין לאחיה בהם כלום:  שאין אדם מוריש זכות שיש לו בבתו לבנו.
 

הלכות עבדים פרק ד

ד,א  אמה עברייה, היא הקטנה שמכרה אביה; ומשתביא שתי שערות אחר שתים עשרה שנה, ותיעשה נערה--אינו יכול למכרה, אף על פי שעדיין יש לו בה רשות, ויש לו לקדשה לכל מי שירצה.

ד,ב  אף הקטנה שהיא איילונית בסימניה, ואינה ראויה להבאת שתי שערות--יש לאביה למכרה כל זמן שהיא קטנה.  אבל הטומטום והאנדרוגינוס--אינו נמכר לא בדין עבד עברי, ולא בדין אמה עברייה.

ד,ג  [ב] אין האב רשאי למכור את בתו אלא אם כן העני, ולא נשאר לו כלום--לא קרקע, ולא מיטלטלין, ואפילו כסות שעליו; ואף על פי כן כופין את האב לפדותה אחר שמכרה, משום פגם משפחה.  ברח האב, או שמת, או שלא היה לו לפדותה--הרי זו עובדת עד שתצא.

ד,ד  [ג] אמה עברייה נקנית בכסף או בשווה כסף, ובשטר.  ואינה נקנית בפרוטה, מפני שצריך לקנותה בדמים שראויין לגרעון, כדי שתגרע פדיונה ותצא.

ד,ה  כיצד בשטר--כותב לו על הנייר או על החרס בתי מכורה לך, בתי קנויה לך, ונותן ביד האדון; ושטר אמה עברייה, האב כותבו.

ד,ו  [ד] אמה עברייה עובדת שש שנים כעבד שמכרוהו בית דין, שנאמר "כי-יימכר לך אחיך העברי, או העברייה" (דברים טו,יב); ויוצאה בתחילת שבע.  ואם פגע בה יובל בתוך שש, יוצאה חינם כעבד.  ואם מת האדון--אף על פי שהניח בן, יוצאה חינם כנרצע:  שנאמר "ואף לאמתך, תעשה-כן" (דברים טו,יז).

ד,ז  וכן מגרעת פדיונה, ויוצאה; ואם כתב לה שטר שיחרור, ומחל על השאר--יוצאה חינם כעבד.

ד,ח  [ה] יתירה אמה עברייה, שהיא יוצאה בסימנין.  כיצד:  כיון שהביאה סימנין, ונעשת נערה--יוצאה לחירות בלא כסף.  אפילו הביאה סימנין מאחר יום שלקחה--הרי זו יוצאה לחירות, שנאמר "ויצאה חינם" (שמות כא,יא):  ריבה לה הכתוב יציאה אחרת בחינם, יתר על העבד; ומפי השמועה למדו שהיא הבאת סימני נערות, ותחזור לרשות אביה, עד שתבגור, ותצא מרשות אביה.

ד,ט  היתה הבת איילונית שאין לה ימי נערות, אלא יוצאה מקטנותה לבגר--כיון שבגרה, תצא לחירות.

ד,י  [ו] אין אמה עברייה יוצאה בראשי אברים, שנאמר "לא תצא, כצאת העבדים" (שמות כא,ז).  וכן עבד עברי--אם הפיל לו שנו או סימוה לו עינו, משלם לו כדין החובל בחברו כמו שביארנו בהלכות חובל.

ד,יא  נמצאת למד שאמה עברייה נקנית בשני דברים--בכסף, או בשטר; וקונה עצמה בשישה דברים--בשנים, וביובל, ובגרעון כסף, ובשטר שיחרור, ובמיתת אדון, ובסימנין.

ד,יב  [ז] ייעד אותה האדון לעצמו, או לבנו--הרי היא כשאר הארוסות, ואינה יוצאה באחד מכל אלו, אלא במיתת הבעל, או בגט; ומצות יעוד קודמת למצות פדייה.

ד,יג  כיצד מצות יעוד--אומר לה בפני שניים הרי את מקודשת לי, הרי את מאורסת לי, הרי את לי לאישה:  אפילו בסוף שש סמוך לשקיעת החמה.  ואינו צריך ליתן לה כלום, שמועות הראשונות לקידושין ניתנו.  ונוהג בה מנהג אישות, לא מנהג שפחות.  ואינו מיעד שתיים כאחת, שנאמר "יעדה" (שמות כא,ח).

ד,יד  וכיצד מיעדה לבנו:  אם היה בנו גדול, ונתן רשות לאביו לייעדה לו--הרי האב אומר לה בפני שניים, הרי את מקודשת לבני.

ד,טו  [ח] אין האדון מיעד אמה עברייה לא לו ולא לבנו, אלא מדעתה:  אף על פי שכבר קיבל אביה מעותיה, הרי הוא אומר "יעדה" (שמות כא,ח), מדעתה.  ואם מת האדון--אין בנו יכול לייעדה לו, שהרי יצאת לחירות במיתת האדון.

ד,טז  [ט] היעוד כאירוסין, ואינו כנשואין; לפיכך אינו מיטמא לה, ולא יורשה, ולא מפיר נדריה--עד שתיכנס לחופה.

ד,יז  "ואם-שלש-אלה--לא יעשה, לה" (שמות כא,יא)--לא יעדה לו, ולא יעדה לבנו, ולא נפדית בגרעון כסף; ויצאה חינם בהבאת סימנין כמו שביארנו, [י] יתר על אותן הדרכים שקונה בהן עצמה כעבד עברי.

ד,יח  אין האדון יכול למכור אמה עברייה, ולא ליתנה לאיש אחר, בין רחוק, בין קרוב.  ואם מכר או נתן--לא עשה כלום, שנאמר "לעם נכרי לא-ימשול למכרה, בבגדו-בה" (שמות כא,ח).  וכן עבד עברי--אינו יכול למוכרו לאחר, ולא ליתנו.  וייראה לי שלא הוצרך הכתוב לאסור דבר זה באמה, אלא מפני שיש לו לייעדה לבנו; לכך נאמר "לעם נכרי לא-ימשול למכרה".

ד,יט  [יא] אין אמה עברייה נמכרת אלא למי שיש לה עליו או על בנו קידושין, כדי שתהיה ראויה ליעוד.  כיצד:  מוכר אדם את בתו לאביו--שאף על פי שאין האדון יכול לייעדה לו, ראויה היא לבנו:  שהרי האמה בת אחיו.  אבל אינו יכול למכור את בתו לבנו--מפני שאינה ראויה לאדון, שהרי היא אחותו, ולא לבנו, מפני שהיא אחות אביו.

ד,כ  [יב] יש לאדם למכור את בתו לפסולין, כגון אלמנה לכוהן גדול, גרושה וחלוצה לכוהן הדיוט:  שאף על פי שהן בלאו, קידושין תופסין בהן.

ד,כא  [יג] המקדש בתו כשהיא קטנה, ונתאלמנה או נתגרשה--אינו יכול למכרה, שאין אדם יכול למכור את בתו לשפחות אחר אישות; אבל מוכרה לשפחות אחר שפחות.

ד,כב  כיצד:  מכרה לשפחות תחילה, ויעד אותה האדון, ומת האדון או גירשה וחזרה לרשות האב כשהיא קטנה--הרי האב מוכרה פעם שנייה, אפילו לכוהן גדול.  וכן אם נפלה לפני יבם מן היעוד, וחלץ לה--אף על פי שהיא חליצה פסולה מפני שהיא קטנה, הרי נפסלה מן הכהונה, ויש לו למכרה לכוהן, הואיל וקידושין תופסין בה כמו שנתבאר.

ד,כג  [יד] המוכר את בתו, ויצאת בשנים או ביובל או בגרעון כסף, ועדיין היא קטנה--יש לו לחזור ולמוכרה פעם שנייה, כמו שאמרנו.

ד,כד  [טו] המוכר את בתו, ואחר כך הלך וקידשה לאחר--אם רצה האדון לייעד, מיעד.  ואם לא ייעד האדון, לא לו ולא לבנו--כשתצא מרשות אדון, יגמרו קידושיה ותיעשה אשת איש.

ד,כה  [טז] המוכר את בתו, ופסק עם האדון על מנת שלא לייעד אותה--אם רצה האדון לייעד, מיעד:  שהתנה על מה שכתוב בתורה; וכל המתנה על מה שכתוב בתורה, תנאו בטיל.
 

הלכות עבדים פרק ה

ה,א  עבד כנעני--נקנה בחמישה דברים, וקונה את עצמו בשלושה:  נקנה בכסף, או בשטר, או בחזקה, או בחליפין, או במשיכה; וקונה את עצמו בכסף, או בשטר, או בראשי אברים.  ועבד קטן--הרי הוא כבהמה, ונקנה במשיכה כמשיכת הבהמה.  וכבר ביארנו בתחילת ספר זה, כל הדרכים שהעבדים נקנין בהן.

ה,ב  כיצד קונה את עצמו בכסף:  כגון שנתן אחד לרבו מעות ואמר לו, על מנת שייצא עבדך בהם לחירות--כיון שקיבל הרב הכסף או שווה כסף, יצא העבד לחירות.  ואינו צריך דעת העבד--שזכות היא לו, וזכין לאדם שלא בפניו.

ה,ג  וכן אם נתן אחד לעבד מעות ואמר לו, על מנת שתצא בהם לחירות--אם רצה האדון וקיבל המעות, יצא העבד לחירות; ואם לא רצה, לא קנה העבד המעות, שלא נתן לו, אלא על מנת שייצא בהם לחירות.  ואחד הכסף או שווה כסף, בין לקנותו בין להקנות עצמו לו.

ה,ד  [ג] כיצד בשטר:  כתב לו על הנייר או על החרס, הרי אתה בן חורין, או הרי אתה שלעצמך, או אין לי עסק בך, וכל כיוצא בעניין זה, שזה הוא גופו שלגט שיחרור, ומסר לו את השטר בפני שני עדים, או שהיו העדים חתומים בו ומסרו לו בינו לבינו--הרי זה יצא לחירות, שהרי גיטו וידו באין כאחת.

ה,ה  אמר לו שלא בכתב, הרי אתה בן חורין, הרי אתה שלעצמך--אף על פי שהעיד עליו עדים בבית דין, ואף על פי שקנה מידו--עדיין לא נשתחרר:  שאין העבד יוצא לחירות, אלא בכסף או בשטר או בראשי אברים.  והכותב לשפחתו--הרי את מותרת לכל אדם, לא אמר כלום.

ה,ו  [ד] כיצד בראשי אברים:  המכה את עבדו בכוונה, וחסרו אחד מעשרים וארבעה אברים שאינן חוזרין--יצא לחירות, וצריך גט שיחרור.  אם כן למה לא נאמר בתורה אלא "שן" (שמות כא,כז) ו"עין" (שמות כא,כו), לדון מהן:  מה שן ועין, מומין שבגלוי ואינן חוזרין--אף כל מום שבגלוי שאינו חוזר, יצא העבד בו לחירות.

ה,ז  אבל המסרס עבדו בביצים, או החותך לשונו--אינו יוצא לחירות, שאינן מומין שבגלוי.  וכן המפיל שן הקטן--אינו יוצא לחירות, שהרי סופו לחזור.

ה,ח  [ה] אין יוצא בראשי אברים אלא עבדים שמלו וטבלו, שהרי ישנן במקצת מצוות; אבל עבד שהוא בגיותו, אינו יוצא בראשי אברים.

ה,ט  ואלו הן ראשי אברים שאינן חוזרין--אצבעות ידים ורגליים עשרים, ראשי האזנים, וראש החוטם, וראש הגויה, וראשי הדדין שבאשה; אבל העינים והשנים, הרי הן מפורשין בתורה.  [ו] היתה לו אצבע יתירה, וחתכה--אם נספרת על גב היד, עבד יוצא בה לחירות.

ה,י  היתה עינו סמויה, וחטטה--עבד יוצא בה לחירות, שהרי חסרו אבר.  והוא הדין לאחד מראשי אברים שהיה בטיל, ואינו עושה בו מלאכה--שאם חתכו, הרי חסרו אבר ויצא לחירות.

ה,יא  [ז] הכהו על עינו וסמאה, על אזנו וחרשה--עבד יוצא בהן לחירות; הכהו כנגד עינו ואינו רואה, כנגד אזנו ואינו שומע--אין עבד יוצא בהן לחירות.

ה,יב  [ח] הכהו על עינו וחסר מאורה, על שנו ונדנדה--אם יכול להשתמש בהם, אינו יוצא לחירות; ואם לאו, יצא לחירות.  [ט] היתה עינו כהה וחסר מאורה, או שנו נודדת, והכהו האדון והפיל השן הנודדת, או סימוה העין הכהה--אם היה משתמש בהן כבר כל שהוא, יצא לחירות; ואם לאו, לא יצא לחירות.

ה,יג  [י] הכהו על ידו וצבת ידו, וסופה לחזור--אינו יוצא לחירות.  תלש בזקנו, ודילדל בו עצם מן הלחי--יצא לחירות, שהרי ביטל מעשה השיניים הקבועים באותו העצם.

ה,יד  [יא] הפיל שנו או סימוה עינו בלא כוונה--כגון שזרק אבן לבהמה, ונפלה בעבד והפילה שנו או חתכה אצבעו--לא יצא לחירות:  שנאמר "ואם-שן עבדו או-שן אמתו, יפיל" (שמות כא,כז), עד שיתכוון.  [יב] הושיט ידו למעי שפחתו, וסימה עין העובר שבמעיה--לא יצא לחירות, שהרי לא ידע דבר שיתכוון לו.

ה,טו  [יג] היה רבו רופא, ואמר לו כחל לי עיני וסמאה, חתר לי שיני והפילה--שחק באדון, ויצא לחירות:  שאף על פי שלא נתכוון להזיק, הרי נתכוון לנגוע באברי העבד ולסכן בהן.  ואין צריך לומר, אם היתה שן העבד כואבת, והיה רבו אומן, ועקרה לו--שהרי יצא לחירות.

ה,טז  [יד] המפיל שן עבדו, וסימה את עינו--הרי זה יצא לחירות בשינו, ונותן לו דמי עינו.  וכן כל כיוצא בזה.

ה,יז  [טו] מי שחצייו עבד וחציו בן חורין, ועבד שלשני שותפין--אינו יוצא בראשי אברים, לפי שאינו מיוחד לרבו שחבל בו.  [טז] עבדי צאן ברזל--יוצאין בראשי אברים, אם חסרון הבעל; אבל לא האישה.  ועבדי מלוג--אינן יוצאין בראשי אברים, לא אם הפילן הבעל, שהרי אין לו בהם אלא פירות, ולא אם הפילה אותן האישה, מפני שאינן מיוחדין לה.

ה,יח  [יז] יציאת העבד בראשי אברים, נוהג בכל מקום ובכל זמן, ואין דנין בו אלא בית דין סמוכין, מפני שהוא קנס; לפיכך עבד שאמר לרבו הפלת את שיני, וסימית את עיני, והאדון אומר לא עשיתי זה--פטור:  שאם יודה מעצמו, אינו חייב להוציאו לחירות בלא עדים, שהמודה בקנס, פטור כמו שביארנו בהלכות גניבה:  שכל מודה בקנס, פטור מלשלמו.
 

הלכות עבדים פרק ו

ו,א  הכותב גט שיחרור לעבדו, וזיכה לו בו על ידי אחר, ואמר זכה בגט זה לפלוני עבדי--יצא בן חורין, אף על פי שלא הגיע הגט לידו:  שזכין לאדם שלא בפניו.  אבל אם אמר תנו גט זה לעבדי--אינו יכול לחזור בו, ולא יצא העבד לחירות עד שיגיע הגט לידו; לפיכך האומר תנו גט זה לעבדי ומת, לא ייתנו לאחר מיתה.

ו,ב  הכותב בשטר עשיתי פלוני עבדי בן חורין, או נעשה פלוני עבדי בן חורין, או הרי הוא בן חורין--הרי זה יצא לחירות; כתב בשטר אעשנו בן חורין, לא יצא לחירות.

ו,ג  האומר עשיתי פלוני עבדי בן חורין, והוא אומר לא עשאני--חוששין שמא זיכה לו על ידי אחר.  אמר כתבתי גט שיחרור ונתתי לו, והוא אומר לא כתב ולא נתן לי--הודאת בעל דין כמאה עד, והרי זה עבד עד שישחררנו בפנינו.

ו,ד  מי שציווה בשעת מיתתו ואמר, פלונית שפחתי אל ישתעבדו בה יורשים--הרי זו שפחה כשהייתה; ואסור ליורשים להשתעבד בה, מפני שמצוה לקיים דברי המת.

ו,ה  וכן אם אמר עשו לה קורת רוח--כופין את היורשין, ואין משתעבדין בה אלא במלאכה שהיא רוצה בה.  ציווה ואמר שחררוהו, כופין את היורשין לשחרר אותה.

ו,ו  [ה] בשישה דברים, שווין שחרורי עבדים לגיטי נשים; ובשאר הדברים, הרי הן כשאר השטרות.  ואלו הן השישה--פסולים בערכאות שלגויים, וכשרין בעד כותי, וצריכין כתיבה לשם המשוחרר עצמו, ואין נכתבין במחובר, ואין עדיהם חותמין אלא זה בפני זה; ואחד גיטי נשים ושחרורי עבדים, שווין במוליך ובמביא.

ו,ז  כיצד:  כל השטרות העולים בערכאות שלגויים, כשרים בכל התנאים שאנו מבארים בהלכות הלואה--חוץ מגיטי נשים, ושחרורי עבדים.  [ו] וכל שטר שיש עליו אפילו עד אחד כותי, פסול--חוץ מגיטי נשים, ושחרורי עבדים, שהן כשרין בעד אחד ישראל, ועד אחד כותי:  והוא, שיהיה כותי חבר.  ובזמן הזה, שהכותים כגויים לכל דבריהם, אנו למדין מהן :   בזמן הזה כמו הכותי באותו הזמן, קודם שיגזרו עליהם שיהיו כגויים לכל דבריהם.

ו,ח  בגט אישה הוא אומר "וכתב לה" (דברים כד,א; דברים כד,ג), לשמה; ובגט שיחרור הוא אומר "או חופשה לא ניתן-לה" (ויקרא יט,כ), עד שיכתוב לשמה.  בגט אישה הוא אומר "וכתב . . . ונתן" (דברים כד,א; דברים כד,ג), מי שאינו מחוסר אלא נתינה--יצא הכתוב במחובר ואחר כך קצץ, שהרי הוא מחוסר קציצה ונתינה; ובגט שיחרור הוא אומר "ניתן-לה", לא יהיה מחוסר אלא נתינה.

ו,ט  אחד גיטי נשים ושחרורי עבדים, אין חותמין עדיהם אלא זה בפני זה.  וכבר ביארנו טעם הדבר בהלכות גירושין.

ו,י  [ז] וכיצד הן שווין במוליך ובמביא:  שהמביא גט שיחרור בארץ ישראל, אינו צריך לומר בפניי נכתב ובפניי נחתם.  ובחוצה לארץ, אם אין עדים לקיימו, ואמר השליח בפניי נכתב ובפניי נחתם--זה הוא קיומו; ואם בא האדון ועירער אחר כך, אין משגיחין בו כמו שביארנו בגיטי נשים.

ו,יא  כשם שהאישה עצמה מביאה גיטה, ואינה צריכה לקיימו, הואיל והגט יוצא מתחת ידה--כך העבד ששטר שחרורו יוצא מתחת ידו, אינו צריך לקיימו.  וכשם שהאישה אומרת בפניי נכתב ובפניי נחתם, אם התנה עליה כמו שביארנו במקומו--כך העבד שהביא גט ואמר בפניי נכתב ובפניי נחתם, נאמן על אותה הדרך ואינו צריך קיום.

ו,יב  [ח] כל הכשר להביא גט אישה, מביא גט העבד; והעבד מקבל גט לחבירו מיד רבו שלחבירו, אבל לא מיד רבו שלמקבל.

ו,יג  הכותב שטר אירוסין לשפחתו, אף על פי שאמר לה צאי בו לחירות, והתקדשי בו--אין בלשון הזה לשון שיחרור, ואינה מקודשת ולא משוחררת.
 

הלכות עבדים פרק ז

ז,א  גט שיחרור--צריך שיהיה עניינו דבר הכורת בינו ובין אדוניו, ולא יישאר לאדון בו זכות.  לפיכך הכותב לעבדו עצמך וכל נכסיי קנויין לך, חוץ ממקום פלוני, או חוץ מטלית פלונית--אין זה כורת, והגט בטיל; ומתוך שאינו גט--לא נשתחרר העבד, ולא קנה מן הנכסים כלום.  וכן כל כיוצא בזה.

ז,ב  עבד שהביא גיטו, וכתוב בו עצמך ונכסי קנויין לך--עצמו קנה, והרי הוא בן חורין; אבל הנכסים לא קנה, עד שיתקיים הגט בחותמיו כשאר השטרות.

ז,ג  וכן אם היה כתוב בו כל נכסיי קנויין לך, עצמו קנה; ולא קנה הנכסים, עד שיתקיים הגט בחותמיו:  שחולקים הדיבור ואומרים עצמו קנה מפני שהוא נאמן להביא גט שחרורו, ואינו צריך לקיימו; אבל הנכסים, שאין אדם קונה אותם אלא בראיה ברורה--לא יקנה אותם, עד שיתקיים השטר.

ז,ד  [ג] המשחרר שני עבדים בשטר אחד--לא קנו עצמן, אלא כותבין שטר לכל אחד ואחד; לפיכך הכותב כל נכסיו לשני עבדיו בשטר אחד--אף עצמן, לא קנו.  ואם כתב בשני שטרות--קנו, ומשחררין זה את זה.  במה דברים אמורים, בשכתב בכל שטר משניהם כל נכסיי נתונים לפלוני ופלוני עבדיי.  אבל אם כתב חצי נכסיי לפלוני עבדי וחצי נכסיי לפלוני עבדי--אף בשני שטרות, לא קנו כלום:  שהעבד מכלל הנכסים, והרי שייר בו חציו, ואין זה שיחרור; וכיוון שלא נשתחרר, לא קנה מן הנכסים כלום.

ז,ה  [ד] המשחרר חצי עבדו בשטר--לא קנה העבד חציו, והרי הוא עבד כשהיה.  אבל אם שיחרר חציו בכסף, כגון שלקח חצי דמיו על מנת לשחרר חציו--קנה, ונמצא חציו עבד וחציו בן חורין.  במה דברים אמורים, בששיחרר חציו בשטר, והניח חציו; אבל אם שיחרר חציו ומכר חציו, או שיחרר חציו ונתן חציו מתנה--הואיל ויצא כולו מרשותו, קנה העבד חציו, והרי זה חציו עבד, וחציו בן חורין.  וכן עבד שלשני שותפין ששחרר אחד מהן את חלקו, בין בכסף בין בשטר--קנה חציו; והרי חציו עבד, וחציו בן חורין.

ז,ו  [ה] הכותב לשפחתו המעוברת הרי את בת חורין, וולדך עבד--דבריו קיימין; הרי את שפחה, וולדך בן חורין--לא אמר כלום, שזה כמי ששחרר חצייה.

ז,ז  [ו] שפחה חרופה--אם רצה לשחרר חצייה הנשאר, ותיעשה אשת איש גמורה--הרי זה משחרר, בין בשטר בין בכסף:  שאף הכסף גומר שחרורה.

ז,ח  [ז] מי שחצייו עבד וחציו בן חורין--הואיל ואינו מותר לא בשפחה ולא בבת חורין, כופין את רבו, ועושה אותו בן חורין, וכותב שטר עליו בחצי דמיו.  במה דברים אמורים, בעבד, מפני שהאיש מצווה על פרייה ורבייה.  אבל השפחה תישאר כמות שהיא, ועובדת את רבה יום אחד ואת עצמה יום אחד.  ואם נהגו בה החטאים מנהג הפקר--כופין את רבה לשחררה, וכותב עליה שטר בחצי דמיה.

ז,ט  [ח] מי שחצייו עבד וחציו בן חורין, שעמד רבו והקנה חציו לבנו קטן כדי שלא יכופו אותו בית דין לשחררו--מעמידין בית דין לקטן אפטרופוס; וכותב לו האפטרופוס גט שיחרור, וכותב עליו שטר חוב בחצי דמיו.  ואם נסרך הקטן בעבד, ויש לו עליו געגועין--מפליגין אותו ממנו במעות, שדעתו שלתינוק קרובה אצל המעות.

ז,י  [ט] שכיב מרע שכתב כל נכסיו לעבדו, ועמד--חוזר בנכסים, ואינו חוזר בעבד:  שהרי יצא עליו שם בן חורין.
 

הלכות עבדים פרק ח

ח,א  המוכר את עבדו לגויים--יצא בן חורין, וכופין את רבו לחזור ולקנותו מן הגויים עד עשרה בדמיו, וכותב לו גט שיחרור, ויוצא.  ואם לא רצה הגוי למוכרו, אפילו בעשרה בדמיו--אין מחייבין אותו יתר.  וקנס זה--אין גובין אותו ודנין בו, אלא בית דין מומחין.  ואם מת המוכר, אין קונסין את היורש להחזיר העבד ולשחררו.

ח,ב  לוה על עבדו מן הגוי--אם קבע לו זמן ואמר לו אם הגיע זמן פלוני ולא אחזיר לך, תקנה גוף עבד זה--הרי זה יצא לחירות מיד; ואם אמר לו תקנה מעשה ידיו, לא יצא לחירות.

ח,ג  גבהו הגוי בחובו, או שבאו על האדון מצרים וביקשו להרגו ופדה עצמו מידן בעבדו--לא יצא לחירות, מפני שנלקח ממנו שלא ברצונו.

ח,ד  [ג] מכר עבדו לאחד מעבדי המלך או מגדוליו--אף על פי שהוא מתירא מהם, יצא העבד לחירות:  מפני שהיה יכול לפייסו בממון אחר.

ח,ה  [ד] מכרו לגוי לשלושים יום, מכרו חוץ ממלאכתו, חוץ מן המצוות, חוץ משבתות וימים טובים--הרי זה ספק אם נשתחרר או לא נשתחרר; לפיכך אם תפס העבד כדי דמיו לרבו, כדי שייצא בהן לחירות מיד הגוי--אין מוציאין מידו.

ח,ו  [ה] אחד המוכר עבדו לגוי עובד עבודה זרה, או שמכרו לגר תושב, אפילו לכותי--הרי זה יצא לחירות.  מכרו לישראל משומד, הרי זה ספק; לפיכך אם תפס כדי דמיו מרבו ראשון, כדי לצאת בהן מיד המשומד--אין מוציאין מידו.

ח,ז  [ו] המוכר עבדו לחוצה לארץ, יצא בן חורין; וכופין את רבו השני לכתוב לו גט שיחרור, ואבדו הדמים.  ומפני מה קנסו כאן הלוקח לבדו--שאילו לא לקח זה, לא יצא העבד לחוצה לארץ.  והמוכר עבדו לסוריה, ואפילו לעכו--כמוכר לחוצה לארץ.

ח,ח  [ז] בן בבל שנשא אישה בארץ ישראל, ודעתו לחזור, והכניסה לו עבדים ושפחות--הרי אלו ספק אם הם כמי שמכרה אותם לחוצה לארץ, הואיל ויש לו הפירות, או אינן כמכורין לו, שהרי הגוף שלה.

ח,ט  [ח] עבד שיצא אחר רבו לסוריה, ומכרו שם--איבד את זכותו.  במה דברים אמורים, בשיצא רבו על מנת שלא לחזור לארץ ישראל.  אבל אם דעת רבו לחזור, ויצא אחריו ומכרו שם--יצא לחירות, וכופין את הלוקח לשחררו.

ח,י  [ט] עבד שאמר לעלות לארץ ישראל--כופין את רבו לעלות עמו, או ימכור אותו למי שיעלהו לשם.  רצה האדון לצאת לחוצה לארץ--אינו יכול להוציא את עבדו, עד שירצה העבד.  ודין זה בכל זמן, אפילו בזמן הזה, שהארץ ביד גויים.

ח,יא  [י] עבד שברח מחוצה לארץ לארץ ישראל--אין מחזירין אותו לעבדות, ועליו נאמר בתורה "לא-תסגיר עבד, אל-אדוניו" (דברים כג,טז).  ואומרין לרבו שיכתוב לו גט שיחרור, ויכתוב עליו שטר חוב בדמיו, עד שתשיג ידו, וייתן לו.  ואם לא רצה האדון לשחררו--מפקיעין בית דין את שיעבודו מעליו, וילך לו.

ח,יב  [יא] עבד זה שברח לארץ, הרי הוא גר צדק; והוסיף לו הכתוב אזהרה אחרת למי שמונה אותו, מפני שהוא שפל רוח יתר מן הגר, וציווה עליו שנאמר "עימך יישב בקרבך . . . בטוב לו; לא, תוננו" (דברים כג,יז), וזו הונית דברים.

ח,יג  נמצאת למד שהמונה את הגר הזה, עובר בשלושה לאוין:  משום "ולא תונו איש את-עמיתו" (ויקרא כה,יז), ומשום "וגר לא-תונה" (שמות כב,כ), ומשום "לא, תוננו" (דברים כג,יז).  וכן עובר משום "ולא תלחצנו" (שמות כב,כ) כמו שביארנו בעניין הוניה.

ח,יד  [יב] הקונה עבד מן הגויים סתם, ולא רצה למול ולקבל מצוות העבדים--מגלגלין עמו כל שנים עשר חודש; אם לא רצה--חוזר ומוכרו לגויים, או לחוצה לארץ.  ואם התנה העבד עליו בתחילה שלא ימול--הרי זה מותר לקיימו כל זמן שירצה בגיותו, ומוכרו לגויים או לחוצה לארץ.  וכן עבד שמל וטבל לשם עבדות, ואחר כך הפיל עצמו לגיסות, ואין רבו יכול להוציאו, לא בדיני ישראל ולא בדיני אומות העולם--הרי זה מותר לו ליטול דמיו מן הגויים; וכותב ומעלה בערכאות שלגויים, מפני שהוא כמציל מידם.

ח,טו  [יג] המפקיר עבדו--יצא לחירות, וצריך גט שיחרור; ואם מת האדון שהפקירו, היורש כותב לו גט שיחרור.

ח,טז  [יד] עבד שברח מבית האסורין--אם נתייאש ממנו רבו, יצא לחירות; וכופין את רבו, וכותב לו גט שיחרור.

ח,יז  [טו] עבד שנשבה:  אם נתייאש ממנו רבו ראשון--כל הפודה אותו לשם עבד--ישתעבד בו, והרי הוא שלו; ואם פדהו לשם בן חורין, הרי זה בן חורין.  ואם לא נתייאש ממנו רבו ראשון--הרי הפודה אותו לשם עבד--נוטל פדיונו מרבו, וחוזר לרבו; ואם פדהו לשם בן חורין, חוזר לרבו הראשון בלא כלום.

ח,יח  [טז] עבד שעשהו רבו הפותיקי לבעל חובו, ושיחררו--הרי זה משוחרר.  וכופין את בעל חוב לשחררו, גם הוא--מפני תיקון העולם:  שלא יפגע בו לאחר זמן, ויאמר לו עבדי אתה.

ח,יט  [יז] עבד שהשיאו רבו בת חורין, או שהניח לו רבו תפילין בראשו, או שאמר לו רבו לקרות שלושה פסוקין בספר תורה בפני הציבור, וכל כיוצא באלו הדברים שאין חייב בהן אלא בן חורין--יצא לחירות, וכופין את רבו לכתוב לו גט שיחרור.

ח,כ  וכן אם נדר נדר שכופין עליו את העבדים כמו שביארנו בנדרים, ואמר לו רבו מופר לך--יצא לחירות:  שכיון שלא כפה אותו במקום שיש לו לכפותו, גילה דעתו שהפקיע שיעבודו.

ח,כא  מכאן אני אומר שהמשחרר עבדו בכל לשון, והוציא דברים מפיו שמשמען שלא נשאר לו עליו שיעבוד כלל, ושגמר בליבו לדבר זה--שאינו יכול לחזור בו; וכופין אותו לכתוב לו גט שיחרור, אף על פי שעדיין לא כתב.

ח,כב  אבל אם לוה מעבדו, או שעשהו אפטרופוס, או שהניח תפילין בפני רבו, או קרא שלושה פסוקים בבית הכנסת בפני רבו, ולא מיחה בו--לא יצא לחירות.  [יח] ואסור לאדם ללמד את עבדו תורה; ואם לימדו, לא יצא לחירות.

ח,כג  [יט] הלוקח עבד מן הגוי, וקדם העבד וטבל בפני רבו לשם בן חורין--יצא לחירות; ושלא בפני רבו, צריך לפרש.  לפיכך צריך רבו לתוקפו במים.

ח,כד  [כ] ישראל שתקף בגוי קטן, או שמצא תינוק גוי, והטבילו לשם גר--הרי זה גר; לשם עבד, הרי זה עבד; לשם בן חורין, הרי זה בן חורין.  [כא] גר שקדמו שפחותיו ועבדיו, וטבלו בפניו--קנו עצמן בני חורין.
 

הלכות עבדים פרק ט

ט,א  ישראל שבא על שפחה כנענית--אף על פי שהיא שפחתו, הרי זה הוולד עבד כנעני לכל דבר, ונמכר ונקנה ומשתמשים בו לעולם, כשאר העבדים.

ט,ב  אחד הקונה עבד כנעני מישראל, או מגר תושב, או מן הגוי שהוא כבוש תחת ידינו, או מאחד משאר האומות.  וכן גר תושב או הגוי שהוא כבוש תחת ידינו, או אחד משאר האומות--יש לו למכור את עצמו לישראל לעבד, והרי הוא עבד כנעני לכל דבר; וכן מוכר בניו ובנותיו, שנאמר "מהם תקנו, וממשפחתם אשר עימכם, אשר הולידו בארצכם" (ויקרא כה,מה).  וכל אחד מאלו, הרי הוא עבד כנעני לכל דבר.

ט,ג  אחד מן האומות שבא על שפחה כנענית שלנו--הרי הבן עבד כנעני, שנאמר "אשר הולידו בארצכם" (ויקרא כה,מה).  אבל עבד שלנו שבא על אחת מן האומות, אין הבן עבד, לפי שנאמר "אשר הולידו בארצכם", ועבד אין לו יחס.

ט,ד  מלך גוי שעשה מלחמה, והביא שביה ומכרם, וכן אם הרשה לכל מי שירצה שילך ויגנוב מאומה שהיא עושה עמו מלחמה, יביא וימכור לעצמו, וכן אם היו דיניו שכל מי שלא ייתן המס, יימכר, או מי שעשה כך וכך או לא יעשה כך וכך, יימכר--הרי דיניו דין; ועבד הנלקח בדיינין אלו, הרי הוא עבד כנעני לכל דבר.

ט,ה  גוי שקנה גוי לעבדות--לא קנה גופו, ואין לו בו אלא מעשה ידיו; אף על פי כן אם מכרו לישראל, הרי גופו קנוי לישראל.

ט,ו  האישה קונה שפחות; ואינה קונה עבדים, אפילו קטנים, מפני החשד.  ואם קנת אותם, הרי זו קנת גופן כאיש.  וייראה לי שאינה אסורה אלא לקנות עבד בן תשע שנים, ומתשע ולמעלה.

ט,ז  וכן אסור לאדם לשחרר עבד כנעני; וכל המשחררו--עובר בעשה, שנאמר "לעולם, בהם תעבודו" (ויקרא כה,מו).  ואם שיחררו, משוחרר כמו שביארנו, וכופין אותו לכתוב גט שיחרור כמו שביארנו, בכל אותן הדרכים שביארנו.

ט,ח  ומותר לשחררו לדבר מצוה, אפילו למצוה שלדבריהם:  כגון שלא היו שם עשרה בבית הכנסת--הרי זה משחרר עבדו, ומשלים בו המניין; וכן כל כיוצא בזה.

ט,ט  וכן שפחה שהיו העם נוהגין בה מנהג הפקר, והרי היא מכשול לחטאים--כופין את רבה, ומשחררה כדי שתינשא ויסור המכשול.  וכן כל כיוצא בזה.

ט,י  [ז] יכול הרב לומר לעבדו הכנעני, עשה עימי ואיני זנך, אלא ילך וישאל לו על הפתחים, או יתפרנס מן הצדקה:  שישראל מצווין להחיות עבדים שביניהם.

ט,יא  במה דברים אמורים, בעבדיו:  שאין בית דין נזקקין לגדולים לשמור ממונם; ואם לא יאכיל עבדיו וישקם כראוי, הם יברחו או ימותו, ואדם חס על ממון עצמו, יתר מכל אדם.  אבל עבדים שהכניסה לו אשתו בתורת נכסי מלוג, חייב במזונותיהן בבית דין, שעל מנת כן הכניסה אותם:  שאם לא יזון אותם--ימותו או יברחו, והרי אינו חייב באחריותן.

ט,יב  [ח] מותר לעבוד בעבד כנעני בפרך.  ואף על פי שהדין כך, מידת חסידות ודרכי החכמה שיהיה אדם רחמן ורודף צדק, ולא יכביד עלו על עבדו ולא יצר לו, ויאכילהו וישקהו מכל מאכלו ומכל משקהו.  חכמים הראשונים היו נותנין לעבד מכל תבשיל ותבשיל שהיו אוכלין, ומקדימין מזון הבהמות והעבדים על סעודת עצמן.  הרי הוא אומר "כעיני עבדים, אל-יד אדוניהם--כעיני שפחה, אל-יד גבירתה" (תהילים קכג,ב).  וכן לא יבזהו, לא ביד ולא בדברים:  לעבדות מסרן הכתוב, לא לבושה.  ולא ירבה עליו צעקה וכעס, אלא ידבר עמו בנחת, וישמע טענותיו.  וכן מפרש בדרכי איוב הטובים שהשתבח בהן "אם-אמאס--משפט עבדי, ואמתי:  בריבם, עמדי.  . . . הלא-בבטן, עשני עשהו; ויכוננו, ברחם אחד" (איוב לא,יג-טו).

ט,יג  ואין  והעזות מצויה אלא בגויים הערלים.  אבל זרעו שלאברהם אבינו, והם ישראל שהשפיע להם הקדוש ברוך הוא טובת התורה וצום בחוקים ומשפטים צדיקים--רחמנים הם על הכול.  וכן במידותיו  ברוך הוא שציוונו להדמות בהם, הוא אומר "ורחמיו, על-כל-מעשיו" (תהילים קמה,ט).  וכל המרחם--מרחמין עליו, שנאמר "ונתן-לך רחמים ורחמך והרבך" (דברים יג,יח).
 

בריך רחמנא דסייען.  נגמר ספר שנים עשר, בעזרת שדיי.  ומניין פרקים שלספר זה, שבעים וחמישה:  הלכות מכירה, שלושים פרקים; הלכות זכייה ומתנה, שנים עשר פרקים; הלכות שכנים, ארבעה עשר פרקים; הלכות שלוחין ושותפין, עשרה פרקים; הלכות עבדים, תשעה פרקים.
 

 

בשם ה', אל עולם (בראשית כא,לג).

אודך, ביושר לבב--בלמדי, משפטי צדקך (תהילים קיט,ז).
 

ספר שלושה עשר והוא ספר משפטים


הלכותיו חמש, וזה הוא סידורן:  הלכות שכירות, הלכות שאלה ופיקדון, הלכות מלוה ולווה, הלכות טוען ונטען, הלכות נחלות.

הלכות שכירות.  יש בכללן שבע מצוות--שלוש מצוות עשה, וארבע מצוות לא תעשה; וזה הוא פרטן:  (א) דין שכיר ושומר שכר; (ב) ליתן שכר שכיר ביומו; (ג) שלא יאחר שכר שכיר אחר זמנו; (ד) שיאכל השכיר מן המחובר שעושה בו; (ה) שלא יאכל השכיר מן המחובר שלא בשעת גמר מלאכה; (ו) שלא יוליך השכיר בידו יתר על מה שאכל; (ז) שלא יחסום שור בדישו, וכן שאר בהמה.

הלכות שאלה ופיקדון.  יש בכללן שתי מצוות עשה:  (א) דין השואל; (ב) דין שומר חינם.

הלכות מלוה ולווה.  יש בכללן שתים עשרה מצוות--ארבע מצוות עשה, ושמונה מצוות לא תעשה; וזה הוא פרטן:  (א) להלוות לעני ומך; (ב) שלא  אותו; (ג) לנגוש את הנוכרי; (ד) שלא ימשכן בעל חוב בזרוע; (ה) להחזיר המשכון לבעליו, בזמן שהוא צריך לו; (ו) שלא יאחר המשכון מבעליו העני, בעת שהוא צריך לו; (ז) שלא יחבול אלמנה; (ח) שלא יחבול כלים שעושין בהן אוכל נפש; (ט) שלא ייתן המלווה בריבית; (י) שלא ילוה הלווה בריבית; (יא) שלא יתעסק אדם בין מלוה ולווה בריבית, ולא יעיד ביניהן, ולא יכתוב שטר, ולא יערוב; (יב) ללוות מן הנוכרי ולהלוות לו בריבית.

הלכות טוען ונטען.  מצות עשה אחת, והיא דין טוען ומודה או כופר.

הלכות נחלות.  מצות עשה אחת, והיא דין סדר נחלות.

נמצאו כל המצוות הנכללות בספר זה, שלוש ועשרים--מהן אחת עשרה מצוות עשה, ושתים עשרה מצוות לא תעשה.
 

הלכות שכירות

יש בכללן שבע מצוות--שלוש מצוות עשה, וארבע מצוות לא תעשה; וזה הוא פרטן:  (א) דין שכיר ושומר שכר; (ב) ליתן שכר שכיר ביומו; (ג) שלא יאחר שכר שכיר אחר זמנו; (ד) שיאכל השכיר מן המחובר שעושה בו; (ה) שלא יאכל השכיר מן המחובר שלא בשעת גמר מלאכה; (ו) שלא יוליך השכיר בידו יתר על מה שאכל; (ז) שלא יחסום שור בדישו, וכן שאר בהמה.  וביאור מצוות אלו בפרקים אלו.
 

הלכות שכירות פרק א

א,א  ארבעה שומרים נאמרו בתורה, ושלושה דינין יש להם; ואלו הן הארבעה שומרין--שומר חינם, והשואל, ונושא שכר, והשוכר.  [ב] ואלו הן שלושה דינין שלהן:  שומר חינם שנגנב הפיקדון ממנו, או אבד, ואין צריך לומר אם נאנס הפיקדון אונס גדול, כגון שהייתה בהמה ומתה או נשבת--הרי זה נשבע ששומר כדרך השומרין, ופטור:  שנאמר "וגונב, מבית האיש . . . ונקרב בעל-הבית אל-האלהים" (שמות כב,ו-ז).

א,ב  השואל משלם הכול--בין שאבד דבר השאול, או נגנב, בין שאירעו אונס גדול מזה, כגון שמתה הבהמה השאולה או נשברה או נשבת:  שכך כתוב בשואל "ונשבר או-מת; בעליו אין-עמו, שלם ישלם" (שמות כב,יג).

א,ג  נושא שכר או השוכר, שניהם דין אחד יש להן:  אם נגנב או אבד הדבר השכור, או שנטל שכר על שמירתו--הרי אלו משלמין.  ואם אירעו אונס גדול מזה--כגון שהייתה בהמה ומתה, או נשברה, או נשבת, או נטרפה--הרי אלו נשבעין שנאנסה, ופטורין:  שנאמר "ומת או-נשבר או-נשבה, אין ראה.  שבועת ה', תהיה בין שניהם . . ." (שמות כב,ט-י), ונאמר "אם-גנב יגנב, מעימו--ישלם, לבעליו.  אם-טורף יטרף . . ." (שמות כב,יא-יב).

א,ד  נמצאת אומר, שומר חינם נשבע על הכול; והשואל משלם את הכול, חוץ מן המתה בשעת מלאכה כמו שיתבאר.  נושא שכר והשוכר משלמין את האבידה ואת הגניבה, ונשבעין על האונסין הגדולים כגון שבורה ושבויה ומתה וטרפה, או שאבד הדבר בספינה שטבעה בים, או נלקח בליסטיס מזויין, וכל כיוצא באלו משאר אונסין גדולים.

א,ה  [ג] המפקיד אצל חבירו בין בחינם בין בשכר, או השאילו, או השכירו--אם שאל השומר את הבעלים עם הדבר שלהן, או שכרן--הרי השומר פטור מכלום:  אפילו פשע בדבר ששומר, ואבד מחמת הפשיעה--הרי זה פטור, שנאמר "אם-בעליו עמו, לא ישלם:  אם-שכיר הוא, בא בשכרו" (שמות כב,יד).

א,ו  במה דברים אמורים, בששאל הבעלים או שכרן בעת שנטל החפץ, אף על פי שאין הבעלים שם עמו בעת הגניבה והאבידה, או בעת שנאנס.  אבל אם נטל החפץ, ונעשה עליו שומר תחילה, ואחר שבא לרשותו שכר הבעלים, או שאלון--אף על פי שהיו הבעלים עומדין שם בעת שנאנס הדבר השמור, הרי זה משלם:  שנאמר "בעליו אין-עמו, שלם ישלם" (שמות כב,יג).  מפי השמועה למדו, היה עמו בשעת השאלה--אף על פי שאינו בעת הגניבה והמיתה, פטור; לא היה עמו בשעת השאלה--אף על פי שהיה עמו בעת המיתה או השביה, חייב.  והוא הדין לשאר השומרים, שכולן בבעלים פטורין; אפילו פשיעה בבעלים, פטור.

א,ז  [ד] כל שומר שפשע בתחילתו--אף על פי שנאנס בסופו, חייב כמו שיתבאר.  ואין השואל רשאי להשאיל; אפילו שאל ספר תורה, שכל קורא בו עושה מצוה--לא ישאילנו לאחר.  וכן אין השוכר רשאי להשכיר; אפילו השכירו ספר תורה, לא ישכירנו לאחר:  שהרי זה אומר לו, אין רצוני שיהיה פקדוני ביד אחר.

א,ח  עבר השומר ומסר לשומר שני--אם יש עדים ששמרה השומר השני כדרך השומרין, ונאנס--פטור השומר הראשון, שהרי יש עדים שנאנס.  ואם אין שם עדים--חייב השומר הראשון לשלם לבעלים, מפני שמסר לשומר אחר; ויעשה הוא דין, עם השומר השני.  אפילו היה הראשון שומר חינם, ומסר לשומר שכר--חייב:  שהרי יש לבעל החפץ לומר לו, אתה נאמן אצלי להישבע, וזה אינו נאמן.

א,ט  לפיכך אם היה דרך הבעלים להפקיד תמיד דבר זה אצל השומר השני, הרי השומר הראשון פטור מלשלם--שהרי הוא אומר לבעלים, זה הדבר שהפקדתם אצלי או השאלתם, אמש הייתם מפקידין אותו, אצל זה שהפקדתי אני אצלו:  והוא, שלא ימעט שמירתו.

א,י  כיצד ימעט שמירתו:  כגון שהיה מופקד אצלו בשכר, והפקידו אצל אותו השני בחינם, או שהיה שאול אצלו, והפקידו אצל אותו השני בשכר--הואיל ומיעט שמירתו, פושע הוא ומשלם, אף על פי ששאל או ששכר בבעלים, שהרי הוציא הדבר השמור מידו ליד שומר אחר.  [ה] ואם הביא השומר השני ראיה שייפטר בה שומר ראשון, כדין שמירתו--הרי זה פטור.

א,יא  כיצד:  שומר שכר שנתן הבהמה השמורה אצלו לשומר חינם--אם הביא השומר השני עדים שמתה הבהמה כדרכה, הרי השומר הראשון פטור; וכן כל כיוצא בזה.

א,יב  [ו] שומר שמסר לשומר אחר, והוסיף בשמירתו--ההניה לבעלים.  כיצד:  השוכר פרה מחברו, והשאילה לאחר, ומתה כדרכה ביד השואל--הואיל והשואל חייב בכול, יחזרו דמי הפרה לבעלים, שאין זה השוכר עושה סחורה, בפרתו שלחבירו; וכן כל כיוצא בזה.

א,יג  היה בידו פיקדון, ושלחו ביד אחר לבעליו--הואיל והשומר הראשון חייב באחריותו עד שיגיע ליד הבעלים--אם בא לחזור ולהחזיר הפיקדון מיד השומר השני, מחזיר.  ואם הוחזק השומר הראשון כפרן--אינו יכול להחזיר הפיקדון מיד השומר השני, אף על פי שעדיין הפיקדון באחריותו שלראשון.
 

הלכות שכירות פרק ב

ב,א  שלושה דינין האמורין בתורה בארבעה השומרין אינן אלא במיטלטלין שלישראל :  שנאמר "כסף או-כלים" (שמות כב,ו) "וכל-בהמה" (שמות כב,ט)--יצאו קרקעות, ויצאו העבדים שהוקשו לקרקעות, ויצאו השטרות שאין גופן ממון.  ונאמר "כי-ייתן איש אל-רעהו" (שמות כב,ו; שמות כב,ט)--יצאו ההקדשות, ונכסי גויים.

ב,ב  מכאן אמרו חכמים, העבדים והשטרות והקרקעות וההקדשות--שומר חינם שלהן אינו נשבע, ונושא שכר או שוכר אינו משלם; ואם קנו מידו, חייב באחריותן.  [ב] ותיקנו חכמים שנשבעין על ההקדשות שבועת השומרין כעין שלתורה, כדי שלא יזלזלו בהקדשות.

ב,ג  יראה לי, שאם פשע השומר בעבדים וכיוצא בהן--חייב לשלם, שאינו פטור בעבדים וקרקעות ושטרות אלא מדין הגניבה והאבידה והמיתה וכיוצא בהן:  שאם היה שומר חינם על המיטלטלין ונגנבו או אבדו, יישבע, ובעבדים וקרקעות ושטרות, פטור משבועה; וכן אם היה שומר שכר שמשלם גניבה ואבידה במיטלטלין, פטור מלשלם באלו.  אבל אם פשע--חייב לשלם, שכל הפושע מזיק הוא, ואין הפרש בין דין המזיק קרקע, לדין המזיק מיטלטלין.  ודין אמת הוא זה למבינים, ובו ראוי לדון.

ב,ד  וכן הורו רבותיי, שהמוסר כרמו לשומר, בין באריסות בין בשמירת חינם, והתנה עמו שיחפור או יזמר או יאבק משלו, ופשע ולא עשה--חייב, כמי שהפסיד בידיים.  וכן כל כיוצא בזה, שהפסיד בידיים, חייב על כל פנים.

ב,ה  [ד] המוסר לחבירו דבר המחובר לקרקע לשמור, אפילו היו ענבים העומדות להיבצר--הרי הן כקרקע בדין השומרין.

ב,ו  [ה] הפקיד הקדש, ואחר כך פדהו והרי הוא חולין בעת שנטלו מיד השומר, או שהשאילו חולין, ואחר כך הקדיש והוא ביד השואל, וכן גוי שהפקיד, ואחר כך נתגייר--כל אלו אין בהן כל דיני השומרין:  עד שתהיה תחילתן וסופן נכסי הדיוט, ונכסי ישראל.

ב,ז  [ו] אחד האיש ואחד האישה בדין השומרין, בין שהיה הדבר השמור שלאשה, או שהיה ביד האישה.  [ז] קטן שהפקיד ביד גדול או השאילו, הרי זה הגדול נשבע שבועת השומרים לקטן.  הורו רבותיי שאין זה נשבע בטענת הקטן, כדי שנאמר אין נשבעין על טענת קטן, שכל השומרין, שבועתן שבועת שמא היא.

ב,ח  כדרך שתיקנו משיכה בלקוחות, כך תיקנו משיכה בשומרין.  האומר לחבירו שמור לי זה, ואמר לו הנח לפניי--הרי זה שומר חינם.  אמר לו הנח לפניך, או הנח סתם, או שאמר לו הרי הבית לפניך--אינו לא שומר חינם ולא שומר שכר, ואינו חייב שבועה כלל.  אבל מחרים על מי שלקח הפיקדון שלו, ולא יחזירו לבעליו.  וכן כל כיוצא בזה.

ב,ט  אחד המפקיד או המשאיל או המשכיר את חבירו בעדים, או שלא בעדים--דין אחד יש להן:  כיון שהודה זה מפי עצמו ששומר לו, או ששאל ממנו--הרי זה נשבע שבועת השומרין, שאין אומרים מגו לפטרו משבועה אלא לפטרו מלשלם.

ב,י  אפילו היה הדבר השאול, או המופקד, או המושכר שווה פרוטה--הרי זה השומר נשבע עליו.  ואין אחד מן השומרים צריך להודיה במקצת.

ב,יא  [ט] מתנה שומר חינם להיות פטור משבועה, והשואל להיות פטור מלשלם; וכן מתנה בעל הפיקדון על שומר חינם או נושא שכר ושוכר להיות חייבין בכול כשואל:  שכל תנאי שבממון או בשבועות שלממון, קיים; ואין צריך קנין, ולא עדים.

ב,יב  [י] טען זה שהיה שם תנאי, והשומר אומר לא היה שם תנאי--נשבע השומר שבועת השומרין, ומגלגל בה שלא היה שם תנאי.

ב,יג  [יא] טען שהפקיד אצלו, וזה אומר לא אמרתי אלא הנח לפניך, ולא נעשיתי לו שומר--נשבע היסת שלא קיבלו אלא בדרך זו; וכולל בשבועתו שלא שלח בו יד, ולא אבדו בידיים, ולא בגרם שגרם לו שיהיה חייב לשלם.

ב,יד  [יב] זה אומר השאלתיך או השכרתיך או הפקדתי אצלך, והלה אומר לא היו דברים מעולם, או שאמר כן היה אבל החזרתי לך ונסתלקה השמירה ולא נשארה בינינו תביעה--הרי הנתבע נשבע היסת, ונפטר.  במה דברים אמורים, בשלא היה שם שטר.  אבל אם הפקיד אצלו או השכיר או השאיל בשטר, ואמר לו החזרתי לך--הרי השומר נשבע בנקיטת חפץ:  שמתוך שיכול לומר שומר חינם נגנב או אבד, והשואל מתה בשעת מלאכה--נאמן לומר החזרתי; וכשם שאם טען שנאנס, נשבע מן התורה בנקיטת חפץ--כך אם טען החזרתי, יישבע כעין שלתורה, הואיל ויש שם שטר ביד התובע.

ב,טו  במה דברים אמורים, בשהיה השומר יכול לטעון ולומר נאנסו, ולא נצריך אותו להביא ראיה על טענתו.  אבל אם היה חייב להביא ראיה על טענתו, כמו שיתבאר--אינו נאמן לומר החזרתי, אלא יישבע בעל השטר בנקיטת חפץ שלא החזיר לו, וישלם.

ב,טז  אין לך מי שנשבע מתוך שיכול לומר כך וכך וישבע בנקיטת חפץ, אלא זה השומר בלבד שיש עליו שטר.  אבל שאר כל הנשבעין בדין מתוך שיכול לומר, אינן נשבעין אלא היסת.
 

הלכות שכירות פרק ג

ג,א  שומר שטען שנאנס אונס גדול, כגון שבורה ומתה--אם נאנס במקום שהעדים מצויין שם--מצריכין אותו להביא ראיה על טענתו שנאנס, וייפטר אף משבועה.  ואם לא הביא ראיה--ישלם, שנאמר "אין ראה.  שבועת ה', תהיה בין שניהם" (שמות כב,ט-י):  הא במקום שאפשר להביא ראיה, אין שם שבועה; אלא או יביא ראיה, או ישלם.

ג,ב  אבל אם טען שנאנס במקום שאין העדים מצויין שם--אין מצריכין אותו להביא ראיה, אלא יישבע שנאנס וייפטר.  ואם הביא עדים שלא פשע, נפטר אף מן השבועה.

ג,ג  מעשה באחד שהעביר חבית שליין בשכר, ושיברה בשוק .  ובאו לפני חכמים ואמרו, שוק זה שטוענת שנשברה בו החבית--בני אדם מצויין שם:  או תביא ראיה שלא פשעת אלא נתקלת ונופלת, או תשלם דמיה.  וכן כל כיוצא בזה.

ג,ד  [ב] המעביר חבית ממקום למקום בשכר, ונשברה--דין תורה הוא שישלם:  שאין זה אונס גדול, והרי השבירה כגניבה ואבידה שהוא חייב בהן.  אבל תיקנו חכמים, שיהיה חייב שבועה שלא פשע בה--שאם אתה אומר ישלם, אין לך אדם שיעביר חבית לחבירו; לפיכך עשו שבירת החבית, כמיתת הבהמה ושבירתה.

ג,ה  ועוד תיקנו בדבר זה, שאם נשאו אותה שניים במוט, ונשברה--משלמין חצי דמיה:  הואיל ומשאוי זה גדול לגבי אחד וקל לגבי שניים, הרי הוא כאונס ואינו אונס, ומשלמין מחצה, אם יש עדים שלא פשעו בה.

ג,ו  נשברה במקום שאין העדים מצויין--נשבעין שלא שברוהו בפשיעה, ומשלמין חצי דמיה:  שהרי לא היה לכל אחד להעביר, אלא משאוי שיכול להעבירו בפני עצמו.

ג,ז  מכאן אתה למד שהאחד שהעביר חבית גדולה, שאין דרך כל הסבלים להעבירה--שהוא פושע; ואם נשברה מידו, משלם הכול.

ג,ח  [ג] הסבל ששיבר חבית שליין לחנווני, ונתחייב לשלם, והרי היא שווה ביום השוק ארבעה, ובשאר הימים שלושה--אם החזירו ביום השוק, חייבין להחזיר חבית שליין או ישלמו לו ארבעה:  והוא שלא היה לו יין, למכור ביום השוק; אבל אם היה לו יין, מחזירין לו שלושה.  החזירו לו בשאר הימים, מחזירין לו שלושה.  ומנכין לו בכל זמן, טורח שהיה טורח במכירתה, ופגם הנקב שהיה נוקב החבית; וכן כל כיוצא בזה.

ג,ט  [ד] רועה שבאו זאבים, וטרפו ממנו--אם היה זאב אחד--אין זה אונס, אפילו בשעת משלחת זאבים.  ואם היו שני זאבים, הרי זה אונס.  שני כלבים--אינן אונס, אפילו באו משתי רוחות; היו יתר על שניים, הרי זה אונס.  ליסטיס אחד מזויין, הרי הוא אונס.  ואפילו היה הרועה מזויין, ובא לו ליסטיס אחד מזויין--הרי זה אונס, שאין הרועה מוסר נפשו כליסטיס.

ג,י  הארי והדוב והנמר והברדלס והנחש, הרי אלו אונסין.  אימתי, בזמן שבאו מאליהן; אבל אם הוליכם למקום גדודי חיות וליסטים--אין אלו אונסין, וחייב לשלם.

ג,יא  [ה] רועה שמצא גנב, והתחיל להתגרות בו ולהראותו שאינו חושש ממנו, ואמר לו, הרי אנו במקום פלוני וכך וכך רועים אנחנו וכך וכך כלי מלחמה יש לנו, ובא אותו הליסטיס ונצחו ולקח מהן--הרי הרועה חייב:  שאחד המוליך את הבהמה למקום גדודי חיות וליסטים, או המביא את הליסטים בהתגרותו למקום הבהמה.

ג,יב  [ו] רועה שהיה לו להציל הטריפה או השבויה ברועים אחרים ובמקלות, ולא קרא רועים אחרים ולא הביא מקלות להציל--הרי זה חייב, אחד שומר חינם ואחד שומר שכר:  אלא ששומר חינם קורא רועים, ומביא מקלות בחינם; ואם לא מצא, פטור.  אבל שומר שכר חייב לשכור הרועים והמקלות, עד כדי דמי הבהמה כדי להציל; וחוזר ולוקח שכרן מבעל הבית.  ואם לא עשה כן, והיה לו לשכור ולא שכר--הרי זה פושע וחייב.

ג,יג  [ז] רועה שטען שהצלתי על ידי רועים בשכר--נשבע, ונוטל מה שטען:  שאינו יכול לטעון, אלא עד כדי דמיהן; ויכול היה לומר נטרפה, וישבע בנקיטת חפץ, כדין כל הנשבעין ונוטלין.

ג,יד  [ח] רועה שהניח עדרו, ובא לעיר, בין בעת שדרך הרועים להיכנס, ובין בעת שאין דרך הרועים להיכנס, ובאו זאבים וטרפו, ארי ודרס--אין אומרים, אילו היה שם היה מציל; אלא אומדין אותו:  אם יכול להציל, אפילו על ידי רועים ומקלות--חייב; ואם לאו, פטור; ואם אין הדבר ידוע, חייב לשלם.

ג,טו  [ט] מתה הבהמה כדרכה--הרי זה אונס, והרועה פטור.  סיגפה, ומתה--אינו אונס.  תקפתו ועלתה לראשי צוקין, ותקפתו ונפלה--הרי זה אונס.  העלה לראשי צוקין, או שעלתה מאליה, והוא יכול למונעה, ולא מנעה--אף על פי שתקפתו, ונפלה ומתה או נשברה--חייב:  שכל שתחילתו בפשיעה, וסופו באונס--חייב.

ג,טז  וכן רועה שהעביר הבהמות על הגשר, ודחפה אחת מהן לחברתה, ונפלה לשיבולת הנהר--הרי זה חייב, שהיה לו להעבירן אחת אחת:  שאין השומר נוטל שכר, אלא לשמור שמירה מעולה; והואיל ופשע בתחילה, והעבירן כאחת, אף על פי שנאנס בסוף בעת הנפילה, הרי הוא חייב.

ג,יז  [י] פשע בה, ויצאת לאגם ומתה שם כדרכה--פטור, שאין יציאתה גרמה לה שתבוא לידי אונס זה:  הואיל וכדרכה מתה, מה לי בבית שומר, מה לי באגם.  אבל אם גנבה גנב מהאגם, ומתה כדרכה בבית הגנב--הרי השומר חייב, אף על פי שהוא שומר חינם:  שאפילו לא מתה, הרי היא אבדה ביד הגנב, ויציאתה גרמה לה להגנב.  וכן כל כיוצא בזה.
 

הלכות שכירות פרק ד

ד,א  השוכר את החמור להוליכה בהר, והוליכה בבקעה--אם הוחלקה--פטור, אף על פי שעבר על דעת הבעלים.  ואם הוחמה, חייב.  שכרה להוליכה בבקעה, והוליכה בהר--אם הוחלקה--חייב, שהתקלות בהר יתר מן הבקעה.  ואם הוחמה--פטור, שחמימות בבקעה יתר מן ההר מפני הרוח שמנשבת בראשי ההרים; ואם הוחמה מחמת המעלה, חייב.  וכן כל כיוצא בזה.

ד,ב  וכן השוכר את הפרה לחרוש בהר, וחרש בבקעה, ונשבר הקנקן, והוא הכלי שחורש בו--הרי השוכר פטור; ודין בעל הפרה, עם האומנין שחרשו.  וכן אם לא שינה על דעת הבעלים, ונשבר הקנקן--דין בעל הפרה, עם האומנין.  שכרה לחרוש בבקעה, וחרש בהר, ונשבר הקנקן--השוכר חייב; ודינו שלשוכר, עם האומנין.

ד,ג  [ב] ומה הוא דין האומנין ששברו בעת חרישה, משלמין.  מי משלם:  זה האוחז את הכלי בעת החרישה; ואם היתה השדה מעלות מעלות--שניהם חייבין בדמי הקנקן, המנהיג אותה במלמד והאוחז את הכלי.

ד,ד  שכרה לדוש בקטנית, ודש בתבואה והוחלקה--פטור.  בתבואה, ודש בקטנית--חייב, שהקטנית מחלקת.

ד,ה  מעשה באחד שהשכיר חמור לחבירו, ואמר לו לא תלך בו בדרך נהר פקוד שהמים מצויין שם, אלא בדרך נרש שאין שם מים; הלך בדרך נהר פקוד, ומת החמור, ולא היו שם עדים שמעידין באיזה דרך הלך, אלא הוא מעצמו אמר בנהר פקוד הלכתי ולא היו שם מים, ומחמת עצמו מת.  ואמרו חכמים, הואיל ויש שם עדים ומעידין שהמים בנהר פקוד מצויין--חייב לשלם, שהרי שינה על דעת הבעלים; ואין אומרים, מה לי לשקר במקום שיש עדים.

ד,ו  [ד] השוכר את הבהמה להביא עליה מאתיים ליטרין שלחטים, והביא מאתיים ליטרין שלשעורים ומתה--חייב:  מפני שהנפח קשה למשאוי, והשעורין יש להן נפח.  וכן אם שכרה להביא עליה תבואה, והביא במשקלה תבן.  אבל אם שכרה להביא עליה שעורים, והביא במשקלן חיטים ומתה--פטור.  וכן כל כיוצא בזה.

ד,ז  [ה] שכר את הבהמה לרכוב עליה איש, לא ירכיב עליה אישה.  שכרה לרכוב עליה אישה, מרכיב עליה איש; ומרכיב עליה כל אישה, בין קטנה בין גדולה, ואפילו מעוברת שהיא מניקה.

ד,ח  [ו] השוכר את הבהמה לשאת עליה משקל ידוע, והוסיף על משאו--אם הוסיף חלק משלושים על השיעור שפסק עמו ומתה--חייב; פחות מכאן--פטור, אבל נותן הוא שכר התוספת.  שכר סתם, אינו נושא אלא במשקל הידוע במדינה לאותה בהמה.  ואם הוסיף חלק משלושים, כגון שדרכה לשאת שלושים וטען עליה שלושים ואחד, ומתה או נשברה--חייב.

ד,ט  וכן ספינה שהוסיף בה אחד משלושים על משאה, וטבעה--חייב לשלם דמיה.  [ז] הכתף שהוסיף על משאו קב אחד, והוזק במשא זה--חייב בנזקיו:  שאף על פי שהוא בן דעת, והרי הוא מרגיש בכובד המשא, ועלה על ליבו, שמא מחמת חליו הוא זה הכבד.

ד,י  [ח] השוכר את החמור לרכוב עליה--יש לו להניח עליה כסותו ולגינו ומזונותיו שלאותה הדרך, לפי שאין דרך השוכר לחזר בכל מלון ומלון לקנות מזונות; יתר על זה, הרי מעכב עליו בעל החמור.

ד,יא  וכן יש לבעל החמור להניח עליה שעורים ותבן, ומזונות שלאותו היום; יתר על זה, השוכר מעכב עליו, מפני שאפשר לו לקנות בכל מלון ומלון.  לפיכך אם אין שם מצוי מאין יקנה--מניח עליו מזונותיו, ומזונות בהמתו שלכל הדרך.

ד,יב  וכל אלו הדברים בשוכר סתם, במקום שאין מנהג ידוע; אבל במקום שיש מנהג, הכול לפי המנהג.
 

הלכות שכירות פרק ה

ה,א  השוכר את הבהמה, וחלתה או נשתטת, או נלקחה לעבודת המלך--אף על פי שאין סופה לחזור--אם נלקחה דרך הליכתה, הרי המשכיר אומר לשוכר הרי שלך לפניך; וחייב ליתן לו שכרו משלם.  במה דברים אמורים, בששכרה לשאת עליה משאוי שאפשר להשליכו בלא הקפדה.  אבל אם שכרה לרכוב עליה, או לשאת עליה כלי זכוכית וכיוצא בהן--חייב להעמיד לו חמור אחר, אם שכר ממנו חמור; ואם לא העמיד--יחזיר השכר, ויחשב עמו על שכר מה שהלך בה.

ה,ב  מתה הבהמה או נשברה, בין ששכרה לשאת בין ששכרה לרכוב--אם אמר לו חמור סתם אני משכיר לך, חייב להעמיד לו חמור אחר מכל מקום; ואם לא העמיד--יש לשוכר למכור הבהמה וליקח בה בהמה אחרת, או שוכר בדמיה אם אין בדמים ליקח, עד שיגיע למקום שפסק עמו.

ה,ג  אמר לו חמור זה אני שוכר לך--אם שכרה לרכוב עליה, או לכלי זכוכית, ומתה בחצי הדרך--אם יש בדמיה ליקח בהמה אחרת, ייקח.  ואם אין בדמים ליקח, שוכר אפילו בדמי כולה, עד שיגיע למקום שפסק עמו.  ואם אין בדמים, לא ליקח ולא לשכור--נותן לו שכרו שלחצי הדרך, ואין לו עליו אלא תרעומת.  שכרה למשא--הואיל ואמר לו חמור זה, ומת בחצי הדרך, אינו חייב להעמיד לו אחר, אלא נותן לו שכרו שלחצי הדרך ומניח לו נבלתו.

ה,ד  [ג] השוכר את הספינה, וטבעה לה בחצי הדרך--אם אמר לו ספינה זו אני משכיר לך, ושכרה השוכר להוליך בה יין סתם--אף על פי שנתן לו השכר, יחזיר כל השכר:  שהרי זה אומר לו, הבא לי הספינה עצמה ששכרתי, שהקפדה גדולה יש בספינה זו, ואני אביא יין מכל מקום ואוליך בה.

ה,ה  אמר לו ספינה סתם אני משכיר לך, ושכרה השוכר להוליך בה יין זה--אף על פי שלא נתן לו מן השכר כלום, חייב ליתן כל השכר:  שהרי אומר לו הבא לי היין עצמו, ואני אביא לך ספינה מכל מקום ואוליכו.  אבל צריך לנכות לו כדי הטורח שלחצי הדרך, שאינו דומה המטפל בהולכת הספינה ליושב ובטל.

ה,ו  אמר לו ספינה זו אני משכיר לך, ושכרה השוכר להוליך בה יין זה--אם נתן השכר, אינו יכול להחזירו; ואם לא נתן, לא ייתן:  שאין זה יכול להביא הספינה עצמה, ולא זה יכול להביא היין עצמו.  שכר ספינה סתם, ליין סתם--הרי אלו חולקין השכר.

ה,ז  [ד] השוכר את הספינה, ופרקה בחצי הדרך--נותן לו שכר כל הדרך.  ואם מצא השוכר מי שישכיר אותה לו עד המקום שפסק, שוכר; ויש לבעל הספינה עליו תרעומת.

ה,ח  וכן אם מכר כל הסחורה שבספינה לאיש אחר בחצי הדרך, וירד הוא, ועלה הלוקח--נוטל שכר חצי הדרך מן הראשון, ושכר החצי מזה האחרון; ויש לבעל הספינה עליו תרעומת, מפני שגורם לו לסבול דעת איש אחר שעדיין לא הרגל בו.  וכן כל כיוצא בזה.

ה,ט  [ה] מכאן אני אומר, שהמשכיר בית לחבירו עד זמן קצוב, ורצה השוכר להשכיר הבית לאחר עד סוף זמנו--משכיר, אבל לאחרים שהן כמניין בני ביתו; אם היו ארבעה, לא ישכור לחמישה:  שלא אמרו חכמים אין השוכר רשאי להשכיר, אלא במיטלטלין, שהרי אומר לו, אין רצוני שיהא פקדוני ביד אחר.  אבל בקרקע או בספינה, שהרי בעלה עימה, אין אומרין כן.

ה,י  וכן אני אומר, אם אמר לו בעל הבית לשוכר, למה תטרח ותשכיר ביתי לאחרים, אם לא תרצה לעמוד בו, צא והניחו ואתה פטור משכירותו--אינו יכול להשכירו לאחר:  שזה ב"אל-תמנע-טוב מבעליו" (משלי ג,כז); עד שאתה משכירו לאחר, הנח לזה ביתו.  ויש מי שהורה שאינו יכול להשכירו לאחר כלל, וייתן שכרו עד סוף זמנו; ולא יראה לי שזה דין אמת.

ה,יא  [ו] בית זה אני משכיר לך, ואחר שהשכירו לו, נפל--אינו חייב לבנותו; אלא מחשב עמו על מה שנשתמש בו, ומחזיר לו שאר השכירות.  אבל אם סתרו--חייב להעמיד לו בית אחר, או ישכור לו כמותו.  וכן אם חזר אחר שהשכירו לזה, והשכירו או מכרו לגוי או אנס, שהפקיע שכירות הראשון--הרי זה חייב להשכיר לו בית אחר כמותו.  וכן כל כיוצא בזה.

ה,יב  [ז] השכיר לו בית סתם, ואחר שנתן לו בית, נפל--חייב לבנותו, או ייתן לו בית אחר; ואם היה קטן מן הבית שנפל, אין השוכר יכול לעכב עליו--והוא שיהיה קרוי בית, שלא השכיר לו אלא בית סתם.  אבל אם אמר לו, בית כזה אני משכיר לך--חייב להעמיד לו בית כמידת ארכו ומידת רחבו שלבית זה שהראהו; ואינו יכול לומר לו, לא היה עניין דבריי אלא שיהיה קרוב לנהר או לשוק או למרחץ כזה, אלא חייב להעמיד לו בית כמידתו וכצורתו.  לפיכך אם היה קטן, לא יעשנו גדול; גדול, לא יעשנו קטן; אחד, לא יעשנו שניים; שניים, לא יעשנו אחד.  ולא יפחות מן החלונות שהיו בו, ולא יוסיף עליהן, אלא מדעת שניהם.

ה,יג  [ח] המשכיר עלייה סתם, חייב להעמיד לו עלייה.  אמר לו עלייה זו שעל גבי בית זה אני משכיר לך, הרי שעבד הבית לעלייה.  לפיכך אם נפחתה העלייה בארבעה טפחים או יתר, חייב המשכיר לתקן; ואם לא תיקן--הרי השוכר יורד ודר בבית עם בעל הבית, עד שיתקן.

ה,יד  היו שתי עלייות זו על גבי זו, ונפחתה העליונה--דר בתחתונה.  נפחתה התחתונה--הרי זה ספק אם ידור בעליונה, או בבית; לפיכך לא ידור.  ואם דר, אין מוציאין אותו משם.

ה,טו  מעשה באחד שאמר לחבירו, דלית זו שעל גבי הפרסק הזה אני משכיר לך, ונעקר אילן הפרסק ממקומו.  ובא מעשה לפני חכמים ואמרו לו, חייב אתה להעמיד הפרסק כל זמן שהדלית קיימת.  וכן כל כיוצא בזה.
 

הלכות שכירות פרק ו

ו,א  המשכיר בית לחבירו בבירה גדולה--משתמש בזיזיה וכותליה עד ארבע אמות, ובתרבץ שלחצר, וברחבה שאחורי הבתים; ומקום שנהגו להשתמש בעובי הכותלים, משתמש בעובי הכותלים.  ובכל אלו הדברים, הולכין אחר מנהג המדינה והשמות הידועין להם, כדרך שאמרנו בעניין מקח וממכר.  [ב] והמשכיר חצרו סתם, לא השכיר הרפת שבה.

ו,ב  [ג] המשכיר בית לחבירו--חייב להעמיד לו דלתות, ולפתוח לו החלונות שנתקלקלו, ולחזק את התקרה, ולסמוך את הקורה שנשברה, ולעשות נגר ומנעול, וכל כיוצא באלו מדברים שהן מעשה אומן והם עיקר גדול בישיבת הבתים והחצרות.

ו,ג  השוכר חייב לעשות מעקה ומזוזה, ולתקן מקום המזוזה משלו.  וכן אם רצה לעשות סולם, או מרזב, או להטיח גגו--הרי זה עושה משלעצמו.

ו,ד  המשכיר עלייה לחבירו, ונפחתה בארבעה או יתר--חייב לתקן התקרה והמעזיבה שעליה, שהמעזיבה חיזוק התקרה היא.

ו,ה  הזבל שבחצר, הרי הוא שלשוכר; לפיכך הוא מיטפל בו להוציאו.  ואם יש שם מנהג, הולכין אחר המנהג.  במה דברים אמורים, בשהיו הבהמות שעשו הזבל שלשוכר; אבל אם הבהמה שלאחרים, הזבל שלבעל החצר, שחצירו שלאדם קונה לו שלא מדעתו, אף על פי שהיא שכורה ביד אחרים.

ו,ו  המשכיר בית או חצר או מרחץ או חנות או שאר המקומות, עד זמן קצוב--הרי זה כופהו לצאת בסוף זמנו, ואינו ממתין לו אפילו שעה אחת.  שכר לו בית סתם ללינה, אין פחות מיום אחד; לשביתה, אין פחות משני ימים; לנישואין, אין פחות משלושים יום.

ו,ז  המשכיר בית לחבירו סתם--אינו יכול להוציאו, עד שיודיעו שלושים יום מקודם, כדי לבקש מקום, ולא יהיה מושלך בדרך; ולסוף השלושים, יצא.

ו,ח  במה דברים אמורים, בימות החמה; אבל בימות הגשמים, אינו יכול להוציאו מן החג ועד הפסח.  קבע לו שלושים יום לפני החג--אם נשאר מן השלושים אפילו יום אחד לאחר החג, אינו יכול להוציאו עד מוצאי הפסח:  והוא, שיודיעו שלושים יום מקודם.  במה דברים אמורים, בעיירות; אבל בכרכים--אחד ימות החמה ואחד ימות הגשמים, צריך להודיעו שנים עשר חודש מקודם.  וכן בחנות--בין בכרכים בין בעיירות, צריך להודיעו שנים עשר חודש מקודם.

ו,ט  [ח] כשם שהמשכיר חייב להודיעו--כך השוכר חייב להודיעו מקודם שלושים יום בעיירות, או מקודם שנים עשר חודש בכרכים, כדי שיבקש שכן, ולא יישאר ביתו פנוי.  ואם לא הודיעו--אינו יכול לצאת, אלא ייתן השכר.

ו,י  [ט] אף על פי שאין המשכיר יכול להוציאו, ולא השוכר יכול לצאת, עד שיודיעו מקודם--אם הוקרו הבתים--יש למשכיר להוסיף עליו, ולומר לשוכר, או שכור בשווה עד שתמצא, או תצא.  וכן אם הוזלו הבתים--יש לשוכר לפחות מן השכר, ולומר למשכיר, או שכור לי כשער שלעתה, או הרי ביתך לפניך.

ו,יא  נפל בית המשכיר שהיה דר בו--הרי זה יש לו להוציא השוכר מביתו, ואומר לו, אינו בדין שתהיה אתה יושב בביתי עד שתמצא מקום, ואני מושלך בדרך:  שאין אתה בעל זכות בבית זה, יותר ממני.

ו,יב  [י] נתן הבית לבנו לישא בו אישה--אם היה יודע שבנו נעשה חתן בזמן פלוני, והיה אפשר לו להודיעו מקודם ולא הודיעו--אינו יכול להוציאו.  ואם עכשיו נזדמנה לו אישה, והרי הוא נושאה מיד--הרי זה יש לו להוציאו:  שאינו בדין שיהיה זה יושב בביתו, ובן בעל הבית מחזר לשכור בית שיעשה בו חופה.

ו,יג  [יא] מכר את הבית, או נתנו, או הורישו--אין השני יכול להוציאו, עד שיודיעו מקודם שלושים יום או מקודם שנים עשר חודש:  שהרי השוכר אומר לו, אין כוחך יתר מכוח זה שזכית בבית זה מחמתו.
 

הלכות שכירות פרק ז

ז,א  כשם שמתנה אדם כל תנאי שירצה במקח וממכר--כך מתנה בשכירות, שהשכירות מכירה לזמן קצוב היא.  וכל שממכרו בנכסיו ממכר, שכירותו שכירה; וכל שאין לו למכור, כך אין לו לשכור--אלא אם כן יש לו פירות בלבד באותה הקרקע, הרי זה שוכר ואינו מוכר.

ז,ב  המשכיר בית לחבירו לשנה, ונתעברה השנה--נתעברה לשוכר; השכיר לחודשים, נתעברה למשכיר.  הזכיר לו חודשים ושנה--בין שאמר לו דינר לחודש, שנים עשר דינר לשנה, בין שאמר לו שנים עשר דינר לשנה, דינר בכל חודש--הרי חודש העיבור שלמשכיר:  שהקרקע בחזקת בעליה, ואין מוציאין דבר מיד בעל הקרקע אלא בראיה ברורה.

ז,ג  וכן בעל הבית שאמר לזמן זה השכרתיך, והשוכר אומר לא שכרתי אלא סתם או לזמן ארוך--על השוכר להביא ראיה; ואם לא הביא--בעל הבית נשבע היסת, ומוציאו מן הבית.

ז,ד  [ג] השוכר שאמר נתתי שכר הבית  בו, והמשכיר אומר עדיין לא נטלתי, בין שהייתה השכירות בשטר, בין שהייתה בלא עדים--אם תבעו בתוך שלושים יום--על השוכר להביא ראיה, או ייתן ויחרים על מי שלקח ממנו, או יטעון עליו בדמים שנתן תחילה טענה בפני עצמה וישביעהו היסת.

ז,ה  תבעו המשכיר לאחר שלושים יום, ואפילו ביום השלושים--על המשכיר להביא ראיה, או יישבע השוכר היסת שכבר נתן לו שכרו וייפטר.  וכן אם שכר ממנו, ופירש שייתן לו השכר שנה שנה, ותבעו בתוך השנה--על השוכר להביא ראיה; תבעו לאחר השנה, ואפילו ביום תשעה ועשרים באלול--על המשכיר להביא ראיה.

ז,ו  [ד] המשכיר בית לחבירו בשטר לעשר שנים, ואין בו זמן--השוכר אומר עדיין לא עבר מזמן השטר אלא שנה, והמשכיר אומר כבר שלמו שני השכירות ושכנת עשר שנים--על השוכר להביא ראיה; ואם לא הביא ראיה--יישבע המשכיר היסת, ויוציאו.

ז,ז  [ה] השוכר פרדס או שהיה משכון בידו לעשר שנים, ויבש הפרדס בתוך הזמן--יימכרו עציו ויילקח בהן קרקע, ויאכל פירותיו עד סוף זמן שכירותו או זמן המשכון.  וגוף האילנות שיבשו או נקצצו--שניהן אסורין בהן משום ריבית, המלווה והלווה.

ז,ח  [ו] שטר שכירות או שטר משכון שכתוב בו שנים סתם, בעל הפירות אומר שלוש, ובעל הקרקע אומר שתיים, וקדם זה השוכר או הלווה ואכל הפירות--הרי הפירות בחזקת אוכליהן, עד שיביא בעל הקרקע ראיה.

ז,ט  אכלה השוכר או הממשכן שלוש שנים, וכבש השטר ואמר לחמש שנים יש לי פירות, ובעל הקרקע אומר שלוש--אמרו לו הבא שטרך, ואמר אבד--השוכר נאמן:  שאילו רצה אמר לקוחה היא בידי, שהרי אכלה שלוש שנים.

ז,י  [ז] מי שהכניס פירותיו לבית חבירו שלא מדעתו, או שהטעהו עד שהכניס פירותיו, והניחם והלך לו--יש לבעל הבית למכור לו מאותן הפירות, כדי ליתן שכר הפועלים שמוציאין אותן ומשליכין אותם בשוק.  ומידת חסידות היא שיודיע לבית דין, וישכרו ממקצת דמיהן מקום, משום השב אבדה לבעלים, אף על פי שעשה שלא כהוגן.

ז,יא  [ח] השוכר ריחיים מחברו, שיטחון לו עשרים סאה בכל חודש בשכרו, והעשיר בעל הריחיים, והרי אינו צריך לטחון שם--אם יש לשוכר חיטים שצריך לטחון אותן לעצמו או לאחרים, כופין אותו ליתן דמי טחינת עשרים סאה:  שזו מידת סדום היא.  ואם אין לו, יכול לומר לו אין לי דמים והריני טוחן לך כמו ששכרתי; ואם אין אתה צריך, מכור לאחרים.  וכן כל כיוצא בזה.
 

הלכות שכירות פרק ח

ח,א  אחד השוכר מחברו שדה לזורעה, או כרם לאכול פירותיו בדמים, או ששכר ממנו בפירות קצובין, כגון ששכר ממנו שדה זו בעשרים כור בשנה, וכרם זה בעשרים כדי יין בכל שנה--שניהן דין אחד יש להן.  והשוכר בפירות, הוא הנקרא חוכר.

ח,ב  המקבל שדה או פרדס כדי לעבוד אותו ולהוציא עליו יציאות, וייתן לבעל הקרקע שליש התבואה או רביע או מה שיתנו ביניהן--זה הוא הנקרא מקבל.

ח,ג  כל דבר שהוא לסיג לארץ, בעל הקרקע חייב בו; ודבר שהוא לשמירה יתירה, החוכר או המקבל חייב בו.  הקורדום שחופרין בו הארץ, והכלים שנושאין בהן העפר, והדלי והכד וכיוצא בהן שדולין בהן המים--על בעל הקרקע; וחפירת המקומות שמקבצין בהן המים, על החוכר או על המקבל.

ח,ד  [ג] השוכר או המקבל שדה מחברו לשנים מועטות, לא יזרענה פשתן.  שכרה או קיבלה שבע שנים--זורעה שנה ראשונה פשתן, ואין השביעית מן המניין; שכרה או קיבלה שבוע אחד, השביעית מן המניין.

ח,ה  [ד] השוכר או המקבל שדה מחברו, והיא בית השלהין או בית האילן, ויבש המעיין שלבית השלהין, ולא פסק הנהר הגדול אלא אפשר להביא ממנו בדלי, או שנקצץ האילן שלבית האילנות--אינו מנכה לו מחכורו.  ואם מכת מדינה היא, כגון שיבש הנהר--מנכה לו מחכורו.

ח,ו  היה עומד בתוך השדה ואמר לו, בית השלהין הזה אני משכיר לך, בית האילן זה אני משכיר לך--יבש המעיין או נקצץ האילן, מנכה לו מחכורו:  שהרי הוא עומד בתוכה; ולא אמר לו הזה, אלא כמי שאומר כמות שהיא עתה אני משכיר לך.  לפיכך אם לא היה עומד בתוכה ואמר לו, בית השלהין אני משכיר לך, או בית האילן, ויבש המעיין או נקצץ האילן--אינו מנכה לו מחכורו.

ח,ז  [ה] השוכר או המקבל שדה מחברו, ואכלה חגב או נשתדפה--אם אירע דבר זה לרב השדות שלאותה העיר, מנכה לו מחכורו:  הכול לפי ההפסד שאירעו.  ואם לא פשטה המכה ברוב השדות--אינו מנכה לו מחכורו, אף על פי שנשתדפו כל השדות שלבעל הקרקע.  נשתדפו כל השדות שלשוכר או המקבל--אף על פי שפשטה המכה ברוב השדות, אינו מנכה לו מחכורו:  שאין זה ההפסד תלוי אלא בשוכר, שהרי כל שדותיו נשתדפו.

ח,ח  התנה עליו בעל הקרקע שיזרענה חיטים, וזרעה שעורים, או שלא זרעה כלל, או שזרעה ולא צמחה--אף על פי שבא חגב או שידפון והכת רוב המדינה, אינו מנכה לו מחכורו.  ועד מתי חייב להיטפל ולזרוע פעם אחרת, אם לא צמחה--כל זמן שראוי לזריעה באותו מקום.

ח,ט  [ו] השוכר או המקבל שדה מחברו--מקום שנהגו לקצור--יקצור, ואינו רשאי לעקור; לעקור--יעקור, ואינו רשאי לקצור.  ושניהם מעכבין זה על זה.  ומקום שנהגו לחרוש אחריו, יחרוש.  מקום שנהגו להשכיר אילנות על גב קרקע--משכירין, ואף על פי שהשכיר לו סתם בפחות מן הידוע; ומקום שנהגו שלא להשכיר אילנות--אין לו אילנות, אף על פי ששכר ממנו ביתר על הידוע.  הכול כמנהג המדינה.

ח,י  [ז] החוכר שדה מחברו בעשרת כורין חיטים--לקות, נותן לו מתוכה.  היו חיטיה יפות--לא יאמר לו הריני לוקח לך מן השוק, אלא נותן לו מתוכה.  חוכר ממנו כרם בעשרה סלים ענבים--אף על פי  אחר שנבצרו, וכן עומרים שלקו אחר שנקצרו--נותן לו מתוכן; אבל אם חכורו בעשרה כדי יין, והחמיץ--חייב ליתן לו יין טוב.

ח,יא  חכרה ממנו במאה עומרים  וזרעה מין אחר, ואחר כך חרושה וזרעה אספסתא ולקתה, או שזרעה בתחילה אספסתא, וחרשה ואחר כך זרעה פעם אחרת ולקתה--אינו נותן לו מתוכה, אלא נותן לו אספסתא טובה:  שהרי שינה.  וכן כל כיוצא בזה.

ח,יב  [ח] החוכר שדה מחברו, ולא רצה לנכש, ואמר לו, מה הפסד יש לך הריני נותן לך חכורך--אין שומעין לו:  שהרי הוא אומר לו, למחר אתה יוצא ממנה, והיא מעלה עשבים.  ואפילו אמר לו באחרונה אני חורש אותה, אין שומעין לו.

ח,יג  [ט] החוכר שדה מחברו לזורעה שעורים--לא יזרענה חיטים, מפני שהחטין מכחישות את הקרקע יתר מן השעורים.  שכרה לזורעה חיטים, יזרענה שעורים.  קטנית, לא יזרענה תבואה; תבואה, יזרענה קטנית.  ובבבל וכיוצא בה--לא יזרענה קטנית, מפני שהקטנית שם מכחשת את הארץ.

ח,יד  [י] המקבל שדה מחברו לשנים מועטות--אין למקבל כלום בקורת השקמה וכיוצא בה, ולא בשבח האילנות שיצאו מאליהן בשדה.  אבל מחשבין לו מקום האילנות, כאילו היה בהן אותו זרע שזרע בכל השדה:  והוא שצמחו האילנות, במקום הראוי לזריעה; אבל אם יצאו במקום שאינו ראוי לזריעה, אין מחשבין לו כלום.  ואם קיבלה שבע שנים או יתר, יש לו בקורת השקמה וכיוצא בה.

ח,טו  הגיע זמנו להסתלק מן השדה, והיו שם זרעים שעדיין לא הגיעו להימכר, או שגמרו, ולא הגיע יום השוק למכרן--שמין אותן, ונוטל מבעל הקרקע.

ח,טז  כשם שחולק המקבל עם בעל הקרקע בתבואה, כך חולקין בתבן ובקש; כשם שחולקין ביין, כך חולקין בזמורות.  אבל הקנים המעמידים תחת הגפנים--אם קנו אותן בשותפות, הרי אלו חולקין בהן; ואם הן  מהן--זה שקנה אותן, הרי הן שלו.  וכן כל כיוצא בזה.

ח,יז  [יא] המקבל שדה מחברו ליטע, מקבל עליו בעל השדה עשרה בוראות למאה סאה.  יתר על כן, מגלגלין עליו את הכול.

ח,יח  [יב] המקבל שדה מחברו, ולא עשת--אם יש בה כדי שתוציא סאתים יתר על ההוצאה, חייב המקבל להיטפל בה:  שכך כותב לבעל הקרקע, אני אקום ואניר ואזרע ואקצר ואעמר ואדוש ואזרה ואעמיד כרי לפניך ותיטול אתה חציו, או מה שיתנו; ואני אטול השאר, בשכר עמלי ובמה שהוצאתי.

ח,יט  [יג] המקבל שדה מחברו, ואחר שזכה בה הבירה--שמין אותה כמה היא ראויה לעשות, ונותן לו חלקו שהיה מגיע לו:  שכך כותב לבעל הקרקע, אם אוביר ולא אעבוד, אשלם במיטבה.  והוא הדין, אם הוביר מקצתה.

ח,כ  ומפני מה נתחייב לשלם:  מפני שלא פסק על עצמו דבר קצוב כדי שנאמר הרי היא אסמכתא, אלא התנה שישלם במיטבה; ולפיכך גמר ושעבד עצמו.  אבל אם אמר אם אוביר ולא אעבוד, אתן לך מאה דינר--הרי זו אסמכתא; ואינו חייב לשלם, אלא כפי מה שהיא ראויה לעשות בלבד.

ח,כא  [יד] המקבל שדה לזורעה שומשמין וזרעה חיטים, ועשת חיטים ששווין כמה שהיא ראויה לעשות מן השומשמין--אין לו עליו אלא תרעומת.  עשת פחות משווה מה שהיא ראויה לעשות מן השומשמין, משלם לו המקבל כפי מה שהיא ראויה לעשות מן השומשמין; עשת חיטים יתר ממה שהיא ראויה לעשות מן השומשמין--חולקין לפי מה שהתנו ביניהן, אף על פי שמשתכר בעל הקרקע.
 

הלכות שכירות פרק ט

ט,א  השוכר את הפועלים, ואמר להם להשכים ולהעריב--מקום שנהגו שלא להשכים ולא להעריב, אינו יכול לכופן.  מקום שנהגו לזון, יזון; לספק בתמרים או בגרוגרות וכיוצא בהן לפועלים, יספק.  הכול כמנהג המדינה.

ט,ב  השוכר את הפועל, ואמר לו כאחד וכשנים מבני העיר--רואין הפחות שבשכירות והיתר שבשכירות, ומשמנין ביניהן.

ט,ג  אמר לשלוחו צא ושכר לי פועלים בשלושה, והלך ושכרן בארבעה--אם אמר להם השליח שכרכם עלי--נותן להם ארבעה, ונוטל מבעל הבית שלושה; ומפסיד אחד מביתו.  אמר להם שכרכם על בעל הבית, נותן להם בעל הבית כהלכת המדינה.

ט,ד  היה במדינה מי שנשכר בשלושה, ומי שנשכר בארבעה--אינו נותן להם אלא שלושה, ויש להן תרעומת על השליח.  במה דברים אמורים, בשאין מלאכתן ניכרת.  אבל היתה מלאכתן ניכרת, והרי היא שווה ארבעה--נותן להם בעל הבית ארבעה:  שאילו לא אמר להם שלוחו ארבעה, לא טרחו ועשו שווה ארבעה.

ט,ה  אמר לו בעל הבית, שכור לי בארבעה ארבעה, והלך השליח ושכר בשלושה שלושה--אף על פי שהרי מלאכתן שווה ארבעה--אין להם אלא שלושה, שהרי קיבלו על עצמן; ויש להם תרעומת על השליח.

ט,ו  אמר לו בעל הבית בשלושה, והלך השליח ואמר להם בארבעה, ואמרו לו, כמה שאמר בעל הבית--אין דעתם אלא שייתן בעל הבית יתר על ארבעה.  לפיכך שמין מה שעשו--אם שווה ארבעה, נוטלין ארבעה מבעל הבית; ואם אינו ידוע או אינו שווה, אין להם אלא שלושה.

ט,ז  אמר לו בעל הבית בארבעה, והלך השליח ואמר להם בשלושה, ואמרו לו, כמה שאמר בעל הבית--אף על פי שמלאכתן שווה ארבעה, אין להם אלא שלושה:  שהרי שמעו שלושה, וקיבלו עליהם.

ט,ח  [ד] השוכר את הפועלים, והטעו את בעל הבית, או בעל הבית הטעה אותם--אין להם זה על זה אלא תרעומת.  במה דברים אמורים, שלא הלכו.  אבל הלכו החמרין, ולא מצאו תבואה, פועלים, ומצאו שדה כשהיא לחה, או ששכרן להשקות השדה, ומצאוה שנתמלאת מים--אם בקר בעל הבית מלאכתו מבערב, ומצאה צריכה פועלים--אין לפועלים כלום:  מה בידו לעשות.  ואם לא בקר, נותן להם שכרן כפועל בטיל--שאינו דומה הבא טעון לבא ריקן, ועושה מלאכה לבטיל.  במה דברים אמורים, שלא התחילו במלאכה.  אבל אם התחיל הפועל במלאכה, וחזר בו בחצי היום--חוזר:  שנאמר "כי-לי בני-ישראל, עבדים--עבדיי הם" (ויקרא כה,נה), ולא עבדים לעבדים.

ט,ט  וכיצד דין הפועל שחזר בו אחר שהתחיל--שמין לו מה שעשה, ונוטל.  ואם קבלן הוא, שמין לו מה שעתיד לעשות:  בין שהוזילו לו בעת ששכרן, בין לא הוזילו, בין שהוזלה המלאכה אחר כן, בין לא הוזלה--שמין לו מה שעתיד לעשות.

ט,י  כיצד:  קיבל ממנו קמה לקצור בשתי סלעים, קצר חצייה והניח חצייה, בגד לארוג בשתי סלעים, ארג חציו והניח חציו--שמין להן מה שעתיד לעשות.  אם היה שווה שישה דינרין--נותן לו שקל, או יגמרו את מלאכתן.  ואם היה הנשאר יפה שני דינרין--אינו נותן להן אלא סלע, שהרי לא עשו אלא חצי מלאכה.

ט,יא  במה דברים אמורים, בדבר שאינו אבוד.  אבל בדבר האבוד--כגון פשתנו לעלות מן המשרה, או ששכר חמור להביא חלילין למת או לכלה וכל כיוצא בהן--אחד פועל ואחד קבלן, אינו יכול לחזור בו אלא אם כן נאנס, כגון שחלה, או שמע שמת לו מת.  ואם לא נאנס, וחזר בו--שוכר עליהן או מטען.

ט,יב  כיצד מטען:  אומר להם סלע קצצתי לכם, בואו וטלו שתיים, עד שיגמרו מלאכתן; ולא ייתן להם אלא מה שפסק תחילה.  ואפילו נתן להם השתיים, מחזיר מהן התוספת.

ט,יג  כיצד שוכר עליהן:  שוכר פועלים אחרים, וגומרים מלאכתן שלא תאבד; וכל שיוסיף לאלו הפועלין האחרים על מה שפסק לראשונים, נוטל מן הראשונים.  ועד כמה, עד כדי שכרן שלראשונים.  ואם היה להם ממון תחת ידו--שוכר להשלים המלאכה עד ארבעים חמישים זוז בכל יום לכל פועל, אף על פי ששכר הפועל שלוש או ארבע.  במה דברים אמורים, בזמן שאין שם פועלים לשכור בשכרן להשלים המלאכה.  אבל אם יש שם פועלים לשכור בשכרן, ואמרו לו צא ושכר מאלו והשלם מלאכתך ולא תאבד--בין שוכר בין קבלן--אין לו עליהן אלא תרעומת; ושמין לשוכר מה שעשה, ולקבלן מה שעתיד לעשות.

ט,יד  [ה] השוכר את הפועל, ונאחז לעבודת המלך--לא יאמר לו הריני לפניך, אלא נותן לו שכר מה שעשה.

ט,טו  [ו] השוכר את הפועל להשקות את השדה מזה הנהר, ופסק הנהר בחצי היום--אם אין דרכו להפסיק, אין להן אלא שכר מה שעשו; וכן אם דרכו שיפסיקו אותו בני העיר, והפסיקוהו בחצי היום--אין להן אלא שכר מה שעשו:  שהרי ידעו הפועלים דרכו שלנהר זה.  ואם דרכו להפסיק מאליו--נותן להם שכר כל היום, מפני שהיה לו להודיעם.  שכרן להשקות השדה, ובא המטר והשקה--אין להן אלא מה שעשו; בא הנהר והשקה--נותן להן כל שכרן, מן השמיים נסתיעו.

ט,טז  במה דברים אמורים, בפועל.  אבל מי שפסק עם אריסו שאם ישקה שדה זו ארבעה פעמים,  חצי הפירות, וכל האריסין שהן משקין שני פעמים, אינן נוטלין אלא רביע הפירות, ובא המטר, ולא הוצרך לדלות ולהשקות--נוטל חצי הפירות כמו שפסק עמו:  שהאריס כשותף, אינו כפועל.

ט,יז  [ז] השוכר את הפועל לעשות מלאכה כל היום, ושלמה המלאכה בחצי היום--אם יש לו מלאכה אחרת כמותה או קלה ממנה, עושה שאר היום; ואם אין לו מה יעשה, נותן לו שכרו כפועל בטיל.  ואם היה מן הכפריים עובדי אדמה, וכיוצא בהן שדרכן לטרוח הרבה, ואם לא יתעסק במלאכה, יחלה--הרי זה נותן לו כל שכרו.

ט,יח  [ח] השוכר את הפועל להביא שליחות ממקום למקום, והלך ולא מצא שם מה יביא--נותן לו שכרו מושלם.  שכרו להביא קנים לכרם, והלך ולא מצא ולא הביא--נותן לו שכרו שלם.  שכרו להביא פירות לחולה, והלך ומצאו שמת או הבריא--לא יאמר לו טול מה שהבאת בשכרך, אלא נותן לו כל שכרו.  וכן כל כיוצא בזה.

ט,יט  [ט] השוכר את הפועל לעשות עמו בשלו, והראהו בשלחבירו--נותן לו כל שכרו, וחוזר ולוקח מחברו מה שנהנה בזו המלאכה.

ט,כ  [י] השוכר את הפועל לעשות עמו בתבן ובקש וכיוצא בהן, ואמר לו טול מה שעשית בשכרך--אין שומעין לו.  ואם משקבל עליו אמר לו, הא לך שכרך ואני אטול את שלי--אין שומעין לו.

ט,כא  [יא] מציאת הפועל לעצמו, אף על פי שאמר לו עשה עימי מלאכה היום, ואין צריך לומר אם אמר לו עדר עימי היום, נכש עימי היום; אבל אם שכרו ללקט מציאות, כגון שחסר הנהר ושכרו ללקט הדגים הנמצאין באגם--הרי מציאתו לבעל הבית, ואפילו מצא כיס מלא דינרין.
 

הלכות שכירות פרק י

י,א  המלווה את חבירו על המשכון--בין שהלווהו מעות בין שהלווהו פירות, בין שמשכנו בשעת הלואתו בין שמשכנו אחר שהלווהו--הרי זה שומר שכר.  לפיכך אם אבד המשכון, או נגנב--חייב בדמיו; ואם נאנס המשכון, כגון שנלקח בליסטיס מזויין וכיוצא בו משאר אונסין--יישבע שנאנס, וישלם בעל המשכון את חובו עד פרוטה אחרונה.

י,ב  כל האומר לחבירו שמור לי ואשמור לך, הרי זו שמירה בבעלים.  אמר לו שמור לי היום ואשמור לך למחר, השאילני היום ואשאילך למחר, שמור לי היום ואשאילך למחר, השאילני היום ואשמור לך למחר--כולן נעשו שומרי שכר זה לזה.

י,ג  כל האומנין שומרי שכר.  וכולן שאמרו טול את שלך והבא מעות, או שאמר לו גמרתיו, ולא לקחו הבעלים את הכלי--הרי האומן שומר חינם; אבל אם אמר האומן הבא מעות, וטול את שלך--עדיין הוא נושא שכר, כשהיה.

י,ד  נתן לאומנין לתקן, וקלקלו--חייבין לשלם.  כיצד:  נתן לחרוש שידה תיבה ומגדל לקבוע בהן מסמר, ושברן, או שנתן לו עצים לעשות מהן שידה תיבה ומגדל, ועשה מהן שידה תיבה ומגדל ונשברו אחר שנעשו--משלם לו דמי תיבה שידה ומגדל, שאין האומן קונה שבח הכלי.

י,ה  נתן צמר לצבוע, והקדיחתו יורה--נותן לו דמי צמרו.  צבעו כעור, או שנתן לו לצובעו אדום וצבעו שחור, שחור וצבעו אדום, נתן עצים לחרוש לעשות מהן כיסא נאה, ועשה כיסא רע או ספסל--אם השבח יתר על ההוצאה, נותן לו בעל הכלי את ההוצאה; ואם ההוצאה יתירה על השבח, נותן לו את השבח בלבד.  אמר בעל הכלי איני רוצה בתקנה זו, אלא תן לי דמי הצמר או דמי העצים--אין שומעין לו.  וכן אם אמר האומן הא לך דמי צמרך או דמי עצך, ולך--אין שומעין לו:  שאין האומן קונה בשבח כלי שעשה.

י,ו  [ה] המוליך חיטין לטחון, ולא לתתן ועשאן סובין או מורסן, נתן קמח לנחתום, ועשאו פת נפולין, בהמה לטבח, ונבלה--חייבין לשלם דמים, מפני שהן נושאי שכר.  לפיכך אם היה טבח מומחה, ושחט בחינם--פטור מלשלם; ואם אינו מומחה--אף על פי שהוא בחינם, חייב לשלם.

י,ז  וכן המראה דינר לשולחני, ואמר לו יפה הוא ונמצא רע--אם בשכר ראהו--חייב לשלם, אף על פי שהוא בקי ואינו צריך להתלמד.  ואם בחינם ראהו, פטור:  והוא שיהיה בקי, שאינו צריך להתלמד; ואם אינו בקי--חייב לשלם, אף על פי שהוא בחינם.  והוא שיאמר לשולחני, עליך אני סומך, או שהיו הדברים מראין שהוא סומך על ראייתו, ולא יראה לאחרים.

י,ח  טבח שעשה בחינם ונבל, וכן שולחני שאמר יפה ונמצא רע, וכל כיוצא בהן--עליהן להביא ראיה, שהן מומחין; ואם לא הביאו ראיה, משלמין.

י,ט  [ו] מקומות שנהגו שיהיה הנוטע אילנות נוטל חצי השבח, ובעל הקרקע חצי, ונטע והשביח, ונטע והפסיד--מחשבין לו חצי השבח שיש לו, ומנכין ממנו מה שהפסיד, ונוטל השאר.  ואפילו התנה על עצמו, שאם הפסיד לא  כלום--הרי זו אסמכתא, ואין מנכין לו אלא מה שהפסיד.

י,י  היה מנהגם שייטול הנוטע מחצה, ובעל הקרקע מחצה, וכך היה מנהגם שייטול האריס שליש--אם נטע הנוטע והשביח ורצה להסתלק, שנמצא בעל הקרקע צריך להוריד לה אריס--הרי בעל הקרקע מוריד עריס, וייטול בעל הקרקע חציו, ולא יפסיד מחלקו כלום; וייטול האריס שליש; והשתות הנשאר יהיה , שהרי סילק עצמו ברצונו.

י,יא  [ז] הנוטע אילנות לבני המדינה שהפסיד, וכן טבח שלבני העיר שניבל הבהמות, והמקיז דם שחבל, והסופר שטעה בשטרות, ומלמד תינוקות שפשע בתינוקות ולא לימד, או לימד בטעות, וכל כיוצא באלו האומנים שאי אפשר שיחזור ההפסד שהפסידו--מסלקין אותן בלא התראה:  מפני שהן כמותרין ועומדין, עד שישתדלו במלאכתן, הואיל והעמידו אותן הציבור עליהן.
 

הלכות שכירות פרק יא

יא,א  מצות עשה ליתן שכר השכיר בזמנו, שנאמר "ביומו תיתן שכרו" (דברים כד,טו).  ואם איחרו לאחר זמנו--עובר בלא תעשה, שנאמר "ולא-תבוא עליו השמש" (שם).  ואין לוקין על לאו זה, שהרי הוא חייב לשלם.

יא,ב  אחד שכר האדם, ואחד שכר הבהמה, ואחד שכר הכלים--חייב ליתן בזמנו; ואם איחר לאחר זמנו, עובר בלא תעשה.  וגר תושב, יש בו משום "ביומו תיתן שכרו" (דברים כד,טו); ואם איחר, אינו עובר בלא תעשה.

יא,ג  [ב] כל הכובש שכר שכיר--כאילו נטל את נפשו ממנו, שנאמר "ואליו, הוא נושא את-נפשו" (דברים כד,טו).  ועובר בארבע אזהרות, ועשה:  משום בל תעשוק, ומשום בל תגזול, ומשום "לא-תלין פעולת שכיר" (ויקרא יט,יג), ומשום "לא-תבוא עליו השמש" (דברים כד,טו), ומשום "ביומו תיתן שכרו" (שם).

יא,ד  איזה הוא זמנו:  שכיר יום גובה כל הלילה, ועליו נאמר "לא-תלין פעולת שכיר, איתך--עד-בוקר" (ויקרא יט,יג).  ושכיר לילה גובה כל היום, ועליו נאמר "ביומו תיתן שכרו ולא-תבוא עליו השמש" (דברים כד,טו).  שכיר שעות שליום גובה כל היום, ושכיר שעות שללילה גובה כל הלילה.  שכיר שבת, שכיר חודש, שכיר שנה, שכיר שבוע--יצא ביום, גובה כל היום; יצא בלילה, גובה כל אותו הלילה.

יא,ה  [ג] נתן טליתו לאומן, גמורה והודיעו--אפילו איחרו עשרה ימים--כל זמן שהכלי ביד האומן, אינו עובר.  נתנה לו בחצי היום--כיון ששקעה עליו חמה, עובר משום בל תולין:  שהקבלנות כשכירות היא, וחייב ליתן בזמנו.

יא,ו  [ד] האומר לשלוחו, צא ושכר לי פועלים--אם אמר להם שכרכם על בעל הבית, שניהם אינן עוברין משום בל תולין:  זה לפי שלא שכרן, וזה לפי שאין פעולתן אצלו.  ואם לא אמר להם שכרכם על בעל הבית, השליח עובר.

יא,ז  אין השוכר עובר אלא בזמן שתבעו השכיר, ולא נתן לו; אבל אם לא תבעו, או שתבעו ולא היה לו מה ייתן לו, או שהמחהו אצל אחר וקיבל--הרי זה פטור.

יא,ח  [ה] המשהה שכר שכיר עד אחר זמנו--אף על פי שכבר עבר בעשה ולא תעשה, הרי זה חייב ליתן מיד.  וכל עת שישהה--עובר על לאו שלדבריהם, שנאמר "אל-תאמר לרעך, לך ושוב" (משלי ג,כח).

יא,ט  [ו] כל שכיר ששכרו בעדים, ותבעו בזמנו, ואמר בעל הבית נתתי לך שכרך, והשכיר אומר לא נטלתי כלום--תיקנו חכמים שיישבע השכיר בנקיטת חפץ, וייטול כדין כל נשבע ונוטל, מפני שבעל הבית טרוד בפועלין, וזה השכיר נושא נפשו לזה.  אפילו היה השוכר קטן, הרי השכיר נשבע ונוטל.

יא,י  שכרו שלא בעדים--מתוך שיכול לומר לא היו דברים מעולם ולא שכרתיך, נאמן לומר שכרתיך ונתתי לך שכרך; וישבע בעל הבית היסת שנתן, או שבועת התורה אם הודה במקצת כשאר הטענות.  היה לו עד אחד ששכרו, אינו מועיל כלום.

יא,יא  וכן אם תבעו אחר זמנו--אף על פי ששכרו בעדים--המוציא מחברו, עליו הראיה; ואם לא הביא ראיה, יישבע בעל הבית היסת.  הביא ראיה שתבעו כל זמנו--הרי זה נשבע, ונוטל כל אותו היום .

יא,יב  כיצד:  היה עושה עמו ביום שני עד הערב--זמנו כל ליל שלישי, וביום שלישי אינו נשבע ונוטל.  ואם הביא עדים שהיה תובע כל ליל שלישי--הרי זה נשבע ונוטל, כל יום שלישי; אבל מליל רביעי והלאה, המוציא מחברו עליו הראיה.  וכן אם הביא עדים שהיה תובע והולך עד יום חמישי--הרי זה נשבע ונוטל, כל יום חמישי.

יא,יג  [ז] בעל הבית אומר שתיים קצצתי לך, והשכיר אומר לא קצצת לי אלא שלוש--לא תיקנו חכמים שיישבע השכיר כאן, אלא המוציא מחברו עליו הראיה.  ואם לא הביא ראיה--אף על פי שכבר נתן לו השתיים, או שאמר לו הילך--הרי בעל הבית נשבע בנקיטת חפץ; ודבר זה תקנת חכמים הוא, כדי שלא ילך השכיר בפחי נפש.

יא,יד  במה דברים אמורים, בששכרו בעדים, ולא ידעו כמה פסק לו, ותבעו בזמנו.  אבל אם שכרו שלא בעדים, או שתבעו אחר זמנו--יישבע בעל הבית היסת שלא קצץ לו אלא מה שכבר נתן לו, או שלא נשאר לו אצלו אלא זה שאמר לו הילך, כדין כל הטענות.

יא,טו  [ח] הנותן טליתו לאומן, אומן אומר שתיים קצצת לי, והוא אומר אחת--כל זמן שהטלית ביד האומן--אם יכול לטעון שהיא לקוחה בידו, הרי האומן נשבע בנקיטת חפץ ונוטל; ויכול לטעון בשכרו, עד כדי דמיה.  ואם יצאת טלית מתחת ידו, או שאין לו בה חזקה ואינו יכול לטעון שהיא לקוחה בידו--המוציא מחברו, עליו הראיה; ואם לא הביא ראיה--יישבע בעל הטלית היסת, או שבועת התורה אם הודה במקצת כדין כל הטענות, שאין זה כדין השכיר.

יא,טז  [ט] שכיר שבא להישבע--אין מחמירין עליו, ואין מגלגלין עליו כלל; אלא נשבע שלא נטל, וייטול.  ולכל הנשבעין אין מקילין, חוץ מן השכיר שמקילין עליו; ופותחין לו תחילה, ואומרים לו, אל תצער עצמך, השבע וטול.

יא,יז  אפילו היה שכרו פרוטה אחת, ובעל הבית אומר נתתיה--לא  אלא בשבועה.  וכן כל הנשבע ונוטל, אפילו לא יטעון אלא פרוטה אחת--לא  אותה אלא בשבועה, כעין שלתורה.
 

הלכות שכירות פרק יב

יב,א  הפועלין שהן עושין בדבר שגידוליו מן הארץ, ועדיין לא נגמרה מלאכתו, בין בתלוש בין במחובר, ויהיו מעשיהן הן גמירת המלאכה--הרי על בעל הבית מצוה שיניח אותן לאכול ממה שהן עושין בו, שנאמר "כי תבא בכרם ריעך . . . כי תבא בקמת ריעך" (דברים כג,כה-כו).  מפי השמועה למדו, שאין הכתוב מדבר אלא בשכיר; וכי אילו לא שכרו, מי התיר לו שיבוא בכרם רעהו או בקמה שלו, שלא מדעתו:  אלא כך הוא אומר, כי תבוא ברשות בעלים לעבודה, תאכל.

יב,ב  מה בין העושה בתלוש, לעושה במחובר:  שהעושה בתלוש, אוכל עד שלא יגמור עבודתו; ומשתגמר עבודתו, אסור לו לאכול.  והעושה במחובר כגון בוצר וקוצר, אינו אוכל אלא כשיגמור עבודתו; כגון שיבצור וייתן בסל עד שימלאנו, וינפץ הסל למקום אחר, ויחזור ויבצור וימלאנו--אינו אוכל אלא אחר שימלא הסל.  אבל מפני השב אבדה לבעלים, אמרו חכמים שיהיו הפועלין אוכלין בהליכתן מאומן לאומן ובחזירתן מן הגת--כדי שלא יבטלו ממלאכתן, ויישבו לאכול, אלא אוכלין בתוך המלאכה, כשהן מהלכין בטילין.

יב,ג  המבטל ממלאכתו ואכל, או שאכל שלא בשעת גמר מלאכה--הרי זה עובר בלא תעשה, שנאמר "וחרמש לא תניף . . ." (דברים כג,כו).  מפי השמועה למדו, שכל זמן שהוא עוסק בקצירה, לא יניף חרמש לאכילתו; וכן כל כיוצא בזה.

יב,ד  וכן פועל שהוליך בידו ממה שעשה, או שלקח יתר על אכילתו ונותן לאחרים--עובר בלא תעשה, שנאמר "ואל-כלייך, לא תיתן" (דברים כג,כה).  ואין לוקין על שני לאוין אלו--שאם אכל או הוליך, חייב לשלם.

יב,ה  [ד] החולב והמחבץ והמגבן אינו אוכל, מפני שאינן גידולי קרקע.  המנכש בבצלים ובשומים--אף על פי שתולש קטנים מבין הגדולים, וכל כיוצא בזה--אינו אוכל, מפני שאין מעשיהן גמר מלאכה.  ואין צריך לומר שומרי גינות ופרדסים, וכל דבר המחובר  והמדלעות--שאינן אוכלין כלל.

יב,ו  [ה] הבודל בתמרים ובגרוגרות אינו אוכל, מפני שנגמרה מלאכתן למעשר.  העושה בחיטים וכיוצא בהן, אחר שעישר כגון ששכרן לבר צרורות או לנפח אותן או לטחון--הרי אלו אוכלין, שעדיין לא נגמרה מלאכתן לחלה.  אבל הלש והמקטף והאופה אינו אוכל, מפני שנגמרה מלאכתן לחלה, ואין הפועל אוכל אלא מדבר שעדיין לא נגמרה מלאכתו למעשר ולחלה.

יב,ז  [ו] נתפרסו עיגוליו ונתפתחו חבייותיו ונתחתכו דלועיו, ושכרן לעשות בהן--הרי אלו לא יאכלו:  שהרי נגמרו מלאכתן; ונקבעו למעשר, והרי הן טבל.  ואם לא הודיען, מעשר ומאכילן.

יב,ח  אין הפועלים אוכלין , שנאמר "בכרם ריעך" (דברים כג,כה).  [ז] שכר פועלין לעשות בנטע רבעי שלו, הרי אלו לא יאכלו; ואם לא הודיען, פודה ומאכילן.

יב,ט  [ח] הקוצר והדש והזורה והבורר והמוסק והבוצר והדורך וכל כיוצא במלאכות אלו, הרי הם אוכלין מן התורה.  [ט] שומרי גתות וערמות וכל דבר התלוש מן הקרקע, שעדיין לא נגמרה מלאכתן למעשר--אוכלין מהלכת מדינה, שהשומר אינו כעושה מעשה.  אבל אם עשה באבר מאבריו, בין בידיו בין ברגליו, אפילו בכתפו--הרי זה אוכל מן התורה.

יב,י  היה עושה בתאנים, לא יאכל בענבים; בענבים, לא יאכל בתאנים:  שנאמר "בכרם ריעך, ואכלת ענבים" (דברים כג,כה).  והעושה בגפן זו, אינו אוכל בגפן אחרת.  ולא יאכל ענבים, ודבר אחר; ולא יאכל בפת, ולא במלח.  ואם קצץ על בעל הבית על שיעור מה שיאכל--אוכל אותו בין במלח, בין בפת, בין בכל דבר שירצה.

יב,יא  אסור לפועל למוץ בענבים, שנאמר "ואכלת ענבים" (דברים כג,כה).  ולא יהיו בניו או אשתו מהבהבין לו השבלין באור, ואוכל--שנאמר "ואכלת ענבים כנפשך" (שם), ענבים כמות שהן.  וכן כל כיוצא בהן.

יב,יב  [יא] אסור לפועל לאכול מה שהוא אוכל אכילה גסה, שנאמר "כנפשך שובעך" (דברים כג,כה).  ומותר לו למנוע עצמו עד מקום היפות, ואוכל.  ויש לו לאכול קישות אפילו בדינר, וכותבות אפילו בדינר--אף על פי ששכרו במעה כסף, שנאמר "כנפשך שובעך"; אבל מלמדין את האדם שלא יהיה רעבתן, ויהיה סותם את הפתח בפניו.  היה משמר ארבע או חמש ערימות, לא ימלא כרסו מאחת מהן, אלא אוכל מכל אחת ואחת, לפי חשבון.

יב,יג  [יב] הפועלים שלא הלכו שתי וערב בגת--אוכלין ענבים, ואין שותין יין:  שעדיין אינן עושין אלא בענבים בלבד.  ומשידרכו בגת, ויהלכו בה שתי וערב--יש להן לאכול מן הענבים, ולשתות מן התירוש:  שהרי הן עושין בענבים וביין.

יב,יד  [יג] פועל שאמר תנו לאשתי ובני מה שאני אוכל, או שאמר הריני נותן מעט מזה שנטלתי לאכול לאשתי ובני--אין שומעין לו, שלא זיכתה תורה אלא לפועל עצמו.  אפילו נזיר שהיה עושה בענבים, ואמר תנו לאשתי ובני--אין שומעין לו.

יב,טו  [יד] פועל שהיה עושה הוא ואשתו ובניו ועבדיו, והתנה עם בעל הבית שלא יאכלו ממה שהן עושין לא הוא ולא הם--הרי אלו אינן אוכלין.  במה דברים אמורים, בגדולים, מפני שיש בהם דעת, והרי מחלו.  ואם היו קטנים, אינו יכול לפסוק עליהן שלא יאכלו, שאינן אוכלין  או , אלא .
 

הלכות שכירות פרק יג

יג,א  הבהמה אוכלת כל זמן שהיא עושה בגידולי קרקע, בין במחובר בין בתלוש; ואוכלת ממשאוי שעל גבה, עד שתהיה פורקת:  ובלבד שלא  בידו, ויאכילנה.

יג,ב  כל המונע הבהמה מלאכול בשעת מלאכה--לוקה, שנאמר "לא-תחסום שור, בדישו" (דברים כה,ד):  אחד השור ואחד כל מיני בהמה וחיה, בין טמאין בין טהורין.  ואחד הדיש, ואחד שאר כל המלאכות שלגדולי קרקע; ולא נאמר "שור, בדישו" אלא בהווה.  והחוסם את הפועל, פטור.

יג,ג  אחד החוסם אותה בשעת מלאכה, ואחד החוסם אותה מקודם ועשה בה מלאכה והיא חסומה; אפילו חסמה בקול, לוקה.  שכר בהמה, וחסמה ודש בה--לוקה; ומשלם לבעלים ארבעת קבין לפרה, ושלושת קבין לחמור:  שמשעת משיכה, נתחייב במזונותיה; ואינו חייב מלקות, עד שידוש בה חסומה.

יג,ד  [ג] ישראל הדש בפרתו שלגוי, עובר משום בל תחסום; וגוי הדש בפרתו שלישראל, אינו עובר משום בל תחסום.  אמר לגוי חסום פרתי, ודוש בה; ישב לה קוץ בפיה, ודש בה והרי אינה אוכלת; הרביץ לה ארי מבחוץ, או שהרביץ בנה מבחוץ; היתה צמאה, ואינו משקה; פרס עור על גבי הדיש, כדי שלא תאכל:  כל זה וכיוצא בו אסור, ואינו לוקה.

יג,ה  היה הדבר שהיא עושה בו רע לבני מעיה ומזיקה, או שהייתה חולה ואם תאכל תתריז--מותר למונעה:  שלא הקפידה תורה אלא על הנאתה, והרי אינה נהנית.

יג,ו  [ד] פרה שלישראל שהיה הכוהן דש בה בתרומה, ובתרומת מעשר שלודאי, וכן פרות הדשות במעשר שני, ופרות המהלכות על התבואה לפי שירט להן הדרך--אינו עובר עליהן משום בל תחסום.  אבל מפני מראית העין--אם היו דשות בתרומה ומעשר שני, מביא מעט מאותו המין ותולה להן  שבפיהן.

יג,ז  [ה] הדש במעשר שני שלדמאי, ובתרומת מעשר שלדמאי, ובגידולי תרומה--עובר משום "לא-תחסום" (דברים כה,ד).

יג,ח  [ו] רשאי בעל הבית להרעיב פרתו ולסגפה, כדי שתאכל הרבה בעת שדשה.  ורשאי השוכר להאכילה פקיעי עמיר, כדי שלא תאכל הרבה מן הדיש.  כיוצא בו, רשאי בעל הבית להשקות פועלים יין, כדי שלא יאכלו ענבים הרבה.  ורשאין פועלין לטבול פיתן בציר, כדי שיאכלו ענבים הרבה.

יג,ט  אבל אין הפועל רשאי לעשות מלאכתו בלילה, ולהשכיר עצמו ביום, או לדוש בפרתו ערבית, ולהשכירה שחרית; ולא יהיה מרעיב ומסגף עצמו, ומאכיל מזונותיו לבניו, מפני גזל מלאכתו שלבעל הבית, שהרי יכשל כוחו ותחלש דעתו ולא יעשה מלאכה בכוח.

יג,י  [ז] כדרך שמוזהר בעל הבית שלא יגזול שכר עני, ולא יעכבנו--כך העני מוזהר שלא יגזול מלאכת בעל הבית, וייבטל מעט בכאן ומעט בכאן ומוציא כל היום במארה, אלא חייב לדקדק על עצמו בזמן מלאכה, שהרי הקפידו חכמים על ברכה רביעית שלברכת המזון שלא יברך אותה.

יג,יא  וכן חייב לעבוד בכל כוחו, שהרי יעקוב הצדיק אמר "כי, בכל-כחי, עבדתי, את-אביכן" (בראשית לא,ו).  לפיכך נטל שכר זאת אף בעולם הזה, שנאמר "ויפרוץ האיש, מאד מאד" (בראשית ל,מג).
 

 

הלכות שאלה ופיקדון

יש בכללן שתי מצוות עשה:  (א) דין השואל; (ב) דין שומר חינם.  וביאור מצוות אלו בפרקים אלו.
 

הלכות שאלה ופיקדון פרק א

א,א  השואל כלי או בהמה, וכיוצא בהן משאר מיטלטלין מחברו, ואבד או נגנב--אפילו נאנס אונס גדול, כגון שנשבה או נשברה הבהמה או מתה--חייב לשלם הכול, שנאמר "כי-ישאל איש מעם רעהו, ונשבר או-מת; בעליו אין-עמו, שלם ישלם" (שמות כב,יג).

א,ב  במה דברים אמורים, בשנאנס שלא בשעת מלאכה.  אבל אם שאל בהמה מחברו לחרוש בה, ומתה כשהיא חורשת--הרי זה פטור.  אבל אם מתה קודם שיחרוש בה, או אחר שחרש בה, או שרכב עליה או דש בה, ומתה כשהיא דשוה או בשעת רכיבה--הרי זה חייב לשלם.  וכן כל כיוצא בזה.

א,ג  וכן השואל בהמה מחברו לילך בה למקום פלוני, ומתה תחתיו באותה הדרך, או ששאל דלי למלאות בו, ונקרע בבור בשעת מלוי, או ששאל קורדום לפצל בו עצים, ונשבר בעת שפצל בו מחמת הביקוע, וכל כיוצא בזה--הרי זה פטור:  שלא שאל אלא לעשות בו מלאכה זו, והרי לא שינה.

א,ד  [ב] השואל בהמה מחברו ומתה, וטען השואל שבשעת מלאכה מתה--אם היה המקום ששאלה לילך בו מקום שבני אדם מצויין שם--יביא ראיה שמתה או נאנסה בשעת מלאכה ושלא שינה בה, וייפטר; ואם לא הביא ראיה, משלם.

א,ה  שאלה ממנו למלאות בה בתוך חורבתו, שאין העדים מצויין שם, או ששאל ממנו דלי למלאות בו בתוך ביתו, ונקרע בבור--אם הביא ראיה, ייפטר אף משבועה; ואם לאו--יישבע השואל שבועת השומרין שמתה בשעת מלאכה, וייפטר.  וכן כל כיוצא בזה.

א,ו  [ג] השואל כלי מחברו ונשבר, שמין לו כדרך ששמין לנזקין:  אומדין כמה היה שווה שלם, וכמה הוא שווה עתה; ומחזיר לו הכלי או הבהמה השבורין, ומשלם הפחת.  וכן אם מתה הבהמה--מחזיר הנבילה, ומשלם הפחת.

א,ז  [ד] השואל בהמה--חייב במזונותיה משעה שמשכה, עד סוף ימי שאלתה.  ואם כחש בשרה, חייב לשלם מה שפחתה בדמיה; כחש בשרה מחמת מלאכה--פטור, וישבע שבועת השומרין שמחמת מלאכה כחש.

א,ח  [ה] השואל מחברו כלי או בהמה סתם--הרי המשאיל מחזירו, בכל עת שירצה.  שאלו לזמן קצוב--כיון שמשך וזכה בו--אין הבעלים יכולין להחזירו מתחת ידו, עד סוף זמן השאלה; ואפילו מת השואל--הרי היורשין משתמשין בשאלה, עד סוף הזמן.

א,ט  ודין הוא--הלוקח, קונה הגוף קנין עולם בדמים שנתן; ומקבל מתנה, קנה הגוף קנין עולם ולא נתן כלום; והשוכר, קנה הגוף לפירותיו עד זמן קצוב בדמים שנתן; והשואל, קנה הגוף לפירותיו עד זמן קצוב ולא נתן כלום.  כשם שהנותן כמוכר, שאינו יכול לחזור לעולם--כך המשאיל כמשכיר, שאינו יכול לחזור בתוך הזמן.

א,י  הניח להן אביהן פרה שאולה ומתה, אין חייבין באונסיה.  דמו שהיא שלאביהן, וטבחוה ואכלוה--משלמין דמי בשר בזול.  ואם הניח להן אביהן נכסים, ומתה או שטבחוה--משלמין את דמיה מנכסיו.

א,יא  [ו] השואל כלי מחברו לעשות בו מלאכה פלונית--אין המשאיל יכול להחזירו מתחת ידו, עד שיעשה בו אותה מלאכה.  וכן אם שאל ממנו בהמה לילך בה למקום פלוני--אינו יכול להחזירה מיד השואל, עד שילך בה לשם ויחזור.

א,יב  [ז] האומר לחבירו השאילני קורדום לעדר בו הפרדס הזה--עודר בו אותו הפרדס בלבד, ואינו רשאי לעדר בו פרדס אחר.  אמר לו פרדס סתם--עודר בו פרדס אחד, איזה שירצה.  שאלו לעדר בו פרדסים שלו, עודר בו כל הפרדסים שלו; ואפילו נשחת כל הברזל בעדירה, מחזיר לו הניצב שלעץ.  וכן כל כיוצא בזה.

א,יג  [ח] השואל מחברו כלי להשתמש בו, ואמר לו השאילני דבר פלוני בטובתך, כלומר אין אתה משאיל לי דבר זה כדרך כל המשאילין, אלא כפי טובת ליבך ונדיבותך, שאין אתה מקפיד על הזמן, אם אורך--אם קנו מיד המשאיל על זה--הרי השואל משתמש בו לעולם, עד שייבטל הכלי מלעשות מלאכתו; ויחזיר לו שבריו, או שייריו.  ואין השואל רשאי לחזור ולתקן הכלי, או לעשותו פעם אחרת.

א,יד  [ט] האומר לחבירו השאילני שוקת זו שלמים, ונהרסה--אינו יכול לבנותה; וכן כל כיוצא בזה.  אמר לו השאילני שוקת סתם, והשאילו שוקת ונהרסה--יש לו לבנותה.  אמר לו השאילני מקום שוקת--אם קנו מיד המשאיל, הרי השואל בונה והולך בקרקע המשאיל, עד שתבוא לידו שוקת שאפשר לו להשקות ממנה בהמתו, או ארצו כמו שהתנה עם המשאיל.

א,טו  [י] השואל פונדק מחברו ללינה, אין פחות מיום אחד; לשביתה, אין פחות משני ימים; לנישואין, אין פחות משלושים יום.

א,טז  שאל חלוק מחברו לילך בו לבית האבל, כדי שילך ויחזור; שאלו לבית המשתה, כל אותו היום; שאלו לעשות בו משתה שלו, אין פחות משבעה ימים.
 

הלכות שאלה ופיקדון פרק ב

ב,א  השואל בבעלים--אפילו נגנב או אבד בפשיעה--פטור, שנאמר "אם-בעליו עמו, לא ישלם" (שמות כב,יד):  ובלבד שישאל הבעלים תחילה או עם החפץ, כמו שביארנו.  ואחד השואל את הבעלים, או ששכרן; ואחד השואל את הבעלים לאותה המלאכה, או ששאלן ושכרן למלאכה אחרת או לשום דבר בעולם.

ב,ב  אפילו אמר לחבירו השקני מים, ושאל ממנו בהמתו, והשקהו, ונתן לו את הבהמה--הרי זו שאלה בבעלים, ופטור; משך הבהמה בתחילה, ואחר כך השקהו--אינה שאלה בבעלים.  וכן כל כיוצא בזה.

ב,ג  [ב] השאיל בהמתו או השכירה למשאוי, ויצא עימה לסעד השואל או השוכר ולטעון עמו במשאוי--הרי זו שמירה בבעלים; ואם יצא לבקר המשאוי בלבד, ולראות שלא יטענו עליה יתר מן הראוי--אינה שמירה בבעלים.

ב,ד  [ג] מלמד תינוקות, והנוטע לבני המדינה, והמקיז להן את הדם, והסופר שלהן--כל אחד מאלו וכיוצא בהן, ביום שהוא יושב בו לעסוק במלאכתו--אם השאיל או השכיר לאחד מאלו שהוא עוסק במלאכתן, הרי זו שמירה בבעלים, ואפילו פשע בו, השומר פטור.  אבל הוא ששאל או ששכר מהן--חייב, שאינן שאולין לו.

ב,ה  [ד] הרב שהוא מקרא ברצונו לתלמידים בכל עת שירצה, ואיזו מסכתא שירצה, והיו הם קבועים לבוא תמיד, ונשמט להן ממסכתא למסכתא--הרי הן שאולין אצלו, ואין הוא שאול להם.  וביום הפרק שהכול באין לשמוע עניין אותו מועד--הרי הוא שאול להם, והם אינן שאולין לו.

ב,ו  [ה] האומר לשלוחו, צא והשואל עם פרתי--אינה שאלה בבעלים:  שנאמר "אם-בעליו עמו" (שמות כב,יד)--הבעלים עצמן, לא שלוחן.  אמר לעבדו הכנעני, צא והשואל עם פרתי--הרי זו שאלה בבעלים, שיד העבד כיד רבו; נשאל העבד עימה שלא מדעת רבו, אינה שאלה בבעלים.

ב,ז  [ו] השואל מן האישה, ונשאל לו בעלה--אינה שאלה בבעלים:  שקניין פירות, אינו כקניין הגוף; ואין לבעל אלא פירות.

ב,ח  [ז] השואל מאשתו, או שותפין ששאלו זה מזה--הרי זו שאלה בבעלים.  ואם אמר השותף לחבירו, השאילני היום  למחר--אינה שאלה בבעלים.

ב,ט  [ח] שאל מן השותפין, ונשאל לו אחד מהן, וכן השותפין ששאלו, ונשאל לאחד מהן--הרי זה ספק אם היא שאלה בבעלים, או אינה.  לפיכך אם מתה, אינו משלם; ואם תפסו הבעלים, אין מוציאין מידם.  פשע בה השומר, הרי זה משלם.

ב,י  [ט] השואל את הבהמה בבעלים לרבעה, או להיראות בה, או לעשות בה פחות משווה פרוטה, או ששאל שתי פרות לעשות בהן שווה פרוטה--הרי כל אלו ספק שאלה בבעלים.

ב,יא  [י] שאלה בבעלים, ושכרה שלא בבעלים--פטור, שהשכירות תלויה בשאלה.  אבל אם שכרה בבעלים וחזר ושאלה שלא בבעלים, או ששאלה בבעלים וחזר ושכרה שלא בבעלים וחזר ושאלה שלא בבעלים, או ששכרה בבעלים וחזר ושאלה שלא בבעלים וחזר ושכרה שלא בבעלים--כל אלו ספק שמירה בבעלים היא.

ב,יב  [יא] אישה ששאלה, ואחר כך נישאת--הרי הבעל כלוקח ממנה, ואינו לא שומר שכר ולא שואל.  לפיכך אם היתה בהמה ומתה--הבעל פטור, אף על פי שהוא משתמש בה כל ימי שאלתה:  אפילו פשע בה, מפני שהוא כלוקח.  והאישה חייבת לשלם, כשיהיה לה לשלם.  ואם הודיעה את בעלה שהיא שאולה, הרי זה נכנס תחתיה.

ב,יג  כל שאמרנו שהיא שאלה בבעלים--כך אם היה שוכר או נושא שכר, הרי היא שמירה בבעלים ופטור.  וכל שאינה שאלה בבעלים, כך אינה שכירות בבעלים.  וכל שהוא ספק בשאלה, כך הוא ספק בשכירות.
 

הלכות שאלה ופיקדון פרק ג

ג,א  השואל את הפרה מחברו, ושילחה לו המשאיל ביד בנו או ביד שלוחו או ביד עבדו, אפילו שלחה לו ביד בנו או ביד עבדו או ביד שלוחו שלשואל, ומתה קודם שתיכנס לרשות השואל--הרי זה פטור.  ואם אמר לו השואל שלחה לי ביד בני ביד עבדי ביד שלוחי, או ביד בנך או ביד עבדך העברי או ביד שלוחך, או שאמר לו המשאיל הריני משלחה לך ביד בנך ביד עבדך ביד שלוחך, ביד בני ביד עבדי העברי ביד שלוחי, ואמר לו השואל שלח, ושלחה ומתה בדרך--הרי זה חייב.

ג,ב  שילחה לו המשאיל ביד עבדו הכנעני, אף על פי שאמר לו השואל שלח, ומתה--פטור:  מפני שידו כיד רבו, ועדיין לא יצאת מרשות המשאיל.  [ב] אמר לו השואל הכישה במקל, והיא תבוא אלי מאליה, ועשה המשאיל כן--אין השואל חייב בה, עד שתיכנס לרשותו; אבל אם מתה בדרך, פטור.

ג,ג  וכן בשעה שמחזירה השואל לבעלים--אם שילחה ביד אחר, ומתה קודם שתגיע לרשות המשאיל--הרי זה חייב, שעדיין היא באחריות השואל.  ואם שילחה מדעת המשאיל על ידי אחר, ומתה--פטור.  שילחה ביד עבדו הכנעני--אף על פי שאמר לו המשאיל שלח--אם מתה בדרך, חייב:  שיד העבד כיד רבו, ועדיין לא יצאת מיד השואל.

ג,ד  במה דברים אמורים, בשהחזירה בתוך ימי שאלתה.  אבל אם החזירה ביד אחר אחר ימי שאלתה--הרי זה פטור, אם מתה בדרך:  שהשאלה אחר ימי שאלתה יצאת מדין שאלה, והרי הוא כשומר שכר עליה; ולפיכך אם נשבת או מתה אחר ימי שאלתה, פטור.  וכן כל כיוצא בזה.

ג,ה  [ג] השואל פרה מחברו--שאלה חצי היום ושכרה חצי היום, שאלה היום ושכרה למחר, שאל אחת ושכר אחת, ומתה אחת מהן, המשאיל אומר שאולה מתה, ביום שהייתה שאולה מתה, בשעה שהייתה שאולה מתה, והשומר אומר איני יודע; או שאמר השומר שכורה מתה, ביום שהייתה שכורה מתה, בשעה שהייתה שכורה מתה, והמשאיל אומר איני יודע; או שאמר זה איני יודע, וזה אומר איני יודע:  המוציא מחברו, עליו הראיה.

ג,ו  לא היתה שם ראיה--יישבע השומר ששכורה מתה, או שאינו יודע, וייפטר.  זה אומר שאולה מתה, וזה אומר שכורה מתה--יישבע השומר על השכורה שמתה כדרכה כמו שטען, ויגלגל עליו שהשכורה היא שמתה.

ג,ז  [ד] השאילו שתי פרות, חצי היום בשאלה וחצי היום בשכירות, המשאיל אומר בזמן השאלה מתו שתיהן, והלה אומר אחת מתה בזמן שאלתה והאחרת איני יודע--מתוך שאינו יכול להישבע, ישלם השתיים.

ג,ח  וכן אם מסר לו שלוש פרות, שתיים שאולות ואחת שכורה, המשאיל אומר שתיים השאולות הן שמתו, והשואל אומר האחת השאולה מתה ודאי, אבל השנייה שמתה איני יודע אם היא השאולה האחרת או השכורה--מתוך שאינו יכול להישבע, שהרי אומר איני יודע--ישלם השתיים.

ג,ט  בהלכות טוען ונטען יתבאר דין זה וכיוצא בו, מכל הטוענין שאינן יכולים להישבע, וכיצד משלמין, ומאיזה טעם הן משלמין.
 

הלכות שאלה ופיקדון פרק ד

ד,א  המפקיד אצל חבירו בחינם, ונגנב או אבד--הרי זה נשבע, ונפטר:  שנאמר "וגונב, מבית האיש . . . ונקרב בעל-הבית אל-האלהים:  אם-לא שלח ידו, במלאכת רעהו" (שמות כב,ו-ז).  ומגלגלין עליו בתוך השבועה, שלא פשע בה אלא שומר כדרך השומרין, ולא שלח בו יד, ואחר כך נגנב:  שאם נגנב אחר ששלח יד בפיקדון, חייב באחריותו.

ד,ב  הואיל ופוטר הכתוב את שומר חינם מן הגניבה, קל וחמר מן האונסין הגדולים כגון שבורה ושבויה ומתה:  והוא, שלא שלח יד בפיקדון; אבל אם שלח יד בפיקדון, חייב באונסיו.

ד,ג  כיצד דרך השומרין, הכול לפי הפיקדון:  יש פיקדון שדרך שמירתו להניחו בבית שער, כגון הקורות והאבנים; ויש פיקדון שדרך שמירתו להניחו בחצר, כגון חבילות שלפשתן הגדולות וכיוצא בהן; ויש פיקדון שדרך שמירתו להניחו בבית, כגון שמלה וטלית; ויש פיקדון שדרך שמירתו להניחו בתיבה או במגדל ונועל עליו, כגון בגדי משי וכלי כסף וכלי זהב וכיוצא בהן.

ד,ד  [ג] השומר שהניח הפיקדון במקום שאינו ראוי לו, ונגנב משם או אבד--אפילו נאנס שם, כגון שנפלה דליקה ונשרף כל הבית--הרי זה פושע, וחייב לשלם.  ואף על פי שהניח הפיקדון עם שלו--אם ראוי לשמירה, פטור; ואם אין המקום ראוי לשמירה, חייב:  בשלו, הוא רשאי; ואינו רשאי, בשלאחרים.

ד,ה  [ד] הכספים והדינרין--אין להם שמירה אלא שיטמנם בקרקע, וייתן עליהם טפח עפר, או יטמנם בכותל בטפח הסמוך לקרקע, או בטפח הסמוך לשמי קורה; אבל לא באמצע הכותל, שמא יחפרו שם הגנבים, ויגנבו.  אפילו נעל עליהם כראוי בתיבה, או החביא אותם במקום שאין אדם מכירו ולא מרגיש בו--הרי זה פושע, וחייב לשלם.

ד,ו  הורו מקצת המבינים, שהוא הדין לכל דבר שמשאו קל ואין הקרקע מאבדת אותו במהרה, כגון לשונות שלכסף, ואין צריך לומר לשונות שלזהב ואבנים טובות --שאין להם שמירה אלא בקרקע; ולזה דעתי נוטה.

ד,ז  [ה] המפקיד אצל חבירו כספים ערב שבת בין השמשות--אינו חייב לטרוח ולקבור אותן, עד מוצאי שבת.  ואם נתאחר למוצאי שבת כדי לקוברן, ולא קברן, ונגנבו, או נאנסו--חייב; ואם תלמיד חכמים הוא--אינו חייב, עד שישהה כדי לקוברן אחר שיבדיל.

ד,ח  [ו] הפקיד אצל חבירו כספים בדרך להוליכם לביתו, או ששילח עמו מעות ממקום למקום--צריכין שיהיו צרורין ומונחין בידו, או קשורין כראוי על בטנו מכנגד פניו, עד שיגיע לביתו, ויקברם כראוי.  ואם לא קשרן כדרך הזאת--אפילו נאנסו--חייב לשלם, שהרי תחילתו בפשיעה.

ד,ט  מעשה באחד שהפקיד מעות אצל חבירו, והניחם במחיצה שלקנים, והרי הן טמונים בעובי המחיצה, ונגנבו משם.  ואמרו חכמים, אף על פי שזו שמירה מעולה לעניין גניבה, אינה שמירה כראוי לעניין האש; ומאחר שלא טמנם בקרקע או בכותל בניין, פושע הוא, וכל שתחילתו בפשיעה וסופו באונס, חייב.  וכן כל כיוצא בזה.

ד,י  [ז] המפקיד אצל חבירו בין כלים בין מעות, ואמר לו תן לי פקדוני, ואמר לו השומר איני יודע היאך הנחתי פיקדון זה, או באיזה מקום קברתי הכספים, המתן לי עד שאבקש ואמצא, ואחזיר לך--הרי זה פושע, וחייב לשלם מיד.

ד,יא  [ח] כל המפקיד אצל בעל הבית, בין כלים בין מעות--על דעת אשתו ובניו ובני ביתו הגדולים הוא מפקיד.  אבל אם מסרן לבניו ובנותיו הקטנים, או לעבדיו בין גדולים בין קטנים, או לאחד מקרוביו שאינן שרויין עמו בבית וסומכין על שולחנו, ואין צריך לומר אם מסרן לאחר--הרי זה פושע, וחייב לשלם, אלא אם כן הביא השומר השני ראיה שלא פשע, כמו שביארנו.

ד,יב  מעשה באחד שהפקיד מעות אצל חבירו, ונתנם השומר לאמו, והחביאה אותן ולא טמנה אותן, ונגנבו.  ואמרו חכמים, אין השומר חייב לשלם מפני שנתנם לאמו, שכל המפקיד, על דעת בניו ובני ביתו הוא מפקיד:  ואף על פי שלא אמר לה, פיקדון הם; יש לו לטעון כל שכן שהיא נזהרת בהן, אם הן שלי.  וכן אין אמו חייבת לשלם, שהרי לא אמר לה שהן פיקדון.  ואמרו חכמים, יישבע השומר שאותן המעות עצמן הן שנתנן לאמו, ותישבע האם שהחביאה אותן ונגנבו; ויפטרו שניהם.  וכן כל כיוצא בזה.

ד,יג  [ט] מכאן אתה למד, שהשומר שמסר הפיקדון לאשתו ובני ביתו, והודיען שהוא פיקדון, ולא שמרו כדרך השומרין--שהן חייבין לשלם לבעל הפיקדון, ובעל הבית פטור:  שכל המפקיד, על דעת אשתו ובניו ובני ביתו הוא מפקיד.

ד,יד  מעשה באחד שהפקיד כישות אצל חבירו, והיה לשומר כישות אחרת, ואמר לשמשו מזה הכישות השלך לתוך השיכר, והלך השמש והשליך מכישות שלפקדון.  אמרו חכמים, השמש פטור, שהרי לא אמר מזה השלך ומזה אל תשליך, ודימה שהוא מראה מקום לו ואינו מקפיד על זה.  וכן בעל הבית פטור, שהרי אמר לו מזה השלך.  ואינו משלם אלא דמי מה שנהנה בלבד; לפיכך אם נעשה השיכר חומץ, פטור מלשלם.  ובין כך ובין כך, חייב השומר שבועה שכך אירע.  וכן כל כיוצא בזה.
 

הלכות שאלה ופיקדון פרק ה

ה,א  מי שהפקידו אצלו מעות שלעניים או שלפדיון שבויים, ופשע בהם ונגנבו--פטור:  שנאמר "לשמור" (שמות כב,ו), ולא לחלק לעניים; והרי הוא ממון שאין לו תובעים.  אפילו באו עליו גנבים, וקדם והציל עצמו בממון השבויים--פטור:  אין לך פדיון שבויים גדול מזה.

ה,ב  במה דברים אמורים, בשאין זה הממון המופקד לעניי מקום זה, או לשבויים אלו.  אבל אם היה לעניים אלו או לשבויים אלו, והרי הוא קצוץ להן--הרי זה ממון שיש לו תובעין; וישלם אם פשע, או יישבע שלא פשע, כדרך כל השומרים.

ה,ג  [ב] המפקיד אצל חבירו ממון או כלים חשובין, ובאו עליו גנבים, וקדם ונתן להם הפיקדון להציל עצמו--אם היה אמוד שהוא בעל ממון--חייב:  שחזקתו שבגללו באו הגנבים, ונמצא זה הציל עצמו בממון חבירו.  ואם אינו אמוד--חזקתו שלא באו אלא לשמע הפיקדון, ופטור.  וכן כל כיוצא בזה.

ה,ד  [ג] המפקיד אצל חבירו כלים או פירות, ובאו גנבים וגנבום בפניו, ואלו היה צווח, היו באין בני אדם ומצילין אותן--הואיל ולא צווח--הרי זה פושע, וחייב לשלם.  וכן כל כיוצא בזה.

ה,ה  [ד] שניים שהפקידו אצל אחד, זה מאה וזה מאתיים, וכל אחד משניהם אומר אני הוא שהפקדתי המאתיים, והשומר אומר איני יודע--יישבע כל אחד מהן שהפקיד מאתיים כדין כל נשבע ונוטל, וייתן מאתיים לזה ומאתיים לזה; ויפסיד מאה מביתו, שהרי הוא פושע, שהיה לו לכתוב שם כל אחד, על כיס שלו.

ה,ו  לפיכך אם הביאו לו השניים כאחד, השלוש מאות בכרך אחד, ובאו ותבעו, וכל אחד אומר המאתיים שלי--נותן מאה לזה ומאה לזה; והשאר יהיה מונח אצלו עד לעולם, או עד שיודה לחבירו:  שהרי הוא אומר להם, כיון שראיתי שאין אתם מקפידין זה על זה, והבאתם בכרך אחד, לא הטרחתי עצמי לידע ולזכור תמיד, מי בעל המאה ומי בעל המאתיים.

ה,ז  וכן אם הפקידו אצלו שני כלים, אחד גדול ואחד קטן, וכל אחד ואחד אומר אני הוא בעל הגדול-- שניהם; וייתן הגדול לאחד מהם, ודמי הגדול לשני, ויישאר לו הקטן.  ואם הביאום כאחד בכרך אחד--נותן הקטן לאחד מהן, ומתוך הגדול נותן דמי הקטן לשני, והשאר יהיה מונח אצלו, עד שיודה לחבירו או עד לעולם.

ה,ח  וכן מי שתבעוהו שניים, זה אומר אני הוא בעל הפיקדון וזה אומר אני הוא, והשומר אומר אחד מכם הוא, ואיני יודע מי הוא--ישלם לשניהם.

ה,ט  וכן שניים שהפקידו שתי בהמות אצל רועה, ומתה אחת מהן, ואינו יודע שלמי היתה--ישלם לשניהם.  ואם הפקידו בעדרו שלא מדעתו--מניח הבהמה ביניהם, ומסתלק; ותהיה מונחת, עד שיודה האחד לחבירו או עד שירצו לחלוק אותה.

ה,י  [ה] המפקיד פירות אצל חבירו, הרי זה לא יערבם עם פירותיו.  עבר ועירבן--יחשב כמה היו פירותיו, וכמה היה הפיקדון, ויראה כמה חסר הכול, ויחשב חסרון הפיקדון; וייתן לו, אחר שיישבע.

ה,יא  נסתפק מהן, ולא ידע כמה נסתפק--יוציא לו חסרונות לחיטים ולאורז קלוף, ארבעת קבין ומחצה לכל כור; לשעורים ולדוחן, תשעת קבין לכל כור; לכוסמין ולזרע פשתן בגבעוליו ולאורז שאינו קלוף, שלוש סאין לכל כור.  וכמדה הזאת, לכל שנה ושנה.

ה,יב  במה דברים אמורים, שמדד לו בימות הגורן, והחזיר לו בימות הגורן.  אבל אם מדד לו בימות הגורן, והחזיר לו בימות הגשמים--אינו מוציא לו חסרונות, מפני שהן מותירות.

ה,יג  וכן מוציא לו שתות, ליין; ושלושת לוגין שמן למאה לוג, מהן לוג ומחצה שמרים ולוג ומחצה בלע.  אם היה שמן מזוקק, אינו מוציא לו שמרים; ואם היו הקנקנים ישנים, אינו מוציא לו בלע.

ה,יד  [ו] הפקיד אצלו פירות שאינן מדודין, ועירבן עם פירותיו ולא מדדן--הרי זה פושע.  בעל הפיקדון אומר כך וכך היו, והשומר אומר איני יודע--ישלם בלא שבועה:  שהרי חייב עצמו בתשלומין, ואינו יודע כמה הוא חייב; ונמצא מחוייב שבועה, ואינו יכול להישבע.  וכזה הורו רבותיי, רבי יוסף הלוי ורבו.

ה,טו  וכן כל שומר שנתחייב לשלם, ואמר איני יודע כמה דמים אני חייב לשלם, והבעלים אומרים אנו יודעין, וכך וכך היה שווה--ייטלו בלא שבועה:  והוא שיטענו, דבר שהן אמודין בו; ויש לשומר להחרים על מי שלוקח ממנו, יתר מן הראוי לו.

ה,טז  ומניין שהדין כך הוא:  הגע עצמך שהפקיד אצלו כיס מלא זהובים, ופשע בו, הבעלים אומרים מאתיים דינר היו בו, והשומר אומר ודאי שהיה בו דינרים אבל איני יודע כמה היו; נמצא זה כטוען מאתיים, והודה לו במקצת ואמר השאר איני יודע, שהוא מחוייב שבועה ואינו יכול לישבע, ומשלם כמו שיתבאר.

ה,יז  [ז] מת אביו, והניח לו שק צרור, והפקידו אצל חבירו, ופשע בו--המפקיד אומר איני יודע מה היה בו, שמא מרגליות היו בו, וכן השומר אומר איני יודע כמה אני חייב לשלם, שמא זכוכית היה מלא--שורת הדין ביניהן:  שאני אומר בטענה זו שיישבע השומר בתקנת חכמים, שאינו ברשותו, ויכלול בשבועתו שאינו יודע בוודאי, שהיה בו יתר על שווה כך וכך; וישלם מה שהודה בו.  וכן כל כיוצא בזה.

ה,יח  מעשה באחד שהפקיד שק צרור אצל חבירו, ופשע בו--המפקיד אומר חלי זהב  וכיוצא בהן היו בו, והשומר אומר איני יודע שמא סיגים או חול היה בו.  ואמרו חכמים, יישבע בעל הפיקדון וייטול; והוא שיטעון דבר שהוא אמוד בו, או שהוא אמוד להפקידו אצלו.  ולמה נשבע כאן בעל הפיקדון:  לפי שאין השומר מחוייב שבועה--שאפילו הודה ואמר בריא לי שהיה מלא סיגים, והמפקיד אומר מרגליות היו, השומר נשבע היסת ונפטר, כמי שטענו חיטים והודה לו בשעורים.  וכן כל כיוצא בזה.  ובהלכות טוען ונטען, יתבארו עיקרי הדברים.
 

הלכות שאלה ופיקדון פרק ו

ו,א  שומר חינם שאמר הריני משלם, ואיני נשבע--אם היה הפיקדון דבר שכל מינו שווה ומצוי בשוק לקנות כמותו כגון פירות, או יריעות שלצמר או שלפשתן השוות בכל עניינם, או קורות המצויות, וכל כיוצא בהן--הרי זה משלם, ואינו נשבע.  אבל אם היה הפיקדון בהמה, או בגד מציר, או כלי מתוקן, או דבר שאינו מוצא לקנות כמותו בשווה--חוששין שמא עיניו נתן בו, ומשביעין אותו בתקנת חכמים שבועה בנקיטת חפץ שאינו ברשותו; ואחר כך משלם.

ו,ב  והוא הדין לשאר השומרין, כגון השואל שאמר מתה או נגנבה, ושומר שכר והשוכר, שאמר נגנבה או אבדה--אף על פי שהן חייבין לשלם--משביעין אותן שבועה שאינה ברשותן, ואחר כך משלמין דמי הבהמה או החפץ:  שאנו חוששין לו, שמא עיניו נתן בה.  ואם אמרו הבעלים, יתר על זה היה שווה--כולל בשבועתו שאינו שווה אלא כך וכך.

ו,ג  נמצא כל שומר שנשבע שבועת השומרין, כולל בשבועתו שלושה דברים--ששומר כדרך השומרין, ושאירעו כך וכך והרי אינו ברשותו, ושלא שלח בו יד קודם שאירעו המאורע הפוטר אותו.  ואם רצה לשלם--נשבע שאינו ברשותו, וכולל בשבועתו שכך וכך היה שווה.

ו,ד  [ב] יש לשומר להתנות שאינו שומר כדרך השומרין, אלא מעות אלו שתפקיד אצלי בזווית ביתי אני מניח אותן, וכיוצא בזה.  טען השומר שתנאי היה בינינו, ובעל הפיקדון אומר לא היה שם תנאי--אף על פי שהפקיד אצלו בעדים--מתוך שיכול לומר שמרתי כדרך השומרין ונאנסתי, נאמן לומר שהיה ביניהן תנאי.  לפיכך יישבע שלא שלח בו יד, ושאינו ברשותו, ושהיה ביניהן תנאי.

ו,ה  [ג] שומר חינם שהביא ראיה שלא פשע--פטור משבועה, ואין אומרים שמא שלח בו יד קודם שאבד.  ובעל הפיקדון שהביא ראיה שפשע השומר, משלם; ואם טען ואמר תנאי היה בינינו--אינו נאמן, שהרי יש עדים שפשע.

ו,ו  [ד] הפקיד אצל חבירו בעדים, ובאו עדים שזה החפץ בפנינו הפקידו אצלו--אין השומר יכול לטעון ולומר חזרתי ולקחתיו ממנו, או נתנו לי במתנה.  לפיכך אם מת השומר, מוציאין הפיקדון עצמו מן היתומים בלא שבועה.

ו,ז  ולא עוד אלא מי שבא ואמר כך וכך הפקדתי אצל אביכם, ונתן סימנין מובהקין, ונמצא הפיקדון כמו שאמר, והיה הדיין יודע שלא היה המת אמוד שזה הפיקדון שלו--יש לדין הזה ליתן הפיקדון לזה שנתן סימניו:  והוא שלא יהיה המפקיד, רגיל להיכנס לזה שמת; אבל אם היה רגיל אצלו--שמא שלאחר הוא, והכיר הסימנין שלו.

ו,ח  באו עדים והעידו לדין שאין זה אמוד, אין מוציאין מן היתומים בעדותן:  שאין זה ראיה ברורה, ואומדן דעתן אינו אומד דעתו; ואין לו לדין אלא מה שדעתו סומכת עליו, כמו שיתבאר בהלכות סנהדרין.

ו,ט  מעשה באחד שהפקיד שומשמין אצל חבירו בעדים, ובא לתובעו, ואמר לו החזרתים לך, אמר לו המפקיד והלוא כך וכך היא מדתם והרי הם מונחים אצלך בחבית, אמר לו שלך החזרתי לך, ואלו אחרים הן.  ואמרו חכמים, אין מוציאין מידו, שמא אלו השומשמין שלשומר הן; אלא יישבע השומר בנקיטת חפץ שהחזיר, כמו שביארנו.

ו,י  [ה] בעל הפיקדון שתבע פקדונו, ונתן לו השומר, ואמר המפקיד אין זה פקדוני אלא אחר הוא, או שלם היה ואתה שברתו, או חדש היה ואתה נשתמשת בו, מאה סאין הפקדתי אצלך ואין אלו אלא חמישים, ובעל הבית אומר זה הוא שהפקדת בעצמו, ומה שנתת אתה נוטל--הרי השומר נשבע היסת, כשאר כל הנתבעין:  שאין כל שומר נשבע שבועת השומרין האמורה בתורה, אלא בזמן שמודה בעצמו שלפקדון כמו שהמפקיד אומר, וטוען שנגנב או מת או נשבה; כללו שלדבר, טוען לפטור עצמו מן התשלומין.  אבל אם אמר, זה הוא שהשאלתני, או שהשכרת לי, או שנטלתי שכר על שמירתו, והבעלים אומרים אינו זה אלא אחר, או נשתנה מכמות שהיה--השוכר נשבע היסת; או שבועת התורה, אם הודה במקצת.

ו,יא  כיצד:  מאה סאה הפקדתי אצלך, והשומר אומר לא הפקדת אצלי אלא חמישים--נשבע שבועת התורה, מפני שהודה במקצת:  לא משום שבועת השומרין.  מאה כור שלחטים הפקדתי אצלך, והוא אומר לא הפקדת אצלי אלא מאה כור שלשעורים--נשבע היסת כשאר כל הנשבעין בטענה כזו.
 

הלכות שאלה ופיקדון פרק ז

ז,א  המפקיד פירות אצל חבירו--הרי זה לא ייגע בהן, ואף על פי שהן חוסרין ומתמעטין והולכין.  במה דברים אמורים, בשחסרו חסרון הראוי להן בכל שנה.  אבל אם חסרו יותר מכדי חסרונן--מוכרן בבית דין, מפני השב אבדה לבעלים; וכשהוא מוכרן, ימכור לכוהנים בדמי תרומה, שמא עשו אותן הבעלים תרומה או תרומת מעשר, על פירות אחרות.

ז,ב  המפקיד אצל חבירו פירות והרקיבו, יין והחמיץ, דבש ונפסד--עושה תקנה לבעל הפיקדון, ומוכרן לו בבית דין:  אף על פי שעמדו בהפסדן, ואין ההפסד פוסה בהן--הרי הקנקנים והכלים מוסיפין הפסד.

ז,ג  המפקיד חמץ אצל חבירו, והגיע הפסח--הרי זה לא ייגע בו, עד שעה חמישית מיום ארבעה עשר; יוצא ומוכרו בשוק לשעתו, משום השב אבדה לבעלים.  והוא הדין לשאר הפקדונות, שלא ייגע בהן, אף על פי שהוא יודע בוודאי שיוזלו בזמן פלוני, או יאנוס אותם המלך:  שמא יבואו בעליהן מקודם, ויטלו ממונם.

ז,ד  המפקיד ספר תורה אצל חבירו, גוללו אחד לשנים עשר חודש.  ואם כשהוא גוללו, פותחו וקורא בו--מותר; אבל לא יפתח בגלל עצמו, ויקרא.  והוא הדין לשאר הספרים.  ואם פתח, וקרא בגלל עצמו--הרי שלח יד בפיקדון, ונתחייב באונסין.

ז,ה  הפקיד אצלו כסות שלצמר--מנערה אחת לשלושים יום, כדרך שאמרו באבידה; וכן כל כיוצא בזה, שזו חובה עליו משום השב אבדה לבעלים.  במה דברים אמורים, בפיקדון שהלכו בעליו למדינת הים; אבל אם היו עמו באותה הארץ--הרי זה לא ייגע בו, אף על פי שהוא אבד.

ז,ו  [ה] כל המוכר פיקדון על פי בית דין, הרי זה מוכר לאחרים; ואינו מוכר לעצמו, מפני החשד.  והדמים יהיו מונחים אצלו, ויש לו להשתמש בהן; לפיכך הרי הוא עליהן שומר שכר, אף על פי שעדיין לא נשתמש בהן.

ז,ז  [ו] המפקיד מעות אצל השולחני, או החנווני--אם היו צרורין וחתומין, או קשורין קשר משונה--הרי זה לא ישתמש בהן; לפיכך אם אבדו או נגנבו, אינו חייב באחריותן.  ואם אינן חתומין, ולא קשורין קשר משונה--אף על פי שהן צרורין, יש לו להשתמש בהן; לפיכך הוא נעשה עליהם שומר שכר, ואם אבדו או נגנבו, חייב באחריותן.  נאנסו, כגון שאבדו בליסטיס מזויין--הרי זה פטור.  [ז] במה דברים אמורים, קודם שישתמש בהן; אבל אחר שנשתמש בהן--נתחייב באחריותן ככל מלווה שבעולם, עד שיחזירן לבעלים.

ז,ח  המפקיד מעות אצל בעל הבית, בין צרורין בין מותרין--הרי זה לא ישתמש בהן; לפיכך אם אבדו או נגנבו, אינו חייב באחריותן--והוא, שיטמנם בקרקע כמו שביארנו.

ז,ט  המפקיד חבית אצל חבירו, בין שיחדו לה הבעלים מקום בין שלא ייחדו לה מקום, וטלטלה לצרכו ונשברה, בין מתוך ידו נשברה בין אחר שהחזירה למקום שיחדו לה נשברה--חייב לשלם; טלטלה לצורכה, בין שנשברה מתוך ידו בין שנשברה משהניחה במקום אחר--הרי זה פטור.

ז,י  אין מקבלין פקדונות לא מן הנשים, ולא מן העבדים, ולא מן התינוקות.  קיבל מן האישה, יחזיר לאישה; מתה, יחזיר לבעלה.  קיבל מן העבד, יחזיר לעבד; מת, יחזיר לרבו.  קיבל מן הקטן--יקנה לו בו ספר תורה, או דקל שיאכל פירותיו.  וכולן שאמרו בשעת מיתתן, שלפלוני הם--אם נאמנין לו, יעשה כפירושן; ואם לאו, יחזיר ליורשיהם.

ז,יא  הפיקדון והאבידה, לא ניתנו ליתבע אלא במקומם.  כיצד:  הפקיד אצלו בירושלים, אינו יכול לתובעו בנוב; ואם החזיר לו פקדונו בנוב, מקבלו ממנו.  הפקיד אצלו ביישוב, והביא לו פקדונו במדבר--אינו מקבלו ממנו, אלא יאמר לו הרי הוא באחריותך, עד שתחזירהו לי ביישוב, כדרך שהפקדתי אצלך ביישוב.

ז,יב  המפקיד אצל חבירו, והלך בעל הפיקדון למדינת הים, והרי השומר רוצה לפרש, או לצאת בשיירה--יש מי שהורה שאם בא השומר והביא הפיקדון לבית דין, נפטר מאחריות שמירתו.  ודברים שלטעם הם, שאין אוסרין זה במדינה זו, מפני פיקדון שלזה שברח; ואי אפשר לו להוליכו עמו, שמא יארע לו אונס, ויהיה חייב באחריותו.  ובית דין מפקידין אותו ביד נאמן אצלם, משום השב אבדה לבעלים.
 

הלכות שאלה ופיקדון פרק ח

ח,א  המפקיד אצל חבירו בהמה או כלים, ונגנבו או אבדו, ואמר הריני משלם, ולא רצה להישבע, ונמצא הגנב--משלם תשלומי כפל; טבח או מכר, משלם תשלומי ארבעה וחמישה.  למי משלם--למי שהיה הפיקדון אצלו, שהרי אמר אשלם.

ח,ב  חזרה הבהמה עצמה--חוזרת לבעליה, היא וגיזותיה וולדותיה:  שאין זה השומר קונה שבח הבא מגופה, אלא שבח הבא מאליו.  וכבר ביארנו שאין הגנב מחזיר גיזות וולדות, אלא לפני ייאוש.

ח,ג  נשבע השומר ולא רצה לשלם, ואחר כך נמצא הגנב--משלם תשלומי כפל; טבח או מכר, משלם תשלומי ארבעה וחמישה.  למי משלם, לבעל הפיקדון.

ח,ד  וכן השוכר פרה מחברו, ונגנבה, ואמר הריני משלם ואיני נשבע, ואחר כך הוכר הגנב--משלם תשלומי כפל ותשלומי ארבעה וחמישה לשוכר:  שאילו רצה השוכר, היה נשבע שנגנבה באונס, ונפטר.

ח,ה  [ב] שומר חינם שאמר פשעתי, זכה בכפל:  שהרי חייב עצמו לשלם; ואלו רצה, אמר נגנבה או אבדה, והיה נפטר.  וכן נושא שכר, והשוכר שאמר נגנבה--קנה הכפל:  שהרי חייב עצמו לשלם; ואלו רצה, אמר מתה, והיה נפטר.  אבל השואל--אינו קונה הכפל, עד שישלם מעצמו.  קדם ושילם מעצמו, ואחר כך הוכר הגנב--משלם כפל ותשלומי ארבעה וחמישה לשואל.

ח,ו  [ג] כל הקונה הכפל, קונה השבח הבא מאליו.  כיצד:  הפקיד ארבע סאין אצל חבירו, והרי הן שווין סלע, ונגנבו או אבדו, ואמר הריני משלם סלע ואיני נשבע, ואחר כך נמצאו, והרי הן שווין ארבע סלעים--הרי הן שלשומר, ואינו משלם אלא סלע.

ח,ז  במה דברים אמורים, שלא הטריחן לבעלים בדין.  אבל אם הודה שפשע, וחייבוהו בית דין ליתן, ולא נתן ברצונו, עד שכפוהו בית דין על כורחו ונטלו ממנו, ואחר כך הוכר הגנב, או נמצא הפיקדון--יחזיר לבעלים כמות שהוא, ומחזירין לשומר הדמים שלקחו ממנו.  ואם כלים או קרקע גבו בית דין ממנו בשומה, מחזיר לשומר כליו או שדהו.

ח,ח  [ד] תבעוהו בעלים לשומר, ונשבע, ואחר כך שילם, והוכר הגנב--הואיל ושילם ברצונו, זכה בכפל, אף על פי שהטריחן בתחילה לדין, עד שנשבע.  אמר השומר בתחילה איני משלם, וחזר ואמר הריני משלם--זכה בכפל.

ח,ט  [ה] אמר הריני משלם, וחזר ואמר איני משלם, או שאמר הריני משלם ומת, ואמרו הבנים אין אנו משלמין, או שלא הספיק לתבוע את השומר עד שמת, ותבע את הבנים ושלמו בני השומר, או ששלמו הבנים לבנים, או ששילם השומר מחצה; שאל שתי פרות ושילם אחת מהן, שאל משותפין ושילם לאחד מהן, שותפין ששאלו ושילם אחד מהן, שאל מן האישה ושילם לבעלה, אישה ששאלה ושילם בעלה:  כל אלו ספק, והרי הכפל מוטל בספק, ואינו תחת יד אחד מהן; לפיכך חולקין הכפל או השבח, בין בעל הפיקדון ובין השומר.  ואם קדם אחד מהן, ותפס הכול--אין מוציאין מידו, ואפילו בחוצה לארץ.

ח,י  [ו] נגנב הפיקדון באונס, ואחר כך הוכר הגנב--אחד שומר חינם ואחד שומר שכר--עושה דין עם הגנב, ואינו נשבע.  קדם ונשבע, ואחר כך הוכר הגנב--אם שומר חינם הוא--רצה, עומד בשבועתו, רצה, עושה דין עם הגנב; ואם שומר שכר הוא, עושה עמו דין.  נגנב הפיקדון באונס, והחזירו הגנב לבית השומר, והרי הוא בהמה, ומתה שם בפשיעה--יש בדבר ספק אם כלתה שמירתו ונפטר, או עדיין לא כלתה שמירתו.  לפיכך השומר פטור מלשלם; ואם תפסו הבעלים, אין מוציאין מידם.
 

 

הלכות מלוה ולווה

יש בכללן שתים עשרה מצוות--ארבע מצוות עשה, ושמונה מצוות לא תעשה; וזה הוא פרטן:  (א) להלוות לעני ומך; (ב) שלא  אותו; (ג) לנגוש את הנוכרי; (ד) שלא ימשכן בעל חוב בזרוע; (ה) להחזיר המשכון לבעליו, בזמן שהוא צריך לו; (ו) שלא יאחר המשכון מבעליו העני, בעת שהוא צריך לו; (ז) שלא יחבול אלמנה; (ח) שלא יחבול כלים שעושין בהן אוכל נפש; (ט) שלא ייתן המלווה בריבית; (י) שלא ילוה הלווה בריבית; (יא) שלא יתעסק אדם בין מלוה ולווה בריבית, לא יעיד ביניהן, ולא יכתוב שטר, ולא יערוב; (יב) ללוות מן הנוכרי ולהלוות לו בריבית.  וביאור מצוות אלו בפרקים אלו.
 

הלכות מלוה ולווה פרק א

א,א  מצות עשה להלוות לעניי ישראל, שנאמר "אם-כסף תלווה את-עמי, את-העני עימך" (שמות כב,כד):  יכול רשות, תלמוד לומר "העבט, תעביטנו . . ." (דברים טו,ח).  ומצוה זו, גדולה מן הצדקה על העני השואל--שזה כבר נצרך לשאול, וזה עדיין לא הגיע למידה זו.  והתורה הקפידה על מי שימנע מלהלוות לעני, שנאמר "ורעה עינך באחיך האביון . . ." (דברים טו,ט).

א,ב  כל הנוגש את העני, והוא יודע שאין לו מה יחזיר לו--עובר בלא תעשה, שנאמר "לא-תהיה לו, כנושה" (שמות כב,כד).  ומצות עשה לנגוש את הנוכרי, ולהצר לו--שנאמר "את-הנוכרי, תיגוש" (דברים טו,ג):  מפי השמועה למדו, שזו מצות עשה.

א,ג  אסור לאדם להיראות לבעל חובו, בזמן שיודע שאין לו, אפילו לעבור לפניו:  שלא יפחידו או יכלימו, אף על פי שאינו תובעו; ואין צריך לומר, אם תבעו.  וכשם שאסור לזה לתבוע--כך אסור ללווה לכבוש ממון חבירו שבידו ולומר לו לך ושוב, והוא יש לו:  שנאמר "אל-תאמר לרעך, לך ושוב" (משלי ג,כח).

א,ד  וכן אסור ללווה ליקח ההלואה, ולהוציאה שלא לצורך ולאבדה, עד שלא ימצא בעל חוב מאין יגבה, אף על פי שהמלוה עשיר גדול.  ועושה זה--רשע הוא, שנאמר "לווה רשע, ולא ישלם" (תהילים לז,כא).  וציוו חכמים, יהי ממון חבירך חביב עליך כשלך.

א,ה  [ד] כשיתבע המלווה הלואתו--אף על פי שהוא עשיר, והלווה דחוק וטרוד במזונות--אין מרחמין בדין, אלא גובין לו חובו עד פרוטה אחרונה מכל המיטלטלין שימצאו לו.  ואם לא הספיקו המיטלטלין--גובין מן הקרקע, אחר שמחרימין על מי שיש לו מיטלטלין או מי שידע לו מיטלטלין, ולא יביאם לבית דין.  וגובין מכל קרקע שיש לו:  אף על פי שהיא משועבדת לכתובת אשתו, או לבעל חוב שקדם--גובין לזה; ואם יבוא הראשון ויטרוף, יטרוף.

א,ו  טען הלווה שמטלטלין אלו שבידי אינן שלי, אלא פיקדון הם בידי, או שכורין, או שאולין--אין שומעין לו:  אלא או יביא ראיה, או יגבה מהן בעל חובו.

א,ז  [ה] אין בעל חוב גובה לא מכסות אשתו ובניו שללווה, ולא מבגדים צבועים שצבען לשמן, אף על פי שעדיין לא לבשו אותן, ולא מסנדלים חדשים שלקחן לשמן; אלא הרי אלו שלהן.  במה דברים אמורים, בכלי החל.  אבל בגדי השבת והמועד, גובה אותן בעל חוב; ואין צריך לומר אם היו בהן טבעות, וחלי זהב או כסף--שהכול לבעל חובו.

א,ח  [ו] היו לו מיטלטלין או קרקע, והרי עליו שטרי חובות לגויים, ואמר הרי כל נכסיי משועבדין לגויים, ואם ייטלו אותן הישראליים בחובם, יאסרו אותי הגויים בחובן, ואהיה בשביה--הורו רבותיי שאין שומעין לו, ויגבו הישראליים; וכשיבואו הגויים ויאסרוהו, הרי כל ישראל מצווין לפדותו.

א,ט  [ז] מסדרין לבעל חוב, כדרך שמסדרין בערכין.  כיצד:  אומרין ללווה הבא כל המיטלטלין שיש לך, ולא תניח אפילו מחט אחת.  ונותנין לו מן הכול, מזון שלושים יום.  וכסות שנים עשר חודש, מכסות הראויה לו; לא שילבוש בגדי משי או מצנפת זהובה, אלא מעבירין אותה ממנו, ונותנין לו כסות הראויה לו לשנים עשר חודש.  ומיטה לישב עליה, ומיטה ומצע הראויין לו לישן עליהם; ואם היה עני, מיטה ומפץ לישן עליו.  ואין נותנין כלים כאלו לאשתו ובניו, אף על פי שהוא חייב במזונותם.  ונותנין לו סנדליו ותפליו.

א,י  היה אומן--נותנין לו שני כלי אומנות, מכל מין ומין:  כגון שהיה חרש--נותנין לו שני מעצדין, ושתי מגירות.  היה לו מין אחד מרובה, ומין אחד מועט--נותנין לו שניים מן המרובה, וכל שיש לו מן המועט; ואין לוקחין לו כלים מדמי המרובה.

א,יא  היה איכר או חמר, אין נותנין לו לא צמדו ולא חמורו; וכן אם היה ספן, אין נותנין לו ספינתו:  אף על פי שאין לו מזונות אלא מאלו.  אין אלו כלים, אלא נכסים; ויימכרו עם שאר המיטלטלין בבית דין, וינתנו לבעל חובו.

א,יב  [ח] מלוה שבא להיפרע שלא בפני הלווה, כגון שהיה הלווה במדינה רחוקה, ותפסה האישה מיטלטלין מנכסי הבעל, כדי שתיזון מהן--מוציאין אותן מידה, ונותנין לבעל חוב:  שאפילו היה בעלה עומד--לא היה יכול לזון את אשתו ובניו, עד שיפרע כל חובו.
 

הלכות מלוה ולווה פרק ב

ב,א  דין תורה שבזמן שיתבע המלווה את חובו--אם נמצאו ללווה נכסים--מסדרין לו, ונותנין לבעל חוב את השאר כמו שביארנו.  ואם לא נמצא ללווה כלום, או נמצא לו דברים שמסדרין לו בלבד--ילך הלווה לדרכו.  ואין אוסרין אותו, ואין אומרים לו הבא ראיה שאתה עני, ולא משביעין אותו כדרך שדנין הגויים, שנאמר "לא-תהיה לו, כנושה" (שמות כב,כד); אלא אומרים למלווה, אם אתה יודע נכסים לזה המחוייב לך, לך ותפוס אותן.

ב,ב  טען שיש לו מיטלטלין והחביא אותן, והרי הן בתוך ביתו--אין מן הדין שייכנס לביתו, לא הוא ולא שליח בית דין:  שהתורה הקפידה על זה, שנאמר "בחוץ, תעמוד" (דברים כד,יא).  אבל מחרימין על מי שיש לו, ולא ייתן לבעל חובו.

ב,ג  כשראו הגאונים הראשונים שעמדו אחר חיבור התלמוד, שרבו הרמאים וננעלה דלת בפני לווין, התקינו שמשביעין את הלווה שבועה חמורה כעין שלתורה בנקיטת חפץ, שאין לו כלום יתר על דברים שמסדרין לו, ושלא החביא ביד אחרים, ולא נתן מתנה על מנת להחזיר.

ב,ד  וכולל בשבועה זו שכל שירויח, וכל שיבוא לידו או לרשותו מאשר תשיג ידו--לא יאכיל ממנו כלום, לא לאשתו ולא לבניו, ולא ילביש אותן, ולא  בהן ולא ייתן מתנה לאדם בעולם; אלא יוציא מכל אשר תשיג ידו מזון שלושים יום שלושים יום וכסות שנים עשר חודש שנים עשר חודש, מזון הראוי לו וכסות הראויה לו--לא אכילת הזוללים והסובאין או בני מלכים ולא מלבושי הפחות והסגנים, אלא כדרכו.  וכל היתר על צורכו--ייתן לבעל חובו ראשון ראשון, עד שיגבנו כל חובו.

ב,ה  ומחרימין תחילה על מי שידע לפלוני נכסים גלויין או טמונין, ולא יודיע לבית דין.  גם אחר התקנה הזאת, אין בעל חוב יכול להיכנס לתוך ביתו שללווה, לא הוא ולא שליח בית דין:  שלא תיקנו לעקור גוף התורה.  אלא הלווה עצמו יוציא כליו, או יאמר כך וכך הוא שיש לי; מניחין הראוי לו, ויוציא השאר, וישבע בתקנה זו.  וכזה דנין ישראל, בכל מקומותן.

ב,ו  נראה לו ממון אחר שנשבע שבועה זו, ואמר שלאחרים הוא, או עסק הוא בידי--אין שומעין לו, עד שיביא ראיה; וכן הורו רבותיי.

ב,ז  [ג] מי שנשבע שבועה זו, שאין לו כלום וכל מה שירויח ייתן לבעלי חובו--אין כל אחד ואחד מבעלי חובות בא ומשביעו, ששבועה אחת כוללת כל בעלי החובות.  ותקנת אחרונים היא, ואין מדקדקין בה להחמיר אלא להקל.

ב,ח  [ד] מי שהוחזק שהוא עני וכשר והולך בתם, והדבר גלוי וידוע לדין לרוב העם, ובא בעל חובו להשביעו בתקנה זו, והוחזק התובע שאינו מסתפק בענייות זה, אלא רוצה לצערו בשבועה זו ולהצר לו ולבישו ברבים כדי להינקם ממנו, או כדי שילך וילוה מן הגויים בריבית או ייקח נכסי אשתו וייתן לזה, עד שינצל משבועה זו--יראה לי שאסור לדין ירא שמיים להשביעו שבועה זו; ואם השביעו--ביטל לא תעשה שלתורה, "לא-תהיה לו, כנושה" (שמות כב,כד).

ב,ט  ולא עוד, אלא ראוי לדין לגעור בתובע ולטורדו, מפני שהוא עיוור והולך בשרירות ליבו:  שלא תיקנו הגאונים תקנה זו אלא מפני הרמאין; והרי נאמר "עד דרוש אחיך אותו" (דברים כב,ב)--עד שתדרוש את אחיך אם רמאי הוא, או אינו רמאי.  ומאחר שהוחזק זה שהוא עני, ושאינו רמאי--אסור להשביעו.

ב,י  וכן אני אומר, שמי שהוחזק רמאי ודרכיו מקולקלין במשאו ומתנו, והרי הוא אמוד שיש לו ממון, וטען שאין לו כלום והרי הוא רץ להישבע בתקנה זו--שאין ראוי להשביעו; אלא אם יש כוח בדין לעשותו, עד שייפרע בעל חובו, או לנדותו עד שייתן--יעשה, מאחר שהוא אמוד:  שפריעת בעל חוב מצוה.

ב,יא  כללו שלדבר:  כל שיעשה הדיין מדברים אלו, וכוונתו לרדוף הצדק בלבד שנצטווינו לרדפו ולא לעבור הדין על אחד מבעלי דינין--הרי זה מורשה לעשות ומקבל שכר:  והוא, שיהיו מעשיו לשם שמיים.

ב,יב  [ה] מי שנתחייב בשבועה זו, מפני שטר חוב שעליו, והודה לאחרים בחובות אחרים, והשיגה ידו יתר על הראוי לו--לא  היתר אלא בעלי השטרות בלבד, שמא קנוניה עשה בהודאתו על נכסיו שלזה.

ב,יג  [ו] ראובן שהיה חייב לשמעון מאה, ולוי חייב לראובן מאה--מוציאין מלוי, ונותנין לשמעון.  לפיכך אם אין לראובן נכסים, והיה לו שטר חוב על לוי, ואמר לוי שטר אמנה הוא פרוע הוא, והודה לו ראובן--אין משגיחין על הודאתו, שמא קנוניה הם עושין לאבד זכותו שלשמעון; אלא יישבע שמעון, וייטול מלוי, כדין כל טורף, שאינו נפרע אלא בשבועה.

ב,יד  וכן כל מי שיש עליו שטר חוב, והודה לאחר מעצמו בחוב אחר--אם אין לו נכסים כדי שיגבו שניהם, גובה בעל השטר בלבד:  שלא יעשו קנוניה על שטרו שלזה.

ב,טו  [ז] אסור לאדם להלוות מעותיו בלא עדים, ואפילו לתלמיד חכמים, אלא אם כן הלוהו על המשכון; והמלוה בשטר, משובח יתר.  וכל המלווה בלא עדים--עובר משום "ולפני עיוור, לא תיתן מכשול" (ויקרא יט,יד), וגורם קללה לעצמו.

ב,טז  [ח] הרב שלווה מעבדו, ואחר כך שיחררו, או לוה מאשתו, ואחר כך גירשה--אין להן עליו כלום:  שכל מה שקנה עבד, קנה רבו; וכל המעות שביד האישה, בחזקת בעלה--אלא אם כן הביאה ראיה, שהן מנדוניתה.
 

הלכות מלוה ולווה פרק ג

ג,א  אלמנה--בין שהיא ענייה בין שהיא עשירה, אין ממשכנין אותה, לא בשעת הלואה ולא שלא בשעת הלואה, ולא על פי בית דין:  שנאמר "ולא תחבול, בגד אלמנה" (דברים כד,יז).  ואם חובל, מחזירין ממנו בעל כורחו.  ואם תודה לו, תשלם; ואם תכפור, תישבע.  אבד המשכון, או נשרף, קודם שיחזיר--לוקה.

ג,ב  וכן המלווה את חבירו--בין שהלווהו על המשכון בין שמשכנו אחר הלואה, בידו או על פי בית דין--לא יחבול כלים שעושין בהם אוכל נפש, כגון הריחיים, והערבות שלעץ, והיורות שמבשלין בהם, וסכין שלשחיטה, וכיוצא בהן:  שנאמר "כי-נפש, הוא חובל" (דברים כד,ו).  ואם חובל, מחזיר בעל כורחו; ואם אבד המשכון, או נשרף, קודם שיחזיר--לוקה.

ג,ג  חובל כלים הרבה  נפש, כגון שחבל עריבה ויורה וסכין--חייב על כל כלי וכלי בפני עצמו; אפילו שני כלים שהן עושין מלאכה אחת--חייב עליהן משום שני כלים, ולוקה שתיים על שניהם:  שנאמר "לא-יחבול ריחיים, ורכב" (דברים כד,ו)--לחייב על הרכב בפני עצמו, ועל הריחיים בפני עצמו.  כשם שהורכב והרחיים מיוחדין, שני כלים ומשמשין מלאכה אחת, וחייב על זה בפני עצמו, ועל זה בפני עצמו--כך כל שני כלים, אף על פי שמשמשין מלאכה אחת, חייב על זה בפני עצמו, ועל זה בפני עצמו.  וכן אם חובל צמד בקר החורש, לוקה שתיים.

ג,ד  המלווה את חבירו, אחד עני ואחד עשיר--לא ימשכננו אלא בבית דין.  ואפילו שלוח בית דין שבא למשכן--לא ייכנס לביתו וימשכננו, אלא עומד בחוץ, והלווה נכנס לביתו, ומוציא לו המשכון:  שנאמר "בחוץ, תעמוד" (דברים כד,יא).

ג,ה  אם כן, מה בין בעל חוב לשלוח בית דין:  ששלוח בית דין--יש לו ליקח המשכון מיד הלווה בזרוע, ונותנו למלווה; ובעל חוב--אין לו ליקח המשכון, עד שייתן לו הלווה מדעתו.

ג,ו  עבר בעל חוב, ונכנס לבית הלווה ומשכנו, או שחטף המשכון מידו בזרוע--אינו לוקה, שהרי ניתק לעשה:  שנאמר "השב תשיב לו את-העבוט" (דברים כד,יג).  ואם לא קיים עשה שבה, כגון שאבד המשכון או נשרף--לוקה.  ומחשב דמי המשכון לבעליו, ותובע השאר בדין.

ג,ז  [ה] אחד הממשכן את חבירו בבית דין, או שמשכנו בידו בזרוע, או מדעת הלווה--אם איש עני הוא, ומשכנו דבר שהוא צריך לו--הרי זה מצווה להחזיר לו העבוט בעת שהוא צריך לו, מחזיר לו את הכר בלילה כדי לישן עליו, ואת המחרשה ביום כדי לעשות בה מלאכתו:  שנאמר "השב תשיב לו את-העבוט" (דברים כד,יג).

ג,ח  עבר ולא השיב לו כלי היום ביום, וכלי הלילה בלילה--עובר בלא תעשה:  שנאמר "לא תשכב, בעבוטו" (דברים כד,יב)--לא תשכב ועבוטו אצלך, זו כסות לילה; ובכלים שהוא עושה בהן מלאכתו ביום, או לובשן--הוא אומר "עד-בוא השמש, תשיבנו לו" (שמות כב,כה), מלמד שמחזירו כל היום.

ג,ט  אם כן הוא שמחזיר לו המשכון בעת שהוא צריך לו, ולוקח אותו בעת שאינו צריך לו--מה יועיל המשכון:  כדי שלא יישמט החוב בשביעית; ולא ייעשה מיטלטלין אצל בניו, אלא ייפרע מן המשכון אחר שמת הלווה.

ג,י  הא למדת, שהממשכן את העני דבר שהוא צריך לו, ולא החזירו לו בזמנו--עובר משום שלושה שמות:  משום "לא-תבא אל-ביתו" (דברים כד,י), ומשום "השב תשיב לו את-העבוט" (דברים כד,יג), ומשום "לא תשכב, בעבוטו" (דברים כד,יב).

ג,יא  במה דברים אמורים, שמשכנו שלא בשעת הלואתו.  אבל אם מישכנו בשעת הלואתו--אינו חייב להחזיר לו כלל, ואינו עובר בשם מן השמות האלו.

ג,יב  [ו] שלוח בית דין שבא למשכן--לא ימשכן דברים שאי אפשר לאדם ליתן אותם משכון, כגון בגד שעליו, וכלי שאוכל בו, וכיוצא באלו; ומניח מיטה ומצע לעשיר, ומיטה ומפץ לעני.  וכל הנמצא בידו חוץ מאלו, יש לו למשכנו; ויחזיר לו כלי היום ביום, וכלי הלילה בלילה.  היו לפניו שני כלים--נוטל אחד, ומחזיר אחד.

ג,יג  עד מתי הוא חייב להחזיר וליקח, עד לעולם.  ואם היה המשכון מדברים שאינו צריך להם, ואין מניחין אותן ללווה--הרי זה מניחן אצלו, עד שלושים יום; ומשלושים יום ולהלן, מוכר המשכון בבית דין.  מת הלווה, אינו מחזיר לבניו; מת הלווה אחר שהושב לו המשכון--שומטו המלווה מעל בניו, ואינו מחזיר.

ג,יד  [ז] הערב--מותר למשכנו בזרוע, ולהיכנס לביתו, וליטול המשכון:  שנאמר "לקח-בגדו, כי-ערב זר" (משלי כ,טז).  וכן מי שיש לו שכר אצל חבירו--בין שכר מלאכתו, בין שכר בהמתו וכליו, בין שכר ביתו--הרי זה מותר למשכנו, שלא על פי בית דין, ונכנס לביתו, ונוטל המשכון בשכרו.  ואם זקף השכר עליו במלווה--אסור, שנאמר "כי-תשה בריעך, משאת מאומה . . ." (דברים כד,י).

ג,טו  [ח] מי שהיה בידו משכונו שלעני--אם היה שכרו יתר על פחתו, כגון קורדום ומסר גדול וכיוצא בהן--הרי זה מותר להשכירו, ומנכה שכרו מחובו תמיד, מפני שזה כמשיב אבדה, ואינו צריך רשות בעלים.
 

הלכות מלוה ולווה פרק ד

ד,א  נשך ותרבית אחד הוא--שנאמר "את-כספך--לא-תיתן לו, בנשך; ובמרבית, לא-תיתן אכלך" (ויקרא כה,לז), ולהלן הוא אומר "נשך כסף נשך אוכל:  נשך, כל-דבר אשר ישך" (דברים כג,כ).  ולמה נקרא שמו נשך--מפני שהוא כנושך, שמצער חבירו ואוכל בשרו.  ולמה חלקן הכתוב, לעבור עליו בשני לאוין.

ד,ב  כדרך שאסור לנותן להלוות בריבית, כך אסור ללוקח ללוות בריבית:  שנאמר "לא-תשיך לאחיך" (דברים כג,כ)--מפי השמועה למדו שזו אזהרה ללווה, כלומר לא תנשך לאחיך.

ד,ג  וכן אסור להתעסק בין לווה ומלווה בריבית.  וכל מי שהיה ערב, או סופר, או עד ביניהן--הרי זה עובר בלא תעשה:  שנאמר "לא-תשימון עליו, נשך" (שמות כב,כד), זו אזהרה אף לעדים ולערב ולסופר.

ד,ד  הא למדת, שהמלוה בריבית עובר על שישה לאוין--"לא-תהיה לו, כנושה" (שמות כב,כד), "את-כספך--לא-תיתן לו, בנשך" (ויקרא כה,לז), "ובמרבית, לא-תיתן אכלך" (שם), "אל-תיקח מאתו נשך ותרבית" (ויקרא כה,לו), "לא-תשימון עליו, נשך" (שמות כב,כד), "ולפני עיוור, לא תיתן מכשול" (ויקרא יט,יד).  והלווה עובר בשניים--"לא-תשיך לאחיך" (דברים כג,כ), "ולפני עיוור, לא תיתן מכשול".

ד,ה  ערב, ועדים, וכיוצא בהן--אין עוברין אלא משום "לא-תשימון עליו, נשך" (שמות כב,כד).  וכל מי שהיה סרסור בין שניהם, או שסייע אחד מהן, או הורהו--עובר משום "ולפני עיוור, לא תיתן מכשול" (ויקרא יט,יד).

ד,ו  [ג] אף על פי שהמלוה והלווה עוברין על כל אלו הלאוין, אינן לוקין, מפני שניתן להשבון:  שכל המלווה בריבית--אם היתה ריבית קצוצה, שהיא אסורה מן התורה--הרי זו יוצאה בדיינין, ומוציאין אותה מן המלווה, ומחזירין ללווה; ואם מת המלווה, אין מוציאין מיד הבנים.

ד,ז  [ד] הניח להם אביהם מעות שלרבית--אף על פי שהן יודעין שהן שלרבית, אינן חייבים להחזיר.  הניח להם פרה וטלית שלרבית, וכל דבר המסים--חייבים להחזיר, מפני כבוד אביהן.  במה דברים אמורים, בשעשה תשובה ולא הספיק להחזיר עד שמת.  אבל אם לא עשה תשובה, אין חוששין לכבודו; ואפילו דבר המסים, אין מחזירין.

ד,ח  [ה] הגזלנין ומלוי בריבית שהחזירו--אין מקבלין מהן, כדי לפתוח להן דרך לתשובה; וכל המקבל מהן, אין רוח חכמים נוחה הימנו.  ואם היתה הגזילה קיימת, והרבית דבר מסויים, והרי הוא בעצמו--מקבלין מהן.

ד,ט  [ו] שטר שכתוב בו ריבית, בין קצוצה בין שלדבריהם--גובה את הקרן, ואינו גובה את הרבית.  קדם וגבה הכול, מוציאין ממנו הרבית הקצוצה; אבל אבק ריבית, שהוא מדבריהם--אינו גובה מן הלווה למלווה, ואין מחזירין אותו מן המלווה ללווה.

ד,י  [ז] כל הכותב שטר ריבית, הרי זה ככותב ומעיד עליו עדים שכפר בה' אלהי ישראל.  וכן כל הלווה ומלווה בריבית בינן לבין עצמן--שניהן ככופרים בה' אלהי ישראל, וכפרו ביציאת מצרים שנאמר "את-כספך--לא-תיתן לו, בנשך . . . אני, ה' אלוהיכם, אשר-הוצאתי אתכם, מארץ מצרים" (ויקרא כה,לז-לח).

ד,יא  [ח] אסור לאדם להלוות בניו ובני ביתו בריבית--אף על פי שאינו מקפיד, ומתנה הוא שנותן להן--הרי זה אסור, שמא ירגילם בדבר זה.

ד,יב  [ט] תלמידי חכמים שהלוו זה את זה, ונתן לו יתר על מה שלווה ממנו--הרי זה מותר, שהדבר ידוע שלא נתן לו אלא מתנה:  שהרי הן יודעין חמר איסור הרבית.

ד,יג  [י] המלווה את חבירו, ומצא הלווה יתר, או שהחזיר לו חובו, ומצא יתר--אם בכדי שהדעת נוטה--חייב להחזיר; ואם לאו--מתנה הוא שנתן לו, או גזילה היתה לו בידו והבליע לו בחשבון, או אחר ציווה לו להבליע לו.

ד,יד  בכמה הדעת נוטה--באחת ובשתים או בחמישה או בעשרה, שמא חמישה חמישה מנה או עשרה עשרה.  וכן אם מצא יתר מנין החמישיות או מנין העשרות--חייב להחזיר לו, שמא האחדים שהיה מונה בהן החמישיות או העשרות נתערבו עם העשרות.

ד,טו  [יא] המלווה את חבירו על המטבע, וכן הכותב לאשתו בכתובתה מטבע ידוע, ופירש משקלו, והוסיפו על משקלו--אם הוזלו הפירות מחמת התוספת--מנכה לו שיעור התוספת, ואפילו הוסיפו עליו כל שהוא; ואם לא הוזלו מחמת התוספת--אינו מנכה לו, אלא נותן לו ממטבע היוצא באותה שעה.

ד,טז  במה דברים אמורים, בשהוסיפו עליו עד חמישיתו, כגון שהיה משקלו ארבעה ועשוהו חמישה.  אבל אם הוסיפו עליו יתר על חמישיתו--מנכה לו כל התוספת, אף על פי שלא הוזלו הפירות.  והוא הדין למלווה על המטבע, ופחתו ממנו.

ד,יז  [יב] המלווה את חבירו על המטבע, ונפסל--אם יכול להוציאו במדינה אחרת, ויש לו דרך לאותה מדינה--נותן לו ממטבע שהלווהו, ואומר לו לך והוציאו במקום פלוני; ואם אין לו דרך לשם, נותן לו ממטבע היוצא באותה שעה.  וכן בכתובה.

ד,יח  [יג] הורו מקצת הגאונים, שהלווה שמחל למלווה בריבית שלקח ממנו, או שעתיד ליקח--אף על פי שקנו מידו שמחל או נתן מתנה, אינו מועיל כלום:  שכל ריבית שבעולם מחילה היא; אבל התורה לא מחלה, ואסרה מחילה זו.  ולפיכך אין המחילה מועלת בריבית, אפילו בריבית שלדבריהם.

ד,יט  יראה לי, שאין הוראה זו נכונה; אלא מאחר שאומרים למלווה, החזר לו, וידע הלווה שדבר אסור עשה, ושיש לו ליטול ממנו--אם רצה למחול, מוחל כדרך שמוחל הגזל.  ובפירוש אמרו חכמים שהגזלנין ומלוי בריבית שהחזירו--אין מקבלין מהן, מכלל שהמחילה להם מועלת.

ד,כ  [יד] נכסי יתומים--מותר ליתן אותם לאדם נאמן שיש לו נכסים טובים רבים, קרוב לשכור ורחוק להפסד.  כיצד:  אומרים לו תהיה נושא ונותן בהן--אם היה שם ריוח, תן להם חלקן מן הריוח, ואם יש שם הפסד, אתה תפסיד לבדך.  שזה אבק ריבית הוא; וכל אבק ריבית אינה אסורה אלא מדבריהם, ובנכסי יתומים לא גזרו.
 

הלכות מלוה ולווה פרק ה

ה,א  הגוי וגר תושב, לווין מהן ומלוין אותן בריבית:  שנאמר "לא-תשיך לאחיך" (דברים כג,כ)--"לאחיך" אסור, ולשאר העולם מותר.  ומצות עשה להשיך לגוי, שנאמר "לנוכרי תשיך" (דברים כג,כא)--מפי השמועה למדו, שזו מצות עשה; וזה הוא דין תורה.

ה,ב  אסרו חכמים שיהיה ישראל מלוה את הגוי בריבית קצוצה, אלא בכדי חייו.  גזרו שמא ילמד ממעשיו, ברוב ישיבתו עמו; לפיכך מותר ללוות מן הגוי בריבית, שהרי הוא בורח מלפניו, ואינו רגיל אצלו.  ותלמיד חכמים, שאינו בא ללמוד ממעשיו, מותר להלוות לגוי בריבית, אפילו להרויח.  וכל אבק ריבית עם הגויים, מותרת לכול.

ה,ג  ישראל שלווה מעות מן הגוי בריבית, וביקש להחזירם לו--מצאו ישראל אחר, ואמר לו תנם לי ואני אעלה לך כדרך שאתה מעלה לגוי--הרי זו ריבית קצוצה, אפילו העמידו אצל הגוי:  עד שייטול הגוי מעותיו, ויחזור ויתנם ביד ישראל האחר.

ה,ד  גוי שלווה מעות מישראל בריבית, וביקש להחזירם לו--מצאו ישראל אחר, ואמר לו תנם לי ואני אעלה לך כדרך שאתה מעלה לישראל--הרי זה מותר; ואם העמידו אצל ישראל--אף על פי שנתן הגוי המעות בידו--הואיל ומדעת ישראל נתן, הרי זו ריבית קצוצה.

ה,ה  אסור לישראל לתלות מעותיו ביד גוי, כדי להלוות אותן לישראל בריבית.  וגוי שהלווה את ישראל בריבית, אסור לישראל אחר להיות לו ערב, שכיון שדיניהם שתובע הערב תחילה, נמצא הערב תובע את ישראל בריבית שהערב חייב בה לגוי; לפיכך אם קיבל עליו הגוי שלא יתבע את הערב תחילה, הרי זה מותר.

ה,ו  ישראל שלווה מעות מן הגוי בריבית, וזקפן עליו במלווה, ונתגייר--אם עד שלא נתגייר זקפן עליו במלווה--גובה את הקרן, ואת הרבית; ואם משנתגייר זקפן--גובה את הקרן, ואינו גובה את הרבית.

ה,ז  אבל גוי שלווה מישראל בריבית, וזקף עליו את הרבית במלווה--אף על פי שזקפן עליו אחר שנתגייר, גובה את הקרן ואת הרבית, שלא יאמרו בשביל מעותיו, נתגייר זה; וגובה הישראלי ממנו אחר שנתגייר, כל מעות הרבית שנתחייב בהן כשהיה גוי.

ה,ח  [ז] מצוה להקדים הלוואת ישראל בחינם, להלואת גוי בריבית.  [ח] ואסור לאדם שייתן מעותיו קרוב לשכור ורחוק להפסד, שזה אבק ריבית הוא; והעושה כן רשע.  ואם נתן, חולקין בשכר ובהפסד כדין העסק.  והנותן מעותיו קרוב להפסד ורחוק לשכור, הרי זה חסיד.

ה,ט  אין מושיבין חנווני למחצית שכר, ולא ייתן לו מעות ליקח בהן פירות למחצית שכר, ולא ביצים להושיבן תחת התרנגולין שלו למחצית שכר, ולא שמין עגלים וסייחין לפטמן למחצית שכר--אלא אם כן נתן לו שכר עמלו ומזונו, או יהיה ריוח המתעסק יותר על הפסדו, כמו שביארנו בעניין השותפות.

ה,י  המשתתף עם חבירו במעות, או בקרקע, או הנותן לו עסק--לא יצרף השכר עם הקרן:  שמא לא יהיה שם שכר, ונמצאו באין לידי ריבית.  וכן לא ייתן לו מעות בתורת עסק או שותפות, ויכתוב אותן מלווה:  שמא ימות; ונמצא השטר ביד היורש, וגובה בו את הרבית.

ה,יא  אסור להקדים את הרבית, או לאחר אותה.  כיצד:  נתן עיניו ללוות ממנו, והיה משלח לו סבלונות בשביל שילוהו--זו היא ריבית מוקדמת; לוה ממנו והחזיר לו מעותיו, והיה משלח לו סבלונות בשביל מעותיו שהיו בטילין אצלו--זו היא ריבית מאוחרת.  ואם עבר ועשה כן, הרי זה אבק ריבית.

ה,יב  מי שלווה מחברו, ולא היה רגיל מקודם להקדים לו שלום--אסור להקדים לו שלום; ואין צריך לומר שיקלסו בדברים, או ישכים לפתחו:  שנאמר "נשך, כל-דבר" (דברים כג,כ), אפילו דברים אסורים.  וכן אסור לו ללמד את המלווה מקרא או תלמוד, כל זמן שמעותיו בידו, אם לא היה רגיל בזה מקודם:  שנאמר "נשך, כל-דבר".

ה,יג  המלווה את חבירו--לא יאמר לו, דע אם בא איש פלוני ממקום פלוני, כלומר שתכבדו ותאכילו ותשקהו כראוי; וכן כל כיוצא בזה.

ה,יד  יש דברים שהן כמו ריבית, ומותרין.  כיצד:  לוקח אדם שטרותיו שלחבירו ומלותו שלחבירו בפחות, ואינו חושש; ומותר לאדם ליתן לחבירו דינר, כדי שילוה לפלוני מאה דינרין:  שלא אסרה תורה, אלא ריבית הבאה מן הלווה למלווה.  וכן אומר אדם לחבירו, הא לך דינר זה ואמור לפלוני שילוני, שלא נתן לו אלא שכר אמירה.

ה,טו  יש דברים שהן מותרין; ואסור לעשותן, מפני הערמת ריבית.  כיצד:  אמר לו הלווני מנה, אמר לו מנה אין לי, חיטים במנה יש לי, ונתן לו חיטים במנה, וחזר ולקחן ממנו בתשעים--הרי זה מותר; אבל אסרוהו, מפני הערמת ריבית, שהרי נתן לו תשעים, ולוקח מאה.  ואם עבר ועשה כזה--הרי הוא מוציא ממנו מאה בדין, שאפילו אבק ריבית אין כאן.

ה,טז  וכן מי שהייתה שדה חבירו ממושכנת בידו--לא יחזור וישכיר אותה לבעל השדה, מפני הערמת ריבית:  שהרי זה עומד בשדהו כשהיה; ונותן לזה שכר בכל חודש, בשביל מעותיו שהלווהו.

ה,יז  [טז] אסור להשכיר את הדינרין, שאין זה דומה למשכיר את הכלי:  שהכלי חוזר בעצמו; וזה מוציא אלו ומביא דינרין אחרות, ונמצא זה אבק ריבית.

ה,יח  [יז] מלך שהיו דיניו, שכל מי שייתן המס הקצוב על כל איש ואיש, על ידי זה שלא נתן, ישתעבד בו, ונתן על ידו דינר--אף על פי שמשתעבד בו יתר מדינר, הרי זה מותר.  וכן כל כיוצא בזה.
 

הלכות מלוה ולווה פרק ו

ו,א  המלווה את חבירו סלע בחמישה דינרים, או סאתים חיטים בשלוש, או סלע בסלע וסאה, או שלוש סאין בשלוש סאין ודינר--כללו שלדבר, כל הלואה בתוספת כל שהוא--הרי זו ריבית שלתורה, ויוצאה בדיינין.

ו,ב  וכן המלווה את חבירו, והתנה עמו שידור בחצרו בחינם עד שיחזיר לו הלואתו, או ששכר ממנו בפחות וקצב הדבר שפוחת לו מן השכר עד שיחזיר לו הלואתו, או שמישכן בידו מקום שפירותיו מצויין בעת ההלואה, כגון שמישכן חצרו על מנת שידור בו בחינם--הרי זו ריבית שלתורה, ויוצאה בדיינין.

ו,ג  וכן המוכר שדה או חצר באסמכתא--הואיל ולא קנה הגוף--הרי כל הפירות שאכל ריבית, ומחזיר אותן.  והוא הדין לכל מי שלא קנה קנין גמור מתחילה, שהוא מחזיר את הפירות, מפני שאם אכל את הפירות, הרי זו ריבית שלתורה.  וכל דבר שהוא אסור משום ריבית, חוץ מאלו--הרי הוא אסור מדבריהם, גזירה שמא יבוא לרבית שלתורה; והוא הנקרא אבק ריבית, ואינו יוצא בדיינין.

ו,ד  [ב] המלווה את חבירו--לא ימשוך עבדו כדי שיעשה בו מלאכה, אף על פי שהעבד יושב ובטל.  ולא ידור בחצרו בחינם, אף על פי שאין החצר עשויה לשכור, ואין דרך בעל החצר להשכיר.  ואם דר, צריך להעלות לו שכר; ואם לא העלה לו--הרי זה אבק ריבית, לפי שלא התנה עמו שילוהו וידור בחצרו.

ו,ה  לפיכך אם עדיין לא החזיר לו חובו, ובא לנכות שכר החצר שדר בה מן החוב--אם היה השכר כנגד החוב--אינו מנכה לו הכול, אלא כמו שיראו הדיינים:  שאם תסלק אותו בלא כלום, הרי זה כמו שהוציא אותו בדיינין; ואבק ריבית, אינה יוצאה בדיינין.

ו,ו  [ג] הורו רבותיי, שהמלוה את חבירו ולאחר זמן תבע חובו, ואמר לו הלווה דור בחצרי עד שאחזיר לך חובך--הרי זה אבק ריבית, לפי שלא קצץ בשעת הלואה:  שנאמר "לא-תיתן לו, בנשך" (ויקרא כה,לז).

ו,ז  [ד] המלווה את חבירו על השדה, ואמר לו, אם לא תחזיר לי מכאן ועד שלוש שנים, הרי היא שלי--הרי זה לא קנה, מפני שהיא אסמכתא; לפיכך מנכה כל הפירות שאכל, מפני שהיא ריבית שלתורה.  אבל אם אמר לו המוכר, אם לא אחזיר לך עד שלוש שנים, קנה אותה מעכשיו, והביא לו בתוך שלוש--אין לו פירות; לא הביא לו בתוך שלוש, הרי כל הפירות ללוקח.

ו,ח  [ה] המוכר בית או שדה, ואמר המוכר ללוקח, לכשיהיו לי מעות, תחזיר לי קרקעי--לא קנה; וכל הפירות שאכל--ריבית קצוצה, ומוציאין אותה.  אבל אם אמר לו הלוקח מדעתו, כשיהיו לך מעות, אני אחזיר לך קרקע--זה מותר; והלוקח אוכל פירות, עד שיחזיר לו מעותיו.

ו,ט  [ו] מכר לו את השדה, ונתן לו מקצת הדמים--אם אמר לו המוכר, קנה כשיעור מעותיך--כל אחד משניהם אוכל פירות כשיעור מעותיו.

ו,י  אמר המוכר ללוקח לכשתביא שאר המעות, תקנה מעכשיו--שניהם אסורים לאכול הפירות מיד:  המוכר אסור--שמא יביא הלוקח שאר המעות, ונמצאת השדה שלו; ונמצא המוכר אוכל הפירות, בשביל המעות שנשארו לו אצל הלוקח.  וכן הלוקח אסור--שמא לא יביא, ונמצא שאכל בשביל מקצת המעות שיש לו אצל המוכר.  לפיכך מניחין את הפירות על ידי שליש, עד שינתנו לאחד מהן.

ו,יא  אמר לו המוכר, לכשתביא שאר המעות תקנה--הרי המוכר אוכל פירות, עד שיביא הלוקח; ואם אכל הלוקח, מוציאין ממנו.  אמר לו המוכר, קנה מעכשיו ושאר המעות הרי הן חוב אצלך--הרי הלוקח אוכל הפירות; ואם אכל המוכר, מוציאין ממנו כל מה שאכל.

ו,יב  [ז] הורו רבותיי, שהמלוה את חבירו, ומישכן לו שדהו על מנת שיאכל כל פירותיה כל ימי המשכונה--אף על פי שאינו מנכה לו כלום--הרי זו אבק ריבית, ואינה יוצאה בדיינין:  שאין הממשכן את השדה דומה לממשכן חצרו, שהרי אין בשדה פירות מצויין בעת ההלואה, ואפשר שירויח ויהיו שם פירות, ואפשר שיפסיד בזריעתה ועבודתה; ולפיכך היא אבק ריבית.

ו,יג  וכן אין המשכונה דומה למי שמכר באסמכתא--שהמוכר באסמכתא לא גמר והקנהו, והממשכן גמר והקנהו גוף זה לפירותיו.  וכזה יראה מן התלמוד, שהמשכונה אבק ריבית, ואין לך להעמידה אלא בממשכן שדהו, כמו שהורו רבותיי.

ו,יד  נמצאת למד ששלוש משכונות הן--משכונה שהיא ריבית קצוצה, ומשכונה שהיא אבק ריבית, ומשכונה המותרת.  כיצד:  משכן לו מקום שפירותיו מצויין תדיר, כגון חצר או מרחץ או חנות, ואכל פירותיהן--הרי זו ריבית קצוצה.  משכן לו שדה וכיוצא בה, ובאו שם פירות ואכלן--הרי זו אבק ריבית; וכן אם משכן חצרו וכיוצא בה בניכוי, הרי זו אבק ריבית.  משכן שדהו בניכוי, הרי זה מותר.

ו,טו  כיצד הוא הניכוי:  כגון שהלווהו מאה דינרין, ומישכן לו בהן חצרו או שדהו, ואמר לו המלווה, הריני מנכה לך מעה כסף בכל שנה בשכר קרקע זו כדי שיהיו כל פירותיה שלי--בחצר וכיוצא בה, אסור; ובשדה וכיוצא בה, מותר.

ו,טז  [ח] הורו מקצת גאונים שכל משכונה שאין בה ניכוי כלל, הרי היא ריבית קצוצה; ולא ירדו לעומק הדבר, להפריש בין שדה לחצר, ולפיכך נתקשו להן דברי חכמי תלמוד.  וכן הורו שכל משכונה, אפילו בניכוי--אסורה, בין בחצר בין בשדה; ואין להם משכונה מותרת אלא בדרך הזאת.  כיצד:  כגון שהלווהו מאה דינרין, ומישכן לו בהן בית או שדה, והתנה עמו שאחר עשר שנים, תחזור קרקע זו לבעליה חינם--הרי זה מותר לאכול פירותיה כל עשר השנים, אפילו היה שכרה שווה אלף דינר בכל שנה, שאין זה אלא כמי ששכר בפחות.

ו,יז  וכן אם התנה בעל השדה עמו, שכל זמן שיביא לו מעות יחשב לו עשר בכל שנה ויסלקו ממנה--הרי זה מותר.  וכן אם התנה הלווה שכל זמן שירצה מחשב לו מה שדר בו, ויחזיר לו שאר הדמים ויסתלק--הרי זה מותר:  שאין זה אלא כשכירות; וכל תנאי שבשכירות קיים כמו שביארנו, ומותר.
 

הלכות מלוה ולווה פרק ז

ז,א  המלווה את חבירו, ומישכן לו את השדה עד זמן קצוב, או עד שיביא לו מעות ויסתלק, והיה המלווה אוכל כל פירותיה--אפילו אכל כשיעור חובו, אין מסלקין אותו בלא כלום:  שאם תסלק אותו בלא מעות, הרי זה כמי שהוציאו ממנו בדיינין.  ואין צריך לומר שאם אכל יתר על מעותיו, אין מוציאין ממנו.  וכן אין מחשבין משטר לשטר במשכונה.

ז,ב  היתה הקרקע הממושכנת בידו שליתומים, ואכל שיעור חובו--מסלקין אותו בלא כלום.  אכל יתר על חובו--אין מוציאין ממנו היתר, ומחשבין לו משטר לשטר.

ז,ג  כיצד מחשבין משטר לשטר:  הרי שהייתה שדה זו ממושכנת לו במאה דינרין, ושדה אחרת ממושכנת לו בשטר אחר במאה דינרין, ושתי השדות לאדם אחד, ואכל מפירות השדה האחת בחמישים ומפירות השנייה במאה וחמישים--אומרים לו הרי אכלת מן הפירות במאתיים ואין לך כלום, וכאלו שני השטרות שטר אחד ומשכונה אחת.

ז,ד  [ב] מקום שנהגו לסלק המלווה, כל זמן שיביא לו מעות--הרי זה כמי שפירש, ואינו צריך לפרש דבר זה.  וכן מקום שנהגו שלא יסתלק המלווה, עד סוף זמן המשכונה--הרי זה כמי שפירש; וכל הממשכן סתם, אינו יכול לסלקו עד שנים עשר חודש.

ז,ה  [ג] מקום שדרכן לסלק המלווה, כל זמן שירצה הלווה, והתנה עמו המלווה, שלא יסתלק עד סוף זמן המשכונה--הרי זה אינו יכול לסלקו.  היה המנהג שאין המלווה מסתלק, עד סוף זמנו, וקיבל המלווה עליו שיסתלק, בכל עת שיביא לו מעותיו--הרי זה צריך לקנות מידו על כך.

ז,ו  [ד] המשכונה במקום שמנהגם לסלק המלווה, בכל עת שיביא לו מעותיו--אין בעל חוב שלמלוה גובה ממנה כדרך שגובה מן הקרקע, ואין הבכור נוטל בה פי שניים, ושביעית משמטתה.  וכשמסלק אותו, אינו נוטל אפילו פירות שבשלו ונפלו לארץ; ואם הגביה אותן קודם שיסלקו, קנה אותן.  ומקום שאינו יכול לסלקו, עד סוף זמנו--בעל חוב גובה ממנה, והבכור נוטל בה פי שניים, ואין השביעית משמטתה.

ז,ז  [ה] אף על פי שמשכונה זו אסורה היא, ואבק ריבית כמו שביארנו--אפשר שיהיה מנהג זה בטעות, או לגויים, או דרך כל מי שחוטא ומישכן באותה המדינה:  הואיל ואבק ריבית היא, הולכין אחר המנהג.  ויש מי שהורה שזאת המשכונה בניכוי.

ז,ח  [ו] גוי שמישכן חצרו לישראל, וחזר הגוי ומכרה לישראל אחר--אין הממשכן חייב להעלות שכר לישראל מעת שקנה הישראלי, אלא דר בחצר בלא שכר עד שיחזיר לו הגוי את המעות שיש לו על חצר זו:  שהרי היא ברשות הממשכן בדיניהם, עד שייתן לו מעותיו ויסתלק.

ז,ט  [ז] הממשכן בית או שדה ביד חבירו, והיה בעל הקרקע הוא האוכל פירותיה, ואמר לו המלווה לכשתמכור קרקע זו, לא תמכרנה אלא לי בדמים אלו--הרי זה אסור; ואם אמר לו תמכרנה לי בשווייה, ועל מנת כך אני מלוה אותך--הרי זה מותר.

ז,י  [ח] מותר להרבות בשכר הקרקעות.  כיצד:  השכיר לו את החצר, ואמר לו אם מעכשיו אתה נותן לי, הרי היא לך בעשר סלעים בכל שנה, ואם תיתן שכר חודש חודש, הרי היא בסלע בכל חודש--הרי זה מותר.

ז,יא  [ט] המשכיר שדה לחבירו בעשרת כורים לשנה, ואמר לו תן לי מאתיים זוז שאפרנס בהן את השדה, ואני אתן לך שנים עשר כור בכל שנה--הרי זה מותר:  מפני שאם יפרנס את השדה בדינרין אלו, יהיה שכרה יותר.

ז,יב  וכן אם השכיר לו חנות או ספינה בעשרה דינרין לשנה, ואמר לו תן לי מאתיים זוז שאבנה בהן חנות זו  , או אתקן בהן ספינה זו וכלי תשמישיה, ואני אעלה לך שנים עשר דינר בכל שנה--הרי זה מותר.  אבל אם אמר לו תן לי מאתיים זוז כדי להתעסק בהן בחנות, או אוציאם בסחורה שלספינה, או אשכר בהן מלחים, ואני אעלה לך בשכר--הרי זה אסור.

ז,יג  [י] אסור להרבות בשכר האדם.  כיצד--לא יאמר לו עשה עימי היום מלאכה זו, שהיא שווה כסף, ואני אעשה עימך בשבוע אחר, מלאכה שהיא שווה שתיים.

ז,יד  [יא] ומותר לאדם לומר לחבירו נכש עימי ואנכש עימך, עדר עימי ואעדור עימך; אבל לא יאמר לו נכש עימי ואעדור עימך, עדר עימי ואנכש עימך.  כל ימי גריד אחד, וכל ימי רביעה אחד.  לא יאמר לו חרש עימי בגריד, ואני אחרוש עימך ברביעה, שהרי טורח החרישה בימות הגשמים יתר.  וכן כל כיוצא בזה.

ז,טו  [יב] השוכר את הפועל בימי החרף לעשות עמו בימי הקור בדינר בכל יום, ונתן לו השכר, והרי שכרו שווה בימי החרף, סלע בכל יום--הרי זה אסור, מפני שנראה כמלוה אותו היום כדי שיזיל לו בשכרו.  אבל אם אמר לו עשה עימי מהיום עד זמן פלוני בדינר בכל יום--אף על פי ששווה שכרו סלע בכל יום, הרי זה מותר:  הואיל והוא מתחיל לעשות מעתה, אינו נראה כנוטל שכר מעותיו שהקדים ונתנן לו בשכרו.
 

הלכות מלוה ולווה פרק ח

ח,א  אסור להרבות על המכר.  כיצד:  המוכר לחבירו קרקע או עבדים או מיטלטלין, ואמר לו אם מעכשיו תיתן לי הדמים, הרי הן שלך במאה, ואם עד זמן פלוני, הרי הם שלך במאה ועשרים--הרי זה אבק ריבית:  שזה דומה כמי שנוטל עשרים בשביל שנתן לו מאה, להשתמש בה עד זמן פלוני.  וכשיתבענו בדין, אינו חייב ליתן לו אלא מה שהיה שווה בשעת המכר; או יחזיר ממכרו מידו, אם היה קיים.

ח,ב  וכן אם מכר לו מיטלטלין עד זמן פלוני במאה, והיו שווין בשוק למי שקונה במעותיו מיד תשעים--הרי זה אסור, ואינו נותן לו אלא תשעים; או מחזיר מידו סחורתו, אם היתה קיימת.

ח,ג  [ב] הלוקח מחבירו חפץ , על מנת שייתן לו מכאן ועד שנים עשר חודש--הרי זה רשאי לומר לו תן לי מיד בפחות, ואינו חושש משום ריבית.

ח,ד  [ג] חבית שליין שהיא שווה עתה דינר, ומכרה לו בשתיים עד הקיץ, על מנת שאם תארע בה תקלה, הרי היא ברשות המוכר עד שימכרנה הלוקח--הרי זה מותר:  שאם אבדה או נשברה, אינו משלם כלום; ואם לא מצא למכרה ולהרוויח בה, היה לו להחזירה לבעליה.

ח,ה  וכן אם מכרה לו בשתיים, ואמר לו היתר על השתיים יהיה שכרך בשביל שאתה מיטפל למכרה, ואם לא תמצא למכור אותה כמו שתרצה, החזירה לי--הרי זה מותר:  אף על פי שאם אבדה או נגנבה או החמיצה, תהיה ברשות הלוקח.

ח,ו  [ד] היו לו פירות שאם ירצה למכרן בשוק וליקח דמיהן מיד, מוכרן בעשרה, ואם תבע אותן הלוקח לקנותן, וייתן המעות מיד יקנה אותן בשנים עשר--הרי זה מותר למכרן בשנים עשר, עד שנים עשר חודש:  שאפילו הביא זה מעותיו עתה, בשנים עשר היה קונה אותן.  וכן כל כיוצא בזה.

ח,ז  [ה] אסור לקנות פרי הפרדס, קודם שייגמר ויתבשל:  מפני שזה שמוכר בזול עתה בעשר, הוא פרי ששווה עשרים כשיגמר; נמצאת התוספת, מפני ההקפה.  אבל אם קנה עגל בזול, ויהיה אצל הבעלים עד שיגדיל--הרי זה מותר:  שהרי אם מת או כחש, ברשות הלוקח הוא; והמיתה דבר מצוי תמיד.

ח,ח  [ו] הנותן מעות לבעל הכרם על השריגים ועל הזמורות,  שווין ביוקר, והן קונין אותן בזול, עד שייבשו ויכרתו--הרי זה צריך להפך בהן כשהם מחוברים, שנמצא כקונה אילן לזמורותיו.  ואם לא היפך, נמצאו המעות הלואה, והן לוקחין בזול, מפני ההקפה; ואסור.

ח,ט  [ז] שומרי השדות שנותנין להם חיטים בשכרן בזול מן הגורן--כשיבואו לגורן, צריכין להתעסק עימהן במלאכה בגורן, כדי שיהיו החיטים האלו שנטלו, בסוף זמן השכירות.  ואם לא עשו כן, נמצאת השכירות אצל הבעלים כמלווה; וזה שלקחו בזול, מפני שאיחרו שכרן עד הגורן.

ח,י  [ח] אריסין שהיו בעלי השדות מסלקין אותן מן השדה בניסן, ונותנין להם האריסין בכל זרע חמר ארבע סאין, והניח זה אריסין בתוך שדהו עד אייר, ונטל מהן שש סאין--הרי זה מותר, ואין כאן שם ריבית.

ח,יא  [ט] הלוקח חיטים ארבע סאין בסלע וכן השער, ונתן לו את המעות, וכשבא לגבות את החיטים לאחר זמן, הוסיף לו במידה ונתן לו יתר--הרי זה מותר:  שהרי ברצונו הוסיף לו; ואלו רצה--לא הוסיף, שהרי לא היה שם תנאי.

ח,יב  [י] מותר לאדם ליתן דמי חבית שליין לחבירו, ולומר לו אם החמיצה מכאן עד יום פלוני, הרי היא ברשותך, אבל אם הוזלה או הוקירה, הרי היא שלי:  שכיון שקיבל עליו הזול, הרי זה קרוב לשכור ולהפסד.  וכן כל כיוצא בזה.

ח,יג  וכן מותר לאדם לקנות מחברו בתשרי מאה כדין שליין בדינר, ואינו נוטלן עד טבת; וכשנוטלן, בודק ומחזיר החומץ ולוקח היין הטוב:  שלא קנה ממנו אלא יין, ואלו שהחמיצו מתחילה היו ראויין להחמיץ, אבל לא ייוודע הדבר, עד אחר זמן.

ח,יד  [יא] מקום שנהגו לשכור הספינה, וליטול שכרה, ואם נשברה, שמין לו מה שפחתה ומשלם יתר על השכר--הרי זה מותר.  וכן מותר להשכיר סיר שלנחשת וכיוצא בו, ונוטל השכר ודמי מה שפחת ממשקלו.  וכן כל כיוצא בזה.

ח,טו  [יב] אין מקבלין צאן ברזל מישראל, מפני שהוא אבק ריבית.  וכיצד הן צאן ברזל:  הרי שהיה לו מאה צאן, וקבלם ממנו להיטפל בהן, ויהיו הוולדות והגיזה והחלב לאמצע לשליש או לרביע, עד שנה או עד שנתיים כמו שהתנו ביניהם, ואם מתו הצאן, הרי המקבל משלם דמיהם--הרי זה אסור, שהרי בעל הצאן קרוב לשכור ורחוק להפסד.

ח,טז  לפיכך אם קיבל עליו בעל הצאן שאם הוקרו או הוזלו, הרי הן ברשותו, או אם נטרפו, הרי הן ברשותו--הרי זה מותר.  וכן כל כיוצא בזה.

ח,יז  [יג] השם פרה מחברו, ואמר לו, אם מתה, הרי היא עלי בשלושים דינרים, ואני אעלה לך, סלע בכל חודש--מותר, לפי שלא עשאה דמים אלא לאחר מיתה.

ח,יח  [יד] משכרת אישה לחברתה תרנגולת לישב על הביצים בשני אפרוחים בשנה, ואין כאן חשש ריבית.

ח,יט  [טו] מי שהיה נושה בחברו ארבעה דינרים שלרבית, ונתן לו בהן חפץ ששווה חמישה--כשמוציאין ממנו, מוציאין ממנו חמישה, הואיל ובתורת ריבית, בא לידו.  וכן אם נתן לו בהן כסות או כלי, מוציאין ממנו אותו הכלי עצמו ואותה הכסות עצמה.

ח,כ  השכיר לו בהן מקום ששווה שכרו שלושה דינרין--כשמוציאין ממנו, מוציאין ממנו ארבעה, שהרי בארבעה שכר ממנו מקום זה, והרי קיבל עליו.
 

הלכות מלוה ולווה פרק ט

ט,א  אין פוסקין על הפירות, עד שיצא השער; יצא השער, פוסקין--אף על פי שאין לזה, יש לזה.  כיצד:  היה השער לחיטים קבוע בשוק ארבע סאין בסלע--הרי זה פוסק עמו על מאה סאין, ונותן לו חמש ועשרים סלעים.  ואם ייתן לו מאה סאה שלחטים אחר זמן, בעת שיהיו החיטים סאה בסלע--אין בזה ריבית כלל, אף על פי שלא היה למוכר חיטים כלל בעת שפסק.

ט,ב  במה דברים אמורים, בשלא היה לו כלום מאותו המין שפסק עליו.  אבל אם היה למוכר מאותו המין כלום--אף על פי שעדיין לא נגמרה מלאכתו--הרי זה מותר לפסוק עליו, אף על פי שעדיין לא יצא השער.

ט,ג  כיצד:  היה הוא תחילה לקוצרים--הרי זה פוסק על החיטים, אף על פי שעדיין הן גדיש; ופוסק על היין, משיבצור הענבים ויתנם בעביט; ועל השמן, משנתן הזיתים במעטן; ועל הסיד, משישקענו בכבשן.  וכן פוסק על כלי חרס, משיעשה היוצר הביצים שלהן.  במה דברים אמורים, בשהיה עפרון לבן.  אבל עפר שחור--פוסק על כלים הנעשין ממנו, אף על פי שלא נעשו:  מפני שהוא מצוי לכול; ואף על פי שאין לזה, יש לזה.  וכן פוסק על הזבל כל ימות השנה, אף על פי שאין לו זבל, מפני שהוא מצוי תמיד.

ט,ד  [ב] כל דבר שהוא מחוסר מלאכה אחת או שתיים, פוסק עמו עליו.  היה מחוסר שלוש מלאכות--אינו פוסק עליו, אלא אם כן יצא השער:  שכיון שהוא מחוסר שלוש מלאכות--הרי זה כמי שאין לו מאותו המין כלום, וכאלו לא בא לעולם עדיין.

ט,ה  כיצד:  גדיש שהיה מחוסר הנחה בשמש שייבש, ודישה, וזריה--אינו פוסק עליו, עד שייצא השער:  שכיון שהוא מחוסר שלוש מלאכות--הרי זה כמי שאין לו מאותו המין כלום, וכאלו אינו.  היה יבש, ואינו מחוסר אלא דישה וזריה--פוסק עליו.

ט,ו  ביצים  שהיו מחוסרין לפיפה, ויבוש, והולכה לכבשן, ושריפה, והוצאה--אינו פוסק עליהן.  היו יבשין, ואינן מחוסרין אלא הולכה לכבשן ושריפה--פוסק עליהן:  והוא שיהיה דרך הלוקח, להוציא אותן מן הכבשן; אבל אם היה המוכר הוא שמוציא--הרי אלו מחוסרין שלוש, ואינו פוסק עליהן עד שיצא השער.  וכן כל כיוצא בזה.

ט,ז  [ג] ההולך לחלוב את עיזיו, ולגזוז את רחליו, ולרדות את כורתו, ומצאו חבירו ואמר לו, מה שעיזי חולבות מכור לך, מה שרחלי גוזזות מכור לך, מה שכורתי רודה מכור לך--הרי זה מותר.  אבל אם אמר לו, מה שעיזי חולבות כך וכך מכור לך בכך וכך, מה שרחלי גוזזות כך וכך מכור לך בכך וכך, מה שכורתי רודה כך וכך מכור לך בכך וכך--אסור, אלא אם כן פסק עמו כשער שבשוק.  וכן כל כיוצא בזה.

ט,ח  [ד] אין פוסקין על שער , מפני שאין השער קבוע, אלא על שער המדינה.  היו החיטים החדשות במדינה ארבע סאין בסלע, וישנות שלוש בסלע--אין פוסקין, עד שייצא השער לחדש ולישן.

ט,ט  היו חיטים שללקוטות ארבע סאין בסלע, ושלבעל הבית שלוש--פוסק ללקוטות כשער לקוטות; ולא יפסוק לבעל הבית, עד שייקבע השער לבעל הבית.

ט,י  [ה] כיון שנקבע השער, מותר לו לפסוק על שער הגבוה.  כיצד:  היו החיטים נמכרות ארבע סאין בסלע, ופסק עמו שייתן לו החיטים כשער הזול--אם עמדו אחרי כן עשר סאין בסלע, נותן לו עשר סאין; עמדו שלוש סאין בסלע--נותן לו ארבע סאין כשער שהיה בשוק, שהרי פסק עמו כשער הגבוה.

ט,יא  נתן לו המעות סתם, ולא פסק עמו בשער הגבוה, והוזלו--נותן לו כשער שהיו שווין כשנתן לו המעות; ומי שחזר בו, מקבל מי שפרע.

ט,יב  במה דברים אמורים, בפוסק על דעת עצמו.  אבל אם היה שליח לאחרים, בין המוכר בין הלוקח--אינו נוטל אלא כשער הזול, או מחזיר את הדמים, ואינו מקבל מי שפרע כשליח:  שהרי המשלח אומר לו, לתקן שלחתיך ולא לעות, כמו שביארנו.

ט,יג  [ו] היו החיטים נמכרות ארבע סאין בסלע, ונטל את הדמים שייתן לו חמש בסלע--אם יש לו חיטים, מותר.  היו לו חיטים חוב אצל אחרים, ונטל המעות עד שיגבה חיטיו וייתן לו--אסור:  שהרי הן מחוסרין גביה, וכאלו אינם; והרי זה כקובע לו זמן, והוזיל לו מפני שמקיפו.

ט,יד  [ז] היו החיטים במדינה ארבע סאין בסלע, ובכפרים שש בסלע--הרי זה מותר ליתן סלע לתגר, כדי שיביא לו שש סאין מן הכפר:  והוא, שיהיו ברשות הלוקח--אם אבדו בדרך או נגנבו, אבדו לו.  ואדם חשוב, אסור לעשות זה.  ובמיני סחורה--אסור לכל אדם, לפי שאין מיני סחורה מצויין תמיד כפירות.

ט,טו  [ח] החמרין שנכנסו לעיר, והרי החיטים ארבע סאין בסלע, הוזילו ומכרו למכיריהן או לספסריהן חמש בסלע במעות שנתנו להן תחילה כשיכנסו לעיר, עד שיפתחו שקיהן וימכרו לכל אדם--הרי זה מותר:  שאין אלו מוכרין להם בזול מפני שנתנו המעות עתה, ולא  אלא לאחר זמן, אלא מפני שמודיעין להם את השער, ומסעדין אותן.

ט,טז  [ט] המוליך פירות ממקום למקום--מצאו חבירו ואמר לו תנם לי, ואני אעלה לך פירות שיש לי באותו מקום--אם יש לו שם, מותר; ואם לאו, אסור.

ט,יז  היה מוליך סחורה ממקום למקום--אמר לו תנה לי, ואני אעלה לך דמיה כמו ששווה באותו מקום--אם היתה ברשות המוכר עד שתגיע לשם, מותר; ואם היתה ברשות לוקח, אסור.

ט,יח  [י] הנותן לבעל הגינה דמי עשר קישואין אלו, דמי עשרה אבטיחים אלו, והרי הן קטנים, והתנה עמו שיתנם לו כשיגדילו--הרי זה מותר:  שהרי הוא מניחן, והם גדילים מאליהן; ואלו קצצן עתה כשהן קטנים, לא היו באים אחרים תחתיהן.  וכן כל כיוצא בזה, מדבר שאין בו הפסד ולא חסרון על המוכר.
 

הלכות מלוה ולווה פרק י

י,א  כשם שמותר למוכר לפסוק על שער שבשוק--כך מותר ללוות הפירות סתם, ופורעין אותן סתם בלא קביעת זמן על שער שבשוק.  כיצד:  היה השער קבוע וידוע לשניהם, ולווה מחברו עשר סאין--חייב להחזיר לו עשר סאין, אף על פי שהוקרו החיטים:  שהרי כשלוה ממנו, היה השער ידוע; ואלו רצה--היה קונה ומחזיר לו, שהרי לא קבע לו זמן.

י,ב  היה לו מאותו המין שלווה--הרי זה מותר ללוות סתם בלא קביעת זמן, ופורע סתם:  אף על פי שעדיין לא יצא השער.  ואפילו היתה לו סאה אחת, לווה עליה כמה סאין; היתה לו טיפה אחת שלשמן או יין, לווה עליה כמה גרבי יין ושמן.

י,ג  לא היה לו מאותו המין כלום, ולא נקבע שער השוק עדיין, או שלא ידעו בשער שבשוק--הרי זה אסור ללוות סאה בסאה.  וכן בשאר הפירות--לא ילוה אותן, עד שיעשה אותן דמים.  ואם לוה, ולא עשה אותן דמים, והוזלו--מחזיר לו פירות במידה שלווה ממנו, או כמשקל; ואם הוקרו, נוטל דמים שהיו שווין בשעת ההלואה.

י,ד  אף על פי שיש לו מאותו המין, או שהיה השער קבוע בשוק--הרי זה אסור ללוות פירות בפירות, עד זמן קבוע; אלא לווה סתם, ופורע באיזה זמן שיפרע.

י,ה  [ג] לא יאמר אדם לחבירו הלווני כור חיטים, ואני מחזיר לך כור לגורן; אלא אומר לו הלווני עד שיבוא בני, או עד שאמצא המפתח.

י,ו  [ד] לוה פירות עד זמן קבוע--אם הוזלו, מחזיר לו פירות בזמן שקבע; ואם הוקרו, נותן לו דמים שהיו שווין בשעת ההלואה.

י,ז  [ה] מלוה אדם את אריסיו חיטים בחיטים לזרע, בין קודם שירד האריס לשדה בין אחר שירד.  במה דברים אמורים, במקום שנהגו שייתן האריס את הזרע, שהרי ביד בעל הקרקע לסלקו, כל זמן שלא נתן.  אבל במקום שדרך בעל הקרקע ליתן את הזרע--אם עדיין לא ירד האריס, הרי זה מותר להלוותו חיטים בחיטים:  שעדיין יש לו לסלקו; נמצא בעת שירד לשדה, ירד על דעת שיחזיר לו חיטים שהלווהו.  אבל אחר שירד לשדה--הואיל ואינו יכול לסלקו--הרי הוא ככל אדם, ואסור להלוותו חיטים בחיטים לזרע; אבל מלוהו סתם, על שער שבשוק.

י,ח  [ו] מי שהיה נושה בחברו מעות, ואמר לו תן לי מעותי שאני רוצה ליקח בהן חיטים.  אמר לו צא ועשה אותן עלי כשער , ויהיה לך אצלי חיטים בהלואה--אם יש לו חיטים כשיעור מעותיו, מותר; ואם אין לו אותו המין, הרי זה אסור:  שלא אמרו חכמים שמותר לפסוק על שער שבשוק, אף על פי שאין לו כלום מאותו המין, אלא בנותן מעותיו לקנות בהן; אבל הרוצה להעמיד הלואתו על גב הפירות--אסור, עד שיהיו לו פירות.

י,ט  היה ללווה חיטים, ועשה הלואתו עליו חיטים, ובא אחר זמן ואמר לו תן לי חיטי, שאני רוצה למכרן וליקח בדמיהן יין, אמר לו צא ועשה אותן עלי יין, כשער שבשוק עתה--אם יש לו יין, הרי זה מותר ונעשת הלואתו אצלו יין; ואם אין לו יין, אסור.

י,י  הרי שלא היה לו, ועבר והחזיר ההלואה פירות--אף על פי שקנה פירות אחר כך--אינו חייב ליתן לו פירות, אלא נותן לו מעות שהלווהו.
 

הלכות מלוה ולווה פרק יא

יא,א  המלווה את חבירו בפני עדים, או שאמר לעדים היו עלי עדים שאני חייב לזה מנה, או אתם עדיי שאני חייב לזה מנה--זו היא הנקראת מלווה על פה, ואינו צריך לפורעו בעדים; לפיכך אם טען אחר כך ואמר פרעתי--נשבע היסת, ונפטר.

יא,ב  אבל המלווה את חבירו בשטר, צריך לפורעו בעדים; לפיכך אם טען ואמר פרעתי שטר זה, אינו נאמן, אלא אומרים לו או הבא עדים, או עמוד ושלם לו חובו.

יא,ג  לפיכך האומר לעדים, היו עלי עדים שאני חייב לזה מנה--אין כותבין עדותן ונותנין למלווה:  שלא יחזירו עדות על פה מלווה בשטר, עד שיאמר להן הלווה כתבו שטר וחתמו בו ותנו לו.  ואף על פי שאמר להן כך, צריכין להימלך בו אחר שחתמו בשטר, ואחר כך נותנין השטר ביד המלווה.

יא,ד  קנו מידו שהוא חייב לו מנה--הרי אלו כותבין ונותנין, אף על פי שלא אמר להן כתובו:  שסתם קנין לכתיבה עומד, ואינן צריכין להימלך בו.

יא,ה  [ב] לווה שכתב שטר בכתב ידו, והעיד בו עדים ונתנו למלווה--הרי זה שטר כשר.  וכן אם כתב שטר, אף על פי שאין בו עדים, ונתנו למלווה בפני עדים--הרי זו מלווה בשטר:  והוא שיהיה כתב שאינו יכול להזדייף, ויקראו אותו העדים שנמסר בפניהם.  ויש מן הגאונים שהורה שצריך לומר לעדים שמסרו בפניהם, חתמו והעידו שנמסר בפניכם.

יא,ו  [ג] הוציא עליו כתב ידו שהוא חייב לו, ואין שם עדים--אף על פי שהוחזק כתב ידו בבית דין, הרי זה כמלווה על פה לכל דבר.  ואם טען שפרע--נשבע היסת, ונפטר; ואינו גובה בכתב זה--לא מן היורש, ולא מן הלקוחות.

יא,ז  [ד] כל מלווה שבשטר--גובה אותה מן היורשין, וגובה אותה מן הלקוחות, כמו שיתבאר.  ומלוה על פה--גובה אותה מן היורשין, ואינו גובה אותה מן הלקוחות:  לפי שאין לה קול, לפיכך לא יטרוף בה.  אבל מלווה שבשטר, קול יש לה; והלוקח הפסיד על עצמו, שלא שאל עד שידע שנכסיו שלזה משועבדין במלוה שעליו, שכל נכסי הלווה תחת שיעבוד המלווה, מן התורה.

יא,ח  [ה] המוכר שדהו בעדים, ויצאת מתחת ידי הלוקח--אף על פי שאין שם שטר ביד הלוקח, הרי זה חוזר וטורף מנכסים משועבדים כמו שיתבאר:  שכל המוכר--בפרהסיה מוכר, וקול יש לו.

יא,ט  [ו] אין ההלואה שעל פה נגבית מן היורשין, אלא באחד משלושה דברים אלו:  כשהחיוב מודה בה, וציווה בחולייו שיש לפלוני עליו חוב עדיין.  או שהייתה ההלואה לזמן, ולא הגיע זמן לפרעה; וחזקה היא שאין אדם פורע בתוך זמנו.  או שנידוהו עד שייתן, ומת בנידויו.  כל אלו גובין מן היורש, בלא שבועה.

יא,י  אבל אם באו עדים שהיה אביהן חייב לזה מנה, או בפנינו הלוהו--אינו גובה מן היורש כלום, שמא פרעו:  שהמלוה את חבירו בעדים, אינו צריך לפורעו בעדים.  וכן אם הוציא כתב יד אביהן שהוא חייב לו--אינו גובה בו כלום, כמו שביארנו.

יא,יא  [ז] לווה שאין לו מיטלטלין ויש לו קרקע--אם נודע לבית דין שתלה מעותיו ביד אחרים, כופין אותו למכור וליתן לבעל חובו.  ואם לא נודע להם דבר זה, מחרימין על מי שידע לו מיטלטלין או מי שיש לו מיטלטלין ולא יביאם; ואחר כך יורדין לבינונית שבנכסיו, ומגבין לבעל חובו כמו שיתבאר.

יא,יב  במה דברים אמורים, בזמן שנפרעין מן הלווה עצמו.  אבל הבא להיפרע מן היורש, בין קטן בין גדול--לא ייפרע מן המיטלטלין, אפילו היו מופקדין או מלווה אצל אחרים:   אינן תחת שיעבוד בעל חוב מן התורה.

יא,יג  [ח] מצוה על היתומין לפרוע חוב אביהן, מן המיטלטלין שהניח.  ואם לא רצה היורש ליתן, אין כופין אותו; ואם תפס בעל חוב מחיים, גובה מהן.  טען שמחיים תפסתי, והיורש טען שאחר מיתה תפס--על היורש להביא ראיה; או יישבע המלווה שכך וכך הוא חייב לו, ויכול לטעון עד כדי דמיהן, וכולל בשבועתו שמחיים תפס.

יא,יד  היו הדברים שתפס שטרות, וטען שהן משכון בידו על חובו, ושמחיים תפס--על המלווה להביא ראיה שמחיים תפס; ואם לא הביא ראיה--יחזיר ליורשים, מפני שאינו טוען לקנות גופם אלא לראיה שבהן.

יא,טו  [ט] יתומים שגבו קרקע בחוב שהיה לאביהן אצל אחרים--יש לבעל חוב שלאביהם לחזור ולגבות אותה מהן, שהרי קרקע זו שלאביהם היא.

יא,טז  [י] ראובן שמכר שדה לשמעון באחריות, וזקף שמעון דמי השדה עליו מלווה לראובן, ומת ראובן, ובא בעל חוב שלראובן לטרוף משמעון השדה, ופייסו שמעון במעות והלך לו--הדין נותן שיבואו יורשי ראובן, ויתבעו שמעון במלוה שזקף עליו:  שהרי אינה משתעבדת לבעל חוב שלראובן.  לפיכך אם היה שמעון פיקח--נותן להן הקרקע שלקח מראובן במלוה שזקף על עצמו, וחוזר וטורף אותה מהן מפני המעות שנתן לבעל חובו שלראובן כדי שלא יטרוף אותה ממנו:  שהרי באחריות לקחה מראובן.

יא,יז  [יא] כבר תיקנו גאונים האחרונים כולם, שיהיה בעל חוב גובה מיטלטלין מן היורשין; וכן דנין ישראל בכל בית דין שבעולם.  אבל במערב היו כותבין בשטרי חובות, שיש לו לגבות מן הקרקע ומן המיטלטלין, בין בחייו בין אחר מותו; ונמצא גובה על תנאי זה, יותר מן התקנה.

יא,יח  וסיג גדול עשו בדבר--שמא לא ידע הלווה בתקנה זו, ונמצא ממון יתומים יוצא שלא כדין:  שאין כוח בתקנת אחרונים לחייב בה יתומים.
 

הלכות מלוה ולווה פרק יב

יב,א  אין נפרעין מן היורשין אלא אם כן היו גדולים; אבל יורשין קטנים, אין נפרעין מהן שטר חוב.  [ב] אפילו היה בו כל תנאי שבעולם--לא ייפרע בו המלווה כלום, עד שיגדלו היתומים:  שמא יש להן ראיה ששוברין בה את השטר.

יב,ב  [ג] היתה המלווה ריבית שלגוי, שהרי הרבית אוכלת בנכסיהן--מעמידין להם אפטרופוס, ונזקקין בית דין לנכסיהן, ומוכרין ופורעין החוב.  וכן אישה שתבעה כתובתה, בין אלמנה בין גרושה--מעמידים להם אפטרופוס, ונזקקין משום חן האישה, כדי שיהיה לה כלום, שתינשא בו לאחר.  לפיכך אם קפצה האישה ונישאת, ואחר כך באה לתבוע כתובתה מנכסי יתומים--אין נזקקין לה, עד שיגדלו היתומים:  שהרי אין לה מזונות, והרי נישאת.

יב,ג  [ד] הורו מקצת הגאונים, שאם היו הנכסים כנגד הכתובה בלבד, או פחותין ממנה--אין נזקקין להן, שהרי אין כאן זכות ליתומים:  שלא אמרו נזקקין לנכסי יתומים להיפרע מהן הכתובה, אלא כדי שלא יפחתו הנכסים מן המזונות; וזאת הואיל והיא נוטלת הכול, מה זכות יש ליתומים הקטנים בדבר זה, עד שנזקקין להן, ולא חשו לחן האישה.

יב,ד  [ה] ציווה המורישן ואמר תנו מנה לפלוני, או תנו שדה לפלוני--נזקקין, אחר שמעמידין להן אפטרופוס לטעון טענתם.  אמר תנו מנה זה לפלוני, או שדה זו לפלוני--נותנין, ואין צריכים להעמיד להן אפטרופוס.

יב,ה  [ו] נמצאת קרקע שאינה שלהן, אלא טען הטוען שהיא גזל ביד מורישן--נזקקין להן, ומעמידים להן אפטרופוס לטעון ולדון; ואם נמצאת גזולה, מחזירים אותה לבעליה.

יב,ו  וכן קטן שתקף בעבדיו, וירד לתוך שדה חבירו וכבשה--אין אומרין נמתין לו עד שיגדיל, אלא מוציאין אותה מידו; ולכשיגדיל--אם יש לו עדים, יביא עדיו.

יב,ז  קרקע שהיא בחזקת קטנים, ובא אחר וטען שהיא לקוחה לו ממורישן, ויש לו עדים שהחזיק בה ואכלה שני חזקה בחיי אביהן--אין מוציאין אותה מידן, עד שיגדילו:  שאין מקבלין עדים שלא בפני בעל דין, והקטן כאילו אינו עומד כאן הוא חשוב.  אבל אם הוציא שטר שהיא לקוחה בידו--הרי זה מקיים את השטר, ומוציאין אותה מידן אחר שמעמידים להם אפטרופוס.

יב,ח  כשנזקקין בית דין לנכסי יתומים למכור--שמין את הקרקע, ואחר כך מוכרין.  ומכריזין עליה שלושים יום רצופין, או שישים יום שני וחמישי; ומכריזים בבוקר ובערב, בשעת הכנסת פועלים ובשעת הוצאת פועלין.  וכל מי שרוצה לקנות, יוליך הפועלין לבקר לו.  ובעת שמכריזין, מסיימין את השדה במצריה, ומודיעין כמה היא יפה, ובכמה היא שומה, ומפני מה רוצים למכרה, אם להגבות לבעל חוב או לכתובת אישה:  לפי שיש מי שרוצה ליתן לבעל חוב, ויש מי שרוצה להגבות לאישה.

יב,ט  כשכותבין האדרכתא על נכסי יתומים, בין גדולים בין קטנים, כותבין בה, והכרנו שהנכסים האלו הן שלפלוני המת.  ואם לא כתבו כך, הרי האדרכתא פסולה; ואין אוכלין בה פירות, אפילו מאחר ששלמו ההכרזות.

יב,י  בית דין שמכרו שלא בהכרזה--נעשו כמי שטעה בדבר משנה, וחוזרים ומוכרין בהכרזה.  ובית דין שמכרו, האחריות על היתומים.  [יא] ובית דין שהכריזו כראוי, ובדקו יפה יפה, ודקדקו בשומה--אף על פי שטעו ומכרו שווה מנה במאתיים, או מאתיים במנה--הרי מכרן קיים.

יב,יא  אבל אם לא בדקו בשומה, ולא כתבו איגרת בקורת, שהיא דקדוק השומה וההכרזה, וטעו והותירו שתות או פחתו שתות--מכרן בטיל; פחות משתות, מכרן קיים.

יב,יב  וכן אם מכרו הקרקע בעת שאינן צריכין להכריז עליה, וטעו ופחתו שתות או הותירו שתות--מכרן בטיל, אף על פי שהכריזו.  פחות משתות--מכרן קיים, אף על פי שלא הכריזו:  שאין צריכין הכרזה באותה העת.

יב,יג  וזו היא העת שאין צריכין הכרזה:  בעת שימכרו קרקע לקבורה, או למזון האישה והבנות, או ליתן מנת המלך--אין צריכין הכרזה, לפי שהדבר נחוץ.

יב,יד  וכן בית דין שמכרו דברים שאינן צריכין הכרזה, וטעו בשתות--מכרן בטיל; פחות משתות, מכרן קיים.  ואלו הן הדברים שאין מכריזין עליהם--העבדים, והשטרות, והמטלטלין:  העבדים, שמא ישמעו ויברחו; והשטרות והמטלטלין, שמא ייגנבו.  לפיכך שמין אותן בבית דין, ומוכרין אותן מיד.  ואם השוק קרוב למדינה, מוליכין אותן לשוק.
 

הלכות מלוה ולווה פרק יג

יג,א  מלוה שבא להיפרע בשטר שבידו, שלא בפני לווה--אם יכולין בית דין לשלוח אליו ולהודיעו, עד שיעמוד עמו בדין--שולחין ומודיעין לו.  ואם אי אפשר להודיעו במהרה--אומרים למלווה שיישבע וייטול מנכסיו, בין מן הקרקע בין מן המטלטלים; ואין חוששין לשובר.

יג,ב  ודין זה תקנת חכמים הוא, כדי שלא יהא כל אחד ואחד נוטל מעותיו שלחבירו והולך ויושב לו במדינה אחרת; ונמצאת נועל דלת בפני לווין.

יג,ג  [ב] שלוש ראיות צריך להביא לבית דין, ואחר כך ייפרע שלא בפניו:  ראיה ראשונה, לקיים השטר שבידו; ראיה שנייה, שבעל חובו במדינה אחרת ואינו מצוי בכאן לעמוד עמו בדין; ראיה שלישית, שאלו הנכסים שלפלוני הלווה הם.

יג,ד  [ג] מלוה שבא לבית דין, והביא משכון בידו, ואמר זה משכונו שלפלוני הוא, ואני רוצה למוכרו ולהפרע חובי--אין בית דין נזקקין לו, עד שיבוא לווה ויטעון:  שאם רצה לומר לקוח הוא בידי, אומר.  ומשיאין לו עצה למוכרו בפני עדים, כדי שידע הלווה בכמה נמכר.

יג,ה  וכן המלווה את חבירו על המשכון, ומת הלווה והמלוה, בין שמת לווה תחילה, בין שמת מלוה--הואיל והוא נפרע ממה שתחת ידו, ואלו רצה אמר לקוח הוא בידי--הרי זה נשבע בנקיטת חפץ ונוטל, כדרך כל הנשבעין ונוטלין.

יג,ו  ומפני מה אינו נשבע היסת:  לפי שאינו נשבע על עצמו שלמשכון, אלא על הממון שלוקח; שאילו אמר על עצמו שלחפץ זה--אתה מכרתו לי, אתה נתתו לי במתנה--היה נשבע היסת ונפטר.  אבל אם היו שם עדים שחפץ זה משכון בידו, ולא ידעו על כמה--אינו יכול ליטול אלא בשבועה.  והואיל ואין שם עדים, ויכול לומר שלי הוא--נאמן לומר יש לי עליו כך וכך.  וכן בשבועה עצמה שהיה נשבע, אם היו שם עדים שהוא משכון--שאין אומרין מגו לפטרו משבועה אלא לפטרו מממון, שלא יחזיר המשכון עד שייטול מה שטען.

יג,ז  [ד] המלווה את חבירו על המשכון, ואבד או נגנב בלא אונס, שהרי המלווה חייב בדמי המשכון, כמו שביארנו, ואמר המלווה סלע הלויתיך עליו, ושני דינרין היה שווה, ולווה אומר סלע הלויתני עליו, וסלע היה שווה--הרי המלווה נשבע תחילה שבועת השומרין שאינו ברשותו, והלווה נשבע היסת שהיה שווה כנגד החוב ונפטר.

יג,ח  אמר המלווה סלע הלויתיך עליו, ושני דינרין היה שווה, והלווה אומר סלע הלויתני עליו, ושלושה דינרין היה שווה--יישבע המלווה תחילה שאינו ברשותו; ואחר כך יישבע הלווה כמה היה שווה, שהרי הודה במקצת, וישלם הדינר.

יג,ט  אמר הלווה סלע הלויתני עליו, ושתיים היה שווה, והמלוה אומר סלע הלויתיך עליו, וסלע היה שווה--יישבע המלווה שאינו ברשותו, וכולל בשבועתו שהיה המשכון כנגד החוב.

יג,י  אמר הלווה סלע הלויתני עליו, ושתיים היה שווה, והמלוה אומר סלע הלויתיך עליו, וחמישה דינרין היה שווה--יישבע המלווה שאינו ברשותו; ויכלול שלא היה שווה יתר על חמישה דינרים, וישלם דינר.

יג,יא  סלע הלויתיך עליו, ושני דינרין היה שווה, והלווה אומר איני יודע דמיו--יישבע המלווה שאינו ברשותו; וכולל בשבועתו ששני דינרין היה שווה, וישלם הלווה שאר החוב:  שהרי הוא יודע בוודאי שהוא חייב לו, ואינו יודע אם פרעו אם לא פרעו.

יג,יב  סלע הלויתני עליו, ושתיים היה שווה, והמלוה אומר איני יודע דמיו--יישבע המלווה שאינו ברשותו; ויכלול שאינו יודע שדמיו יתר על החוב אפילו פרוטה אחת, וייפטר:  שהרי לא חייב עצמו בכלום.

יג,יג  אבל אם אמר המלווה אני יודע שהיה שווה יתר על החוב, אבל איני יודע כמה--הרי זה משלם כל מה שטען הלווה, בלא שבועה:  כמי שאמר חמישים יש לך בידי, וחמישים איני יודע--שהוא מחוייב שבועה ואינו יכול להישבע, כמו שיתבאר.  ויש לו להחרים על מי שטוען שקר.

יג,יד  [ה] המלווה את חבירו, וקבע לו זמן לפורעו--אף על פי שלא קנו מידו, אינו יכול לתובעו עד סוף הזמן:  בין במלווה על פה, בין במלווה בשטר, בין שהלווהו על המשכון, בין שמת לווה, בין שמת מלוה.  וסתם מלווה--שלושים יום, בין בשטר בין על פה בין על המשכון.  ואם התנה שיתבע בכל זמן שירצה--יש לו לתובעו ביומו, שתנאי ממון הוא.

יג,טו  [ו] טען המלווה ואמר היום סוף הזמן שקבעתי, והלווה אומר עד עשרה ימים קבעת--הלווה נשבע היסת.  ואם היה שם עד אחד שהיום סוף זמנו--הרי זה נשבע שבועת התורה, כשאר הטענות.  זה אומר חמישה ימים נשאר מן הזמן, וזה אומר עשרה--אומרים למלווה המתן עד סוף החמישה, וישבע היסת שנשאר עוד חמישה ימים.

יג,טז  [ז] היתה המלווה בשטר, וטען הלווה שזמן קבעת לי--יראה לי שיישבע בעל החוב היסת שלא קבע לו זמן, וייטול מיד.

יג,יז  [ח] המלווה ניתנה ליתבע בכל מקום.  כיצד:  המלווה את חבירו ביישוב, ותבעו במדבר--אינו יכול לדחותו, אלא חייב לפרוע לו בכל מקום שיתבענו.  בא הלווה לפורעו במדבר, הרשות ביד המלווה:  אם רצה, מקבל; ואם רצה, אומר לו איני נפרע אלא ביישוב כדרך שנתתי לך, והרי הן ברשותו, עד שיפרענו ביישוב.
 

הלכות מלוה ולווה פרק יד

יד,א  הפוגם את שטרו, או שעד אחד מעיד על שטרו שהוא פרוע, והבא ליפרע שלא בפני הלווה, והטורף מיד הלוקח, והנפרע מן היורש בין קטן בין גדול--לא ייפרע אלא בשבועה כעין שלתורה; ואומרין לו כשיתבע, השבע ואחר כך תיטול.  ואם היה החוב לזמן קבוע, ותבע בזמנו--נפרע שלא בשבועה; עבר זמנו, לא יגבה אלא בשבועה.

יד,ב  התובע את חבירו לפורעו, וטען הלווה שפרע שטר זה או מקצתו, ובעל השטר אומר לא פרעת כלום--אומרים לו שלם לו.  טען הלווה ואמר יישבע לי שלא פרעתיו וייטול--משביעין אותו בנקיטת חפץ שלא פרע כלום, או שלא פרעו אלא כך וכך, ואחר כך ; ואם היה המלווה תלמיד חכמים, אין נזקקין לשבועתו.

יד,ג  הוציא עליו שטר מקויים, והלווה טוען ואומר שטר מזוייף הוא ומעולם לא כתבתי שטר זה, או שטען שחוב זה ריבית הוא או אבק ריבית, או שטען שהוא שטר אמנה, או שטען כתבתי ללוות ועדיין לא לוויתי--כללו שלדבר, טען טענה שאם הודה בה בעל השטר, היה השטר בטיל--והמלוה עומד בשטרו ואומר שזה שקר טוען, ואמר הלווה יישבע לי וייטול:  הרי זו מחלוקת בין הגאונים.  יש מי שהורה שחייב בעל השטר להישבע כעין שלתורה, כמי שטען עליו שפרעו.  ורבותיי הורו שלא יישבע המלווה, אלא אם טען עליו הלווה שפרעו בלבד, שהרי הודה בשטר, ולפרעון הוא עומד; אבל כל אלו הטענות, לא כל הימנו לבטל שטר מקויים, אלא ישלם, ואחר כך יטעון על המלווה במה שירצה--אם יודה, יחזיר לו, ואם כפר, יישבע היסת.  ולזה דעתי נוטה.

יד,ד  המוציא שטר חוב על חבירו--מלוה אומר לא נפרעתי כלום, ולווה אומר פרעתי מחצה, והעדים מעידים שפרעו כולו--נשבע הלווה, ונותן מחצה:  שהרי הודה במקצת; ואינו כמשיב אבדה, מפני שאימת השטר עליו.  ואין המלווה גובה המחצה, אלא מבני חורין, שהרי הלקוחות אומרים אנו על העדים נסמוך, והרי ביטלו שטר זה.

יד,ה  הוציא עליו שטר חוב שאינו יכול לקיימו, ואמר הלווה אמת שאני כתבתי שטר זה, אבל פרעתיו, או אמנה הוא, או כתבתי ללוות ועדיין לא לוויתי, וכל כיוצא בזה--הואיל ואם רצה, אמר לא היו דברים מעולם והרי מפיו נתקיים--הרי זה נאמן, וישבע היסת וייפטר.  ואם קיימו המלווה אחר כך בבית דין, הרי הוא כשאר השטרות.

יד,ו  הוציא עליו שטר מקויים, ואמר הלווה מזוייף הוא, ומעולם לא כתבתיו, או שטר אמנה הוא, ואמר המלווה כן הדברים, אבל שטר כשר היה לי עליו ואבד--אף על פי שהמלוה, הוא ששבר את שטרו, ואלו רצה, אמר אינו מזוייף שהרי נתקיים בבית דין--אינו גובה בו כלום, אלא נשבע הלווה היסת ונפטר:  שהרי זה השטר כחרס הוא חשוב.

יד,ז  שטר שלווה בו ופרעו--אינו חוזר ולווה בו, שכבר נמחל שיעבודו ונעשה כחרס.

יד,ח  המוציא שטר חוב מקויים על חבירו, ואמר הלווה והלוא פרעתיך, ואמר לו המלווה כן היה, אבל חזרתי והחזרתי לך המעות, והלויתי אותך פעם שנייה--הרי בטל השטר:  ששטר שנפרע, הרי הוא כחרס.  אבל אם אמר לו החזרתי לך המעות, מפני שלא היו טובות, עד שתחליפם--לא בטל השטר, ועדיין שיעבודו קיים.

יד,ט  הוציא עליו שטר מקויים שיש לו עליו מנה, ואמר לו הלווה והלוא פרעתיך בפני פלוני ופלוני, ובאו אלו והעידו שפרעו, אבל לא הזכיר לו השטר, ואמר לו המלווה כן הוא שפרעת, אבל חוב אחר פרעת שהיה לי אצלך--הרי בטל השטר.

יד,י  במה דברים אמורים, בשהעידו שנתן לו בתורת פרעון.  אבל אם ראוהו נותן לו מעות, ולא ידעו אם נתן בתורת פרעון, או בתורת פיקדון, או בתורת מתנה--אם אמר בעל השטר, לא היו דברים מעולם--הרי זה הוחזק כפרן, ובטל השטר.  ואם אמר פרעון שלחוב אחר הוא--הרי זה נאמן, ונשבע ונוטל מה שבשטר:  שהרי לא פרעו בעדים; ומתוך שיכול לומר מתנה נתנם לי, נאמן לומר פרעון שלחוב אחר הן.

יד,יא  אמר לו הלווה והלוא שטר חוב זה דמי שור שלקחתי ממך הוא, ואתה גביית דמי בשרו, ואמר לו בעל השטר, כן אני גביתי את דמיו מחוב אחר שהיה לי אצלך--הואיל והודה מעצמו שדמי השור הוא החוב, ומדמיו נפרע--בטל השטר, ואף על פי שאין עליו עדים שפרע מדמיו; וישבע הלווה היסת שפרעו.  וכן כל כיוצא בזה.

יד,יב  [י] הוציא עליו שטר חוב בעד אחד, והלווה טען פרעתי--הרי זה מחוייב שבועה ואינו יכול לישבע, ומשלם.  טען ואמר יישבע לי שלא פרעתיו, הרי זה נשבע:  שאפילו היו בשטר שני עדים, ואמר יישבע לי שלא פרעתיו--הרי זה נשבע כמו שביארנו.

יד,יג  [יא] וכן הורו רבותיי, שהכופר במלווה על פה בבית דין, ובא עד אחד שלווה--הרי זה יישבע שבועת התורה.  חזר ואמר כן היה, לוויתי ופרעתי, או מחל לי, או נתחייב לי ממקום אחר--הרי זה מחוייב שבועה ואינו יכול לישבע, ומשלם.

יד,יד  [יב] מי שטען שפרע השטר, ואמר יישבע המלווה וייטול--אומרים לו הבא מעותיו, ואחר כך יישבע וייטול.  אמר אין לי כלום לשלם--משביעין אותו תחילה, בתקנת הגאונים שאין לו; ולכשתשיג ידו, וייתן לבעל חובו, ישביעו שלא פרעו, ואחר כך ייתן לו.

יד,טו  [יג] מי שהיה לו חוב על חבירו בשטר, ואבד השטר והרי העדים קיימין--אף על פי שקנו מידו, וטען שפרע--הרי זה נשבע היסת.  והורו רבותיי שאפילו היה החוב לזמן, ועדיין לא הגיע זמנו להיפרע--הואיל וכתבו לו שטר ואין בידו שטר, והלווה טוען פרעתי--נאמן, ונשבע היסת שפרעו:  שאנו חוששין שמא פרעו, ולפיכך קרע השטר או שרפו.  וכן הורו רבותיי שאפילו היה השטר יוצא מתחת ידי אחר, והלווה טוען ממני נפל אחר שפרעתיו--אף על פי שהוא בתוך זמנו, נשבע היסת ונפטר:  שכיון שאין השטר ביד המלווה, אין שם חזקה.

יד,טז  [יד] שניים שהן אוחזין בשטר--המלווה אומר שלי הוא, והוצאתיו להיפרע בו ממך, והלווה אומר פרעתיו, וממני נפל:  אם היה השטר שיכול לקיימו--זה יישבע שאין לו בדמים אלו פחות מחציין, וזה יישבע שאין לו בהן פחות מחציין; וישלם הלווה מחצה.  ואם אינו יכול לקיימו--יישבע הלווה היסת שפרעו, וילך לו.

יד,יז  [טו] האומר לחבירו מנה יש לי בידך, והלה אומר אין לך בידי כלום, או שאמר פרעתיך--אמר לו התובע השבע לי היסת, אמר לו הנתבע והלוא שטר יש לך עלי, ואתה רוצה להשביע אותי תחילה, ואחר כך תוציא השטר הפרוע ותגבה בו--אומרים לו הבא השטר.  אמר המלווה אין לי עליו שטר מעולם, או שטר היה לי ואבד--הורו רבותיי שאומרים למלווה בטל כל שטר שיש לך קודם זמן זה, ואחר כך תשביעהו היסת, או החרם חרם סתם, ולך ובקש עד שתמצא השטר.
 

הלכות מלוה ולווה פרק טו

טו,א  המלווה את חבירו בעדים, ואמר לו אל תפרעני אלא בעדים--בין שאמר לו בשעת הלואה, בין שאמר לו אחר שהלווהו--הרי זה צריך לפורעו בעדים, מפני התנאי.  טען הלווה ואמר לו, וכן עשיתי ופרעתיך בפני פלוני ופלוני, והלכו להם למדינת הים, או מתו--הרי זה נאמן, ונשבע שבועת היסת ונפטר.

טו,ב  וכן אם אמר לו אל תפרעני אלא בפני תלמידי חכמים, או בפני רופאים, ואמר לו, בפניהם פרעתיך, ואותן העדים שפרעתיך בפניהם מתו, או הלכו למדינת הים--הרי זה נאמן, ונשבע היסת ונפטר.

טו,ג  אבל אם אמר לו אל תפרעני אלא בפני פלוני ופלוני, ואמר לו פרעתיך בפני אחרים, ומתו או הלכו למדינת הים--אינו נאמן:  שמפני טענה זו התנה עליו, ואמר לו אל תפרעני אלא בפני ראובן ושמעון שהם עומדים עמו, כדי שלא ידחה אותו ויאמר בפני אחרים פרעתי, והלכו להם.

טו,ד  [ב] יש נוסחאות מן התלמוד שכתוב בהן, שהאומר לחבירו אל תפרעני אלא בעדים, ואמר לו פרעתיך בפני פלוני ופלוני, והלכו להן למדינת הים--אינו נאמן.  וטעות סופרים היא; ולפיכך טעו המורים, על פי אותן הספרים.  וכבר חקרתי על הנוסחאות הישנות, ומצאתי בהן שהוא נאמן.  והגיע לידי במצריים מקצת תלמוד ישן כתוב על הגוילים, כמו שהיו כותבין קודם לזמן זה בקרוב מחמש מאות שנה; ושתי נוסחאות מצאתי מן הגוילים בהלכה זו, ובשניהן כתוב ואם אמר פרעתיך בפני פלוני ופלוני והלכו להן למדינת הים, נאמן.

טו,ה  ומפני טעות זו שאירעה למקצת הספרים, הורו מקצת גאונים שאם אמר לו אל תפרעני אלא בפני פלוני ופלוני, ופרעו בפני אחרים--שאינו נאמן, אף על פי שהביא עדים שפרעו בפניהם; וגם זו טעות גדולה.  והדין האמת, שאם באו עדים שפרעו בפניהם--נפטר, ואין כאן מקום חשש.  גם ההוראה הזאת על פי ספריהן שכתוב בהן באותו שאמר לחבירו, פרעני בפני עדים ששנו הלכות, והלך ופרעו בפני עדים; וטעות סופרים היא.  ומצאתי בגוילים כתוב, אזל פרעיה ביניה לבין דיליה.

טו,ו  אף על פי שהספרים  כמו שאמרנו, כך יראה מדין התלמוד.  ועוד, דברים שלדעת הן; וכי מה היה לו לעשות--אמר לו אל תפרעני אלא בעדים, פרעו בעדים:  וכי יש לו לאסור העדים בבית הסוהר כל ימיהם, שלא ילכו; ועוד, אם מתו, מה יעשה--נמצא זה פורע פעם אחר פעם לעולם, עד שיביא עדים.  אם כן נעשת עדות זו עדות בשטר, ונמצא זה, כיון שאמר לו אל תפרעני אלא בעדים, נעשת מלווה בשטר; ואין מי שעלה זה על ליבו.

טו,ז  אבל ודאי אם אמר לו בפני פלוני ופלוני--הוא הפסיד על עצמו, שפרע בפני אחרים והלכו להם; אבל אם באו והעידו שפרעו, אין כאן בית מחוש.  וכזה ראוי לדון ולהורות.

טו,ח  [ג] התנה המלווה על הלווה, שיהיה נאמן בכל עת שיאמר שלא פרעו--הרי זה נוטל בלא שבועה, אף על פי שטען שפרעו.  ואם הביא עדים שפרעו, אינו נוטל כלום.

טו,ט  [ד] התנה עליו שיהיה המלווה נאמן כשני עדים--אף על פי שהביא עדים שפרעו--הרי זה גובה ממנו בלא שבועה, שהרי האמינו כשני עדים:  ואפילו הביא מאה שפרעו בפניהם, שהשניים כמאה.  אבל אם אמר לו, הרי אתה נאמן עלי כשלושה--הואיל וירד למניין--אם פרעו בפני ארבעה, הרי זה פרוע.

טו,י  זה שהאמין המלווה כשני עדים, מה תהיה תקנתו כשיפרע--יקרע השטר, או יעיד זה המלווה על עצמו שביטל כל שטר שיש לו על פלוני, או יעיד על עצמו שלא בפני הלווה שקיבל כל חוב שיש לו אצל פלוני.

טו,יא  [ה] הרי שפרעו, וטען המלווה שלא נפרע, וחזר ופרעו פעם שנייה מפני התנאי--הרי הלווה חוזר ותובע את המלווה בדין, ואומר לו כך וכך אתה חייב לי, מפני שפרעתיך שתי פעמים:  אם הודה, ישלם; ואם כפר, יישבע שבועת היסת על כך שלא פרעו אלא פעם אחת.  וכן כל כיוצא בזה.

טו,יב  [ו] התנה הלווה שיהיה נאמן בכל עת שיאמר פרעתי--אינו גובה בשטר זה, לא מן היורש ולא מן הלוקח.  ואפילו אמר לווה, לא פרעתי--אין המלווה טורף בשטר זה מן הלקוחות:  שמא יעשו קנוניה על נכסיו שלזה.

טו,יג  טען הלווה בשטר זה ואמר פרעתי מקצתו, והמלוה אומר לא פרע כלום--משלם המקצת שהודה בו; ונשבע שבועת היסת, שהרי האמינו.  ואם התנה עליו שיהיה נאמן בלא שבועת היסת, אינו נשבע.

טו,יד  [ז] התנה המלווה שיהיה גובה בלא שבועה, הרי זה גובה ממנו בלא שבועה.  אבל אם בא לגבות מיורשיו, יישבע ואחר כך יגבה; ואם התנה שיגבה אף מן היורש בלא שבועה, גובה בלא שבועה.  וכן אם התנה שיגבה מן העידית--גובה מן העידית אף מן היורשין, שכל תנאי שבממון קיים.  בא לגבות מן הלוקח--לא יטרוף אלא בשבועה, שאין זה מתנה לאבד ממון חבירו.
 

הלכות מלוה ולווה פרק טז

טז,א  החוב באחריות הלווה, עד שיפרענו ליד המלווה, או ליד שלוחו.  אמר לו המלווה זרוק לי חובי והפטר, וזרקו לו ואבד או נשרף קודם שיגיע ליד המלווה--פטור.

טז,ב  אמר לו זרוק לי חובי בתורת גיטין--היו המעות קרובין ללווה, הרי הן עדיין באחריותו; היו קרוב למלווה, נפטר הלווה.  מחצה למחצה--אם אבדו משם או נגנבו, משלם הלווה מחצה.

טז,ג  [ב] היה ראובן חייב לשמעון מנה, ואמר ללוי הולך לשמעון מנה זה שאני חייב לו--אם בא לחזור, אינו חוזר; והוא חייב באחריותו, עד שיגיע המנה לשמעון.  החזיר לוי את המנה לראובן--שניהן חייבין באחריותו, עד שיגיע ליד שמעון כל חובו.

טז,ד  [ג] ראובן שהיה חייב לשמעון מנה, ואמר שמעון לראובן מנה שיש לי בידך תנהו ללוי, והיו שלושתן עומדין, וקיבל לוי, ונמצא ראובן עני, ואין לו מה שיגבה ממנו--הרי לוי חוזר בחובו על שמעון, שזה הטעהו.  ואם ידע לוי שהוא עני, או שהיה עשיר באותה שעה והעני--אינו יכול לחזור, שהרי קיבל.

טז,ה  טען לוי שהיה ראובן עני, והטעהו, ושמעון אומר עשיר היה, והעני--יראה לי שעל שמעון להביא ראיה, ואחר כך ייפטר מחוב לוי:  לא יהיה אלא שובר בידו--אומרים לו קים שוברך, והפטר.

טז,ו  [ד] כבר ביארנו בהלכות מקח וממכר, שראובן שלא היה לו אצל שמעון כלום, והיה ראובן חייב ללוי מנה והמחהו אצל שמעון--אף על פי שהמחהו במעמד שלושתן, לא קנה.  ואם רצה שמעון שלא ייתן, לא ייתן; ואם נתן--חוזר וגובה מראובן, שהרי על פיו נתן.  וכן אם רצה לוי לחזור בו, ולומר איני רוצה לגבות משמעון--חוזר וגובה חובו מראובן; ואף על פי שפרע מקצתו משמעון, חוזר וגובה השאר מראובן.

טז,ז  [ה] חנווני שהיה נותן לבעל הבית מן החנות כל מה שירצה בתורת הלואה, ומקיפו עד שיתקבץ הכול ופורע לו, ואמר לו בעל הבית, תן לפועלי סלע, או לבעל חובי מנה שיש לו אצלי, ואני אתן לך, והרי החנווני אומר נתתי, והפועל או בעל חוב אומר לא לקחתי--הרי הפועל או בעל חוב נשבע, ונוטל מבעל הבית חובו; וכן החנווני נשבע ונוטל מבעל הבית מה שטען שנתן, שהרי הוא אמר לו ליתן.  והפועל נשבע במעמד החנווני, וכן החנווני במעמד הפועל או בעל חוב, כדי  זה מזה.  וכן כל כיוצא בזה.  ושבועה זו תקנת חכמים היא בנקיטת חפץ, מפני שבאין שניהן ליטול.  לפיכך אם מת החנווני, נוטל בעל חוב שלא בשבועה; וכן אם מת הפועל או בעל חוב, נוטל החנווני שלא בשבועה:  שהרי אין בעל הבית מפסיד כלום, ואינו משלם אלא תשלום אחד.

טז,ח  [ו] החנווני אומר אתה אמרת לי תן לזה, או  לי ואמרת אם יבוא פלוני תן לו, ובעל הבית אומר לא אמרתי לך--הרי בעל הבית נשבע היסת ונפטר, והחנווני עושה דין עם זה שנתן לו.  וכן אם אמר החנווני לבעל הבית המקיפו, כתוב בפנקסי שיש לי אצלך מנה, ובעל הבית אומר איני יודע--נשבע בעל הבית היסת שאינו יודע, ונפטר:  כדין כל טוען על חבירו לכל דבר, ואין בזה תקנת חכמים.

טז,ט  [ז] ראובן שהוציא שטר חוב שיש ללוי על שמעון, וטען שלוי נתנו לו בכתיבה ומסירה, ואבד השטר שהקנהו בו, או שטען שהקנהו לו על גב הקרקע--הרי זה גובה אותו משמעון, הואיל ויצא מתחת ידו.  טען שמעון שפרע ללוי, ואמר יישבע לי--יישבע לוי, ואחר כך יגבה ראובן.  הודה לו שפרע, ישלם לוי לראובן.  טען לוי שלא מכר, ולא נתן שטר זה--נשבע היסת ונפטר.

טז,י  [ח] שטר שהיה ביד שליש, והוציאו מתחת ידו בבית דין, ואמר פרוע הוא--נאמן, אף על פי שהשטר מקויים:  שאילו רצה, היה שורפו או קורעו.  וכן אם מת השליש, ונמצא כתב יוצא מתחת ידי השליש ששטר זה המונח אצלו פרוע הוא--הרי זה פרוע, אף על פי שאין עדים על הכתב.  אבל כתב שיצא מתחת ידי המלווה ששטר פלוני פרוע--אפילו היה בכתב ידי המלווה, אינו אלא כמשחק.

טז,יא  [ט] היו עדים על הכתב--אם היו מקימין, הרי השטר פרוע.  ואם אין עליו קיום, ישאלו העדים החותמין על זה השובר:  אם לא ידעו, או שאין העדים מצויין--הואיל ומתחת ידי המלווה, או מתחת ידי יורשיו יצא--אין השובר כלום.

טז,יב  [י] נמצא השטר בין שטרות פרועין--הרי זה פרוע, ואף על פי שאין עדים על הכתב הנמצא.  וכן אם נמצא כתוב בגופו שלשטר, בין מלפניו בין מאחריו ואפילו במקצתו, ששטר זה פרוע או נפרע ממנו כך וכך--עושין על פי הכתב, אף על פי שאין על הכתב עדים, ואף על פי שיצא מתחת ידי המלווה:  שאילו לא נפרע, לא היה כותב על השטר.

טז,יג  [יא] המוצא שטר בין שטרותיו, ואין ידוע מה טיבו--יהיה מונח, עד שיבוא אלייהו.

טז,יד  [יב] האומר לבניו, שטר בין שטרותי פרוע, ואיני יודע איזה הוא--שטרותיו כולן פרועין; נמצא לאחד שם שניים, הגדול פרוע והקטן אינו פרוע.  אמר לחבירו שטר לך בידי פרוע--הגדול פרוע, והקטן אינו פרוע; חוב לך בידי פרוע--שטרות שיש לו עליו, כולן פרועין.
 

הלכות מלוה ולווה פרק יז

יז,א  מלוה שמת, ובא היורש לתבוע את הלווה בשטר שעליו, ואמר פרעתי את אביך, והיורש אומר איני יודע--אומרים לו עמוד ושלם לו.  אמר יישבע לי--הרי זה נשבע בנקיטת חפץ שלא פקדונו אבא על ידי אחר, ושלא אמר לנו אבא בפיו, ושלא מצינו בין שטרותיו שלאבא ששטר זה פרוע; וגובה.

יז,ב  מת הלווה אחר שמת המלווה, ובא היורש להיפרע מן היורש--לא ייפרע אלא בשבועה; ואומרין לו תחילה, השבע שלא פקדונו אבא, ולא אמר לנו אבא, ולא מצינו בין שטרותיו שלאבא ששטר זה פרוע.  ואפילו היה היורש קטן המוטל בעריסה, כשמת מורישו--הרי זה נשבע ונוטל.  ואם ציווה המלווה בשעת מיתתו ששטר זה אינו פרוע--ייפרע היורש בלא שבועה, אפילו מן היורש.

יז,ג  מת הלווה תחילה, ואחר כך מת המלווה--אין יורשי מלוה נוטלין מיורשי לווה כלום:  שבעת שמת הלווה, נתחייב המלווה להישבע ואחר כך  כמו שביארנו; וכבר מת, ואין אדם מוריש שבועה לבניו, שאינן יכולין להישבע שלא נפרע אביהן כלום.  ואם עבר הדיין והשביע יורשי מלוה, וגבו את חובן--אין מוציאין מידם.

יז,ד  לפיכך שטר חוב שליתומים הבאים להיפרע מן היתומים שמת אביהן הלווה תחילה--אין קורעין אותו, ואין מגבין בו:  אין גובין בו, שאין אדם מוריש שבועה לבניו כמו שביארנו; ואין קורעין אותו, שמא יבוא דיין שידון ויוציא בו.

יז,ה  [ד] אפילו היה שם ערב, ומת הלווה תחילה--לא יפרעו יורשי המלווה מן הערב:  שאם תאמר יפרעו מן הערב, הרי הערב חוזר ונפרע מיורשי לווה.

יז,ו  [ה] אין דנין מדין זה לכל הדומה לו, אלא הרי הפוגם את שטרו ומת--אף על פי שאינו גובה אלא בשבועה--הרי בניו נשבעין שלא פקדונו אבא, ולא ציוונו אבא, ולא מצינו בין שטרותיו שלאבא שכל השטר הזה פרוע; וגובין את שאר השטר, בין מן הלווה בין מיורשיו.

יז,ז  [ו] יורש שבא לגבות מן היורש, ואמרו יורשי לווה אמר לנו אבא לא לוויתי חוב זה--הרי יורשי המלווה גובין שלא בשבועה:  שכל האומר לא לוויתי, כאומר לא פרעתי.  וכן מלוה שבא להיפרע מיורשי לווה, ואמרו אמר לנו אבא לא לוויתי חוב זה--הרי זה גובהו בלא שבועה, ואפילו האמינו בשטר כל זמן שאמר פרעתי:  שכל האומר לא לוויתי, כאומר לא פרעתי.

יז,ח  [ז] יורש שבא להיפרע מן הלווה בשטר שיש בו נאמנות ללווה, כל זמן שיאמר פרעתי--הרי הלווה נשבע היסת שפרעו לשטר זה ונפטר, אף על פי שלא כתב לו והרי אתה נאמן על יורשי:  שעיקר השטר, על תנאי זה היה.  ואם התנה עליו שיהיה נאמן בלא שום שבועה--אינו נשבע, אפילו ליורשי מלוה.

יז,ט  [ח] יורש קטן שהיה שטר חוב לאביו, ויצא עליו שובר אחר מיתת אביו--אין קורעין את השטר, ואין מגבין בו עד שיגדלו היתומים:  שמא שובר זה מזוייף הוא, ולפיכך לא הוציאו הלווה בחיי האב.

יז,י  [ט] המוציא שטר חוב על חבירו, והיה כתוב בבבל מגבהו ממעות בבל--היה כתוב בארץ ישראל, מגבהו ממעות ארץ ישראל:  מה שאין כן בכתובה.  לא היה בשטר שם מקום, והוציאו בבבל--גובה בו ממעות בבל; הוציאו בארץ ישראל, גובה בו ממעות ארץ ישראל.

יז,יא  בא לגבות ממעות המקום שיצא בו השטר, וטען הלווה שהמעות שאני חייב לו מכסף שהוא פחות מזה המטבע--יישבע המלווה וייטול.  היה בו כסף סתם--מה שירצה לווה, יגביהו.

יז,יב  מכאן אתה למד, ששטר שאין בו שם מקום שנכתב בו, כשר לכל דבר; והוא הדין לשטר שאין בו זמן כלל, שהוא כשר, אף על פי שעדות זו, אין אתה יכול להזימה.  אין מדקדקין בדיני ממונות בדרישה וחקירה כמו שיתבאר, כדי שלא תנעול דלת בפני לווין.  ולפיכך שטרי חוב המאוחרין כשרין, אף על פי שאין אתה יכול להזימן, כמו שיתבאר במקומו.
 

הלכות מלוה ולווה פרק יח

יח,א  המלווה את חבירו סתם, הרי כל נכסיו אחראין וערבאין לחוב זה.  לפיכך כשיבוא לגבות, תובע את בעל חובו תחילה:  אם מצא עמו נכסים, בין מיטלטלין בין קרקעות--גובה מהן ברצון הלווה; ואם לא נתן הלווה מדעתו, מגבין אותו בית דין.

יח,ב  לא הספיק לו כל הנמצא כנגד שטר חובו--הרי זה גובה מכל הקרקעות שהיו ללווה, אף על פי שהן עתה מכורין לאחרים או נתונים במתנה:  הואיל ומכר הלווה או נתן אחר שנשתעבד בחוב זה, הרי זה מוציא מיד הלקוחות או מיד בעלי המתנות; וזה הוא הנקרא טורף.

יח,ג  במה דברים אמורים, בקרקעות שהיו לו בעת שלווה.  אבל נכסים הבאין לו לאחר שלווה--לא נשתעבדו לבעל חוב, ואינו טורף אותן.  ואם התנה עליו שכל נכסים שיקנה יהיו משועבדין להיפרע מהן, וקנה אחר שלווה ומכר או נתן--הרי בעל חוב טורף מהן.

יח,ד  [ב] אין כל הדברים אמורין, אלא בקרקע.  אבל המיטלטלין, אין עליהן אחריות:  אפילו מיטלטלין שהיו לו בעת שלווה, שמכרן לשעתו--אין בעל חוב טורף אותן.

יח,ה  הקנה לבעל חובו כל המיטלטלין על גב הקרקע שיש לו, להיותו נפרע מן הכול--הרי זה טורף מאותן המיטלטלין:  והוא שיכתוב לו בשטר חובו, שהקניתי לך מיטלטלין שיש לי על גב הקרקע שיש לי, שלא כאסמכתא, ושלא כטופסי השטרות.

יח,ו  וכן אם כתב לו שכל נכסים שאני עתיד לקנות, בין קרקעות בין מיטלטלין, הרי הן משועבדים לך להיפרע מהן, והמטלטלין קנויין לך על גב הקרקעות להיפרע מהן, שלא כאסמכתא, ושלא כטופסי השטרות--הרי זה טורף, אף מן המיטלטלין שקנה הלווה לאחר שלווה:  שכל תנאי שבממון קיים.

יח,ז  [ג] עשה שדהו הפותיקי לבעל חובו, או לאישה בכתובתה, והוא שיכתוב להן מכאן תגבו, ושטפה נהר--הרי זה גובה משאר נכסים, וטורף אותן; ואם התנה עמו שלא יהיה לו פרעון אלא מזו, אינו גובה משאר נכסים.  וכן אם לוה ממנו, ופירש שאין לו עליו אחריות--הרי זה אינו גובה מן המשועבדין לעולם.

יח,ח  [ד] העושה שדהו הפותיקי לבעל חובו או לאישה בכתובתה, ומכרה--הרי זו מכורה; וכשיבוא בעל חוב לגבות--אם לא ימצא נכסים בני חורין, יטרוף אותה.  במה דברים אמורים, בשמכרה לשעתה; אבל מכרה ממכר עולם, אינה מכורה.

יח,ט  [ה] עשה עבדו הפותיקי ומכרו--הרי בעל חוב גובה ממנו, מפני שיש לו קול.  עשה שורו הפותיקי ומכרו, אין בעל חוב גובה ממנו; וכן שאר המיטלטלין, מפני שאין להן קול.

יח,י  [ו] עבד שעשהו רבו הפותיקי, ושיחררו--אף על פי שכתב לו לא יהיה לך פרעון אלא מזה, יצא לחירות; וכן אם הקדישו:  שהחמץ והשחרור וההקדש מפקיעין מיד השיעבוד; והרי בעל חוב חוזר וגובה חובו מן הלווה, וכותב עליו שטר בחובו, וטורף מזמן זה השטר.

יח,יא  ולמה הוא חייב לשלם, מפני שגרם לאבד ממון חבירו; וכל הגורם להזיק, משלם כמו שביארנו במקומו.  וכופין את רבו השני לשחררו, מפני תיקון העולם, שלא ימצאנו בשוק, ויאמר לו עבדי אתה.

יח,יב  [ז] המקדיש נכסיו--אין בעל חוב יכול לטרוף מן ההקדש, שההקדש מפקיע השיעבוד.  וכשפודין הקרקע מיד ההקדש, אומדין כמה אדם רוצה ליתן בשדה זו, על מנת שייתן לבעל חוב את חובו, ולאישה כתובתה:  לפי שכשתפדה, ותצא לחולין ביד הלוקח--יבוא בעל חוב, ויטרוף אותה, או האישה בכתובתה, כמו שביארנו בערכין.

יח,יג  [ח] בעל חוב שבא לטרוף--אם יש מעות ללוקח, יכול לסלקו וליתן לו דמי מה שהוא טורף; וחוזר הלוקח, ותובע למוכר.  ואם עשה אותה הפותיקי, אינו יכול לסלקו בדמים.

יח,יד  [ט] ראובן שהיה חייב לשמעון מאתיים, והיו לו שתי שדות, ומכר אחת מהן ללוי במנה, וחזר ומכר לו השנייה במנה, ובא שמעון וטרף האחת במנה, וחזר לטרוף השנייה במנה הנשאר לו, והביא לוי מאתיים ואמר לו, אם תרצה להיות השדה שטורפת שומה לך בכל המאתיים שיש לך, הרי מוטב, ואם לאו, הא לך מאתיים  והסתלק--הדין עם לוי.  רצה שמעון, ועמד בה--אף על פי שקיבלה במאתיים, אין לוי חוזר ותובע ראובן אלא במנה אחת.

יח,טו  [י] מת ראובן, והניח שדה אחת שווה מאה, ובא שמעון וטרפה, ונתנו לו היתומים מאה מן המיטלטלין שהניח אביהן וסלקוהו--הרי זה חוזר, וטורף אותה בשאר חובו:  שהמאה שנתנו לו מצוה עשו, שמצוה על היתומים לפרוע חוב אביהן.  ואם אמרו לו אלו המאה דמי השדה שטורפת, אינו יכול לחזור ולטרוף אותה פעם אחרת בשאר חובו.
 

הלכות מלוה ולווה פרק יט

יט,א  כשיורדין בית דין לנכסי הלווה לגבות מהן, לא יגבו לבעל חוב אלא מן הבינונית שבקרקעותיו.  ודין תורה שיגבה בעל חוב מן הזיבורית, שנאמר "בחוץ, תעמוד . . ." (דברים כד,יא)--מה דרכו שלאדם להוציא, פחות שבכליו.  אבל תיקנו חכמים בבינונית, כדי שלא תנעול דלת בפני לווין.  במה דברים אמורים, בבא להיפרע מן הלווה עצמו.  אבל הבא להיפרע מן היורשין, בין קטנים בין גדולים--לא ייפרע אלא מן הזיבורית.

יט,ב  אין נפרעין מנכסים משועבדין, במקום שיש נכסים בני חורין:  ואפילו היו בני חורין זיבורית, והמשועבדים בינונית, או עידית--בין שמכרם בין שנתנם.  נשתדפו בני חורין, הרי זה טורף מן המשועבדים, שכיון שנשחתו, כאילו אינם.

יט,ג  ראובן שמכר כל שדותיו לשמעון, וחזר שמעון ומכר שדה אחת מהן ללוי, ובא בעל חוב שלראובן לטרוף--רצה מזה, גובה; רצה מזה, גובה.

יט,ד  במה דברים אמורים, בשלקח לוי בינונית.  אבל אם לקח עידית, או זיבורית--אינו טורף מלוי:  שהרי זה אומר לו, מפני זה טרחתי ולקחתי שדה שאין דינך לגבות ממנו.

יט,ה  וכן אם לקח לוי בינונית, והניח אצל שמעון בינונית כמו הבינונית שלקח--אינו טורף מלוי:  שהרי זה אומר לו, הנחתי לך מקום לגבות ממנו.

יט,ו  [ד] כבר ביארנו שהנזקין שמין להן בעידית, ובעל חוב בבינונית, וכתובת אישה בזיבורית.  היו לו עידית וזיבורית--נזקין בעידית, ובעל חוב וכתובת אישה בזיבורית.  היו לו עידית ובינונית--נזקין בעידית, ובעל חוב וכתובת אישה בבינונית.  היו לו בינונית וזיבורית בלבד--נזקין ובעל חוב בבינונית, וכתובת אישה בזיבורית.

יט,ז  [ה] מכרן לשלושה בני אדם בבת אחת--כולן נכנסו תחת הבעלים, והנזקין טורפין מן העידית, ובעל חוב טורף מן הבינונית, וכתובת אישה טורפת מן הזיבורית.

יט,ח  מכרן לזה אחר זה, כולן טורפין מן האחרון; לא הספיק, טורפין השאר משלפניו; לא הספיק, טורפין השאר משלפני פניו:  אפילו היה האחרון הוא שלקח הזיבורית--שהרי הלוקח הקודם אומר לטורף, הנחתי לך מקום לגבות ממנו.

יט,ט  [ו] מכרן לאחד זו אחר זו, הרי זה הלוקח נכנס תחת הבעלים.  במה דברים אמורים, שלקח עידית באחרונה.  אבל אם לקח זיבורית באחרונה, כולן גובין מן הזיבורית:  שהרי אומר לטורף כשיבוא לגבות מן השדה שלקח תחילה, הרי הנחתי לך מקום לגבות ממנו.  ולמה אינו אומר לו הטורף כך, אם לקח עידית באחרונה, ותגבה האישה ובעל חוב מן העידית שלקח באחרונה--שזו תקנה היא ללוקח, והרי אומר להן אי איפשי בתקנה זו, אלא כל אחד מכם יגבה מן הראוי לו.

יט,י  [ז] מכרן לאחד זו אחר זו, ומכר לו עידית באחרונה, וחזר הלוקח ומכר זיבורית ובינונית, ושייר עידית לפניו--כולן גובין מן העידית, שהרי אין לו במה ידחה אותן.  מכר עידית, והניח בינונית וזיבורית--הניזקין טורפין מן העידית שביד לוקח השני, ובעל חוב וכתובת אישה גובין מבינונית וזיבורית ששייר לפניו.

יט,יא  [ח] מי שלווה מאחד, ואחר כך מכר הלווה נכסיו לשניים, וכתב בעל חוב ללוקח שני דין ודברים אין לי עימך וקנו מידו--אינו יכול לטרוף מלוקח ראשון:  שהרי אומר לו הנחתי לך מקום לגבות ממנו אצל בעל חובך, והן הנכסים שקנה לוקח שני אחריי, ואתה הפסדת על עצמך, שהרי סלקת עצמך מהן.  והוא הדין לאישה בכתובתה, אם כתבה לשני--איבדה כתובתה, ואינה יכולה לטרוף.  אבל אם כתבו לראשון, טורפין מן השני.

יט,יב  מכר הלווה שדה ללוקח, ומכר אחריה שדה שנייה ללוקח שני, וכתב המלווה ללוקח שני דין ודברים אין לי עימך, וקנו מידו--הרי בעל חוב טורף מלוקח ראשון שדה ראשונה; ולוקח ראשון טורף מלוקח שני שדה שנייה, שהרי קנה אחריו; ולוקח שני טורף אותה מבעל החוב, שהרי כתב לו; ולוקח ראשון חוזר וטורף משני; וחוזרין חלילה, עד שיעשו פשרה ביניהן.  וכן האישה בכתובתה.  והוא שהיה החוב, כנגד שתי השדות.
 

הלכות מלוה ולווה פרק כ

כ,א  מי שיש עליו חובות הרבה--כל שקדם חובו, גובה תחילה, בין מן הלווה עצמו, בין מן הלקוחות.  ואם קדם האחרון וגבה--מוציאים מידו, שכל שקדם חובו זכה.

כ,ב  במה דברים אמורים, בקרקעות שהיו לו בעת שלווה.  אבל הקרקעות שקנה אחר שלווה מבעלי חובות הרבה--אף על פי שכתב לכל אחד מהן שאני עתיד לקנות משועבד לך--אין בהן דין קדימה, אלא יד כולן שווין; וכל שקדם וגבה--זכה, אף על פי שהוא אחרון.

כ,ג  [ב] לוה וכתב לו שאני עתיד לקנות משועבד לך, ואחר כך קנה שדה, וחזר ולווה מאחר--הרי השדה משועבדת לראשון, והוא קודם לגבות.  וכן אפילו היו מאה.

כ,ד  אין דין קדימה במיטלטלין; אלא כל שגבה מהן--זכה, אף על פי שהוא אחרון.  קדם אחד משאר אדם ותפס מן המיטלטלין שלזה, כדי לזכות בהן לאחד מבעלי חובות--לא זכה:  שכל התופס לבעל חוב במקום שיש עליו חוב לאחרים, לא קנה.  אבל אין עליו חוב לאחרים, קנה לו.

כ,ה  וכן אם אמר לו הלווה, זכה בחפץ זה לפלוני, או תן מנה זו לפלוני--זכה לו; ואין אחד מבעלי חובות יכולין לגבות מאלו המיטלטלין, שכבר זכה בהן אחר.

כ,ו  [ג] שטרות שזמנן כולן יום אחד, או שעה אחת במקום שכותבין שעות--כל שקדם מהן וגבה, בין קרקע בין מיטלטלין--זכה.  [ד] באו כולן ביחד לגבות, וכן בעלי חובות שכל אחד מהן קודם לזמן חבירו שבאו לגבות מן המיטלטלין שהרי אין בהן דין קדימה, או שבאו לגבות מקרקע שקנה הלווה לאחר שלווה מן האחרון שבהן, ואין בנכסים כדי שיגבה כל אחד מהן את חובו--מחלקין ביניהן.

כ,ז  כיצד חולקין:  אם כשיתחלק הממון הנמצא על מניינם, יגיע לפחות שבהן כשיעור חובו או פחות ממנו--חולקים לפי מניינם בשווה.  ואם יגיע לפחות שבהם יותר על חובו--חולקים מכל הממון ביניהם כדי שיגיע לפחות שבהם כשיעור חובו, וחוזרין הנשארים מבעלי חובות וחולקין היתר ביניהן כדרך הזאת.

כ,ח  כיצד:  היו שלושה--חובו שלזה מנה, ושלזה מאתיים, ושלזה שבע מאות--אם היה כל הנמצא שם שלוש מאות, נוטלין מאה מאה; וכן אם נמצא שם פחות משלוש מאות, חולקין בשווה.

כ,ט  נמצא שם יתר על שלוש מאות--חולקין שלוש מאות בשווה, ויסתלק בעל המאה; ושאר הממון חולקין אותו השניים על אותה הדרך.  כיצד:  נמצאו שם חמש מאות או פחות--חולקין שלוש מאות בשווה, ויסתלק האחד; וחוזרין וחולקין המאתיים או הפחות בשווה, ויסתלק השני.

כ,י  נמצאו שם שש מאות--חולקין שלוש מאות בשווה, ויסתלק בעל המנה; וחוזרין וחולקין המאתיים בין השניים בשווה, ויסתלק בעל המאתיים; ונותנין המאה הנשארים לבעל השבע מאות, ונמצא בידו שלוש מאות בלבד.  ועל דרך זו חולקין, אפילו הן מאה, כשיבואו לגבות כאחת.  ויש מן הגאונים שהורה שחולקין לפי ממונם.

כ,יא  [ה] ראובן ושמעון, לכל אחד משניהם שטר חוב על לוי--ראובן שטרו בחמישה בניסן, ושמעון שטרו בניסן סתם, והרי יש ללוי שדה שאינה כדי חוב שלשניהם--מורידין לתוכה ראובן, שמא שטרו שלשמעון בסוף ניסן היה.

כ,יב  וכן אין שמעון יכול לטרוף מאייר ואילך, שהרי הלוקח אומר לו, שמא באחד בניסן הוא זמנו , והרי שדה בת חורין שתגבה אותה, ויבוא ראובן שהוא אחר זמנך, והוא שיש לו לטרוף ממנו.  לפיכך אם כתבו הרשאה זה לזה, טורפין מאייר ואילך מכל צד.  והוא הדין בראובן ושמעון שמכר להן לוי שדה אחת בשני שטרות, שטרו שלזה בחמישה בניסן, ושטרו שלזה בניסן סתם.
 

הלכות מלוה ולווה פרק כא

כא,א  בעל חוב גובה את השבח שהשביח הלוקח--בין שהשביח מחמת הוצאה, בין ששבחו נכסים מאליהן:  אלא שאם השביחו מאליהן, טורף כל השבח; ואם השביחו מחמת הוצאה, גובה חצי השבח.

כא,ב  כיצד:  ראובן שהיה לו חוב על שמעון מאתיים, ומכר שמעון ללוי שדה במנה, והוציא עליה לוי הוצאות, והשביחה והרי היא שווה מאתיים--כשיבוא ראובן לטרוף את לוי, טורף ממנה במאה וחמישים:  מאה שלדמי המקח, וחמישים שלחצי השבח.  ואם השביחה מחמת עצמה, כגון שהוקרה בדמים או עלו בה אילנות--גובה את כולה.

כא,ג  הורו גאונים גדולים וחכמים ואמרו, לא יהיה הלוקח רע כוח מיורדי לשדה חבירו שלא ברשות, ששמין לו, וידו על התחתונה.  לפיכך אם השביח הלוקח במאה, והוציא חמישים--נוטל כל ההוצאה, וחצי השבח היתר על ההוצאה, והחצי עם הקרן, הוא שטורף בעל חוב; ודברים שלטעם הם, וכך ראוי לדון.

כא,ד  וחוזר הלוקח, וגובה את הקרן מנכסי שמעון, אף מן המשועבדין שמכר או נתן, מאחר זמן שמכר בו ללוי.  אבל השבח שטרף ממנו בעל חוב, בין בחציו בין בכולו--אין לוי גובהו, אלא מנכסים בני חורין שלשמעון:  שתקנת עולם היא, שלא יגבה השבח ולא הפירות שאכל הגזלן ולא מזון האישה והבנות, מנכסים משועבדין, שאלו דברים שאין להן קצבה.  ומקולי כתובה, שלא תטרוף אישה מן השבח בכתובתה.

כא,ה  ולמה יטרוף בעל חוב חצי השבח בלבד, הבאה מחמת הוצאה:  לפי שהשבח בא לאחר שלווה מראובן ולאחר שמכר ללוי, ונמצא ראובן ולוי כשני בעלי חובות לשמעון; והשבח כנכסים שבאו לו אחר שלווה משניהם, שהן חולקין כאחד כמו שביארנו.

כא,ו  לפיכך ראובן שלווה משמעון מנה, וכתב לו שאני עתיד לקנות משועבד לך, וחזר ולווה מלוי מאתיים, וכתב לו שאני עתיד לקנות משועבד לך, וקנה אחר כך שדה, ומכרה ליהודה במאה וחמישים, והשביחה יהודה בהוצאתו, והרי היא שווה שלוש מאות--טורף שמעון ולוי הקרן, וחולקין אותו בשווה; ונמצא ביד זה חמישה ושבעים, וביד זה חמישה ושבעים.  וחוזרין שמעון ולוי ויהודה שלושתן, וחולקין מאה וחמישים שלשבח על הדרך שפירשנו; נמצא שמעון טורף מנה שלו משדה זו, ולוי טורף מאה ושלושים ושבעה ומחצה, ויהודה נוטל מן השבח שניים ושישים ומחצה.  וכזה הן חולקין, אפילו הן מאה.

כא,ז  [ב] כל הפירות שאכל הלוקח, אינן נטרפין ממנו.  אבל הפירות המחוברין לקרקע--אף על פי שאינן צריכין לקרקע, כענבים שהגיעו להיבצר--הרי בעל חוב גובה מהן, כמו שגובה מן השבח.

כא,ח  [ג] מתנה ששבחה מחמת הוצאה, אין בעל חוב גובה משבחה כלום; אלא רואין כמה היתה שווה בשעת מתנה, וגובה.  ואם שבחה מאליה, בעל חוב גובה את כולה.  ואם קיבל הנותן אחריות המתנה--הרי בעל חוב גובה ממנה את השבח, כדרך שגובה מן הלוקח.

כא,ט  ולמה יטרוף בעל חוב חצי השבח מן הלוקח, ולא יטרוף ממקבל המתנה כלום--מפני שהמוכר כותב ללוקח בשטר מכירה שאני מחוייב לך בקרן, ובעמל שתעמול, ובשבח שתשביח, ועלי אחריות הכול.  ורצה הלוקח וקיבל דבר זה, שהרי הלוקח ירד על תנאי זה, שאם יילקח ממנו השבח, יחזור על המוכר; ואפילו לא כתב, כבר נודע שזה דין המוכר עם הלוקח.

כא,י  אבל המתנה שאין שם תנאי זה, אינו גובה משבח שהשביחה בהוצאתו כלום.  [ד] וכן יתומים שהשביחו הנכסים, אין בעל חוב גובה מן השבח כלום.  אבל אם שבחו נכסים מאליהן, גובה את השבח כולו.

כא,יא  [ה] בעל חוב שטרף בחובו מיד הלוקח, מה שראוי לו מן הקרן וחצי השבח--רואין הנשאר מן הקרקע:  אם יש בו תעלה ללוקח--כגון שנשאר לו בשדה בית תשעת קבין, ובגינה בית חצי קב--ישתתפו בה שניהם; ואם לא נשאר לו דבר שאילו יחלק, יהיה שם כולו עליו--נותן לו בעל חוב את דמיו.

כא,יב  [ו] היתה השדה הפותיקי, בעל חוב נוטל את כולה.  ורואין חצי השבח הנשאר ללוקח:  אם היה חצי השבח יתר על ההוצאה כולה--נוטל ההוצאה מבעל חוב, שהרי אומר לו בעל חוב, שדי היא שהשביחה; והנשאר לו מן השבח, נוטל אותו מן המוכר.  וכן אם היה חצי השבח פחות מן ההוצאה--אין לו מן הטורף, אלא דמי חצי השבח; וחוזר וגובה מן המוכר, חצי השבח שנטרף בלבד.

כא,יג  [ז] בעל חוב שבא לטרוף מן היתומין--יתומים אומרים אנו השבחנו, ובעל חוב אומר שמא אביכם השביח--על היתומים להביא ראיה.  הביאו ראיה שהם השביחו--שמין להן את השבח, ואת ההוצאה; ונוטלין הפחות שבשניהן, ומעלה אותן בדמים.

כא,יד  במה דברים אמורים, בשעשה שדה זו הפותיקי.  אבל אם לא עשה הפותיקי--אם רצו היתומין לסלק בעל חוב בדמים, מסלקין; ואם רצו, נוטלין מן הקרקע שיעור השבח שלהן.
 

הלכות מלוה ולווה פרק כב

כב,א  סדר גביית החוב כך הוא:  כשיביא המלווה שטרו לבית דין, ויתקיים--אומרין ללווה שלם.  ואין יורדין לנכסיו תחילה, עד שיתבענו; ואם טעה הדיין והוריד המלווה לנכסי הלווה קודם שיתבענו, מסלקין אותו.

כב,ב  אמר הלווה הריני משלם, קבעו לי זמן כדי שאלוה מאחר או אמשכן או אמכור ואביא המעות--קובעין לו זמן שלושים יום; ואין מחייבין אותו ליתן משכון, שאילו היה שם מטלטלים, מיד היו בית דין גובין מהן.  ואם רצה המלווה להחרים על מי שיש לו מעות או מיטלטלין, ומפליג אותו בדברים--הרי זה מחרים.  ואין מחייבין את הלווה להביא ערב עד שייתן.

כב,ג  שלמו השלושים יום, ולא הביא--בית דין כותבין אדרכתא על נכסיו.  וכן אם אמר בתחילה כשתבעו, איני משלם--כותבין אדרכתא על נכסיו מיד, ואין קובעין לו זמן.  וכן אם אין שם שטר אלא מלווה על פה, או שהודה--כותבין אדרכתא על נכסים בני חורין שיש לו.

כב,ד  [ב] טען ואמר שטר זה שנתקיים בפניכם מזוייף הוא, ואני אביא ראיה ואבטלנו, ועדי במקום פלוני, והם פלוני ופלוני--אם נראה לדיינין שיש ממש בדבריו--קובעין לו זמן להביא עדיו.  ואם נראה להם שאינו בא אלא בעלילות דברים ובטענות שלדופי--אומרים לו שלם, ואחר כך אם יש לך ראיה, יחזיר; ואם היה המלווה אלם, ושמא אינו יכול להחזיר מידו--מניחין על ידי שליש.

כב,ה  [ג] קבעו לו זמן להביא ראיה ולבטל השטר, והגיע הזמן ולא בא--ממתינין לו שני וחמישי ושני; לא בא--כותבין עליו פיתחא, ומשמתין אותו, וממתינין לו והוא בנידויו, תשעים יום.

כב,ו  שלושים ראשונים, שמא הוא טורח ללוות מעות; אמצעיים, שמא הוא טורח למכור; אחרונים, שמא הלוקח ממנו טורח להביא מעות.  שלמו התשעים יום, ולא בא--בית דין כותבין אדרכתא על נכסיו, ומתירין לו נידויו.

כב,ז  [ד] אין כותבין אדרכתא על נכסיו, עד ששולחין ומודיעין לו:  והוא שיהיה קרוב לבית דין, מהלך שני ימים או פחות; יתר על זה, אין צריכין להודיעו.

כב,ח  במה דברים אמורים, בשהיה כל התשעים יום נשמט ואומר עתה אבוא ואביא ראיה ואבטל השטר.  אבל אם אמר איני בא לבית דין--מיד כותבין אדרכתא על נכסיו, בין על הקרקעות בין על המיטלטלין.  וכן אם היה השטר על הפיקדון--אין ממתינין לו תשעים יום, אלא כותבין אדרכתא על נכסיו מיד.

כב,ט  [ה] זה שאמרנו שאם לא בא בסוף התשעים, כותבין אדרכתא על נכסיו--על הקרקעות.  אבל המיטלטלין--אפילו אחר תשעים, כל זמן שהוא אומר עתה אביא ראיה ואבטל השטר--אין מורידין המלווה למטלטלין:  שמא יאכל אותם, ויביא זה ראיה ויבטל השטר, ולא ימצא מה ; ואפילו היה למלווה קרקע, שמא תכסיף או תשתדף.

כב,י  [ו] כיצד כותבין האדרכתא:  אם לנכסים בני חורין הורידוהו--אומרים איש פלוני נתחייב לפלוני בדין כך וכך, ולא נתן לו מעצמו, וכתבנו לו אדרכתא זו, על שדה פלונית שלו.

כב,יא  ואחר כך שמין לו שלושה מאותה השדה כנגד חובו, ומכריזין עליה כפי מה שיראו, עד שיפסקו המוסיפין.  ומורידין אותו בחובו לחלק ששמו אותו; וקורעין שטר החוב, אם היה שם שטר.

כב,יב  ואם לא היו לו נכסים בני חורין, כותבין האדרכתא כך--איש פלוני נתחייב לפלוני כך וכך בשטר חוב שהיה בידו, ולא נתן לו חובו, ולא מצאנו לו נכסים בני חורין, וכבר קרענוהו לשטר שהיה לו עליו, ונתנו רשות לפלוני לדרוש ולחקור, ולהיות ידו נטויה על כל נכסים שיימצאו לו וכל קרקעות שמכר מזמן פלוני והלאה; יש לו להיפרע ולגבות חובו מן הכול.

כב,יג  [ז] ואחר שכותבין אדרכתא זו, הולך המלווה ומחפש:  אם מצא לו נכסים בני חורין, שמין לו מהן.  מצא לו נכסים משועבדין מאחר זמן שטרו, טורף מהן; וקורעין שטר האדרכתא, וכותבין לו שטר הטירפא.

כב,יד  [ח] כיצד כותבין:  איש פלוני בן פלוני זכה בדין לטרוף בחוב שפלוני חייב לו שהוא כך וכך, משדה פלונית שלקחה פלוני בכך וכך מזמן פלוני; וכבר קרענו האדרכתא שהייתה בידו, והרשינוהו לטרוף מזה בכך וכך.

כב,טו  [ט] ואחר שכותבין הטירפא לטורף, מורידין שלושה בקיאין לאותה השדה, ושמין לו ממנה כשיעור חובו כפי מה שראוי לו מן הקרן, וחצי השבח כמו שביארנו.

כב,טז  ומכריזין עליה שלושים יום, כדרך שמכריזין על נכסי יתומים.  [י] ואחר כך משביעין את הלווה שאין לו כלום, בתקנת הגאונים, אם היה הלווה עימנו במדינה.  ומשביעין את הטורף בנקיטת חפץ, שלא נפרע חוב זה, ולא מחלו, ולא מכרו לאחר.  ואחר כך מורידין אותו לנכסי הלוקח, בשומה שלו.

כב,יז  וכותבין הורדה.  [יא] כיצד:  כותבין אחר ששמנו לפלוני בשומה שהייתה בידו, והכרזנו שלושים יום כראוי, והשבענו את זה הטורף, ואת בעל חובו--הורדנוהו לשדה פלונית להיות משתמש בה, כדרך שמשתמש כל אדם בקנינו.  [יב]  אוכל הטורף פירות שדה זו, משיפסקו ההכרזה.

כב,יח  [יג] כל אדרכתא שאין כתוב בה קרענוהו לשטר ההלואה, אינה אדרכתא; וכל טרפא שאין כתוב בה קרענוה לאדרכתא, אינה טרפא; וכל שומה שאין כתוב בה קרענוה לטירפא, אינה שומה.

כב,יט  [יד] שלושה שירדו לשום--אחד אומר במנה ושניים אומרים במאתיים, או אחד אומר במאתיים ושניים אומרים במנה--בטיל יחיד במיעוטו.  אחד אומר במנה ואחד אומר בשמונים ואחד אומר במאה ועשרים, נדון במאה; אחד אומר במאה ואחד אומר בתשעים ואחד אומר במאה ושלושים, נדון במאה ועשרה.  ועל דרך זו שמין ביניהן לעולם.

כב,כ  [טו] בית דין ששמו לטורף בנכסי לוקח, וטעו בכל שהוא--מכרן בטיל:  שהרי הן כשליח לטורף וללוקח; ויש להן רשות לתקן אבל לא לעות, כשליח.  וכל המורים, כזה הורו.

כב,כא  [טז] בית דין ששמו לבעל חוב, בין בנכסי לווה בין במשועבדין שביד הלוקח, ולאחר זמן השיגה ידו שללווה, או , או יורשיהן, והביאו לבעל חוב את מעותיו--מסלקין אותו מאותה הקרקע:  שהשומה חוזרת לבעלים לעולם, משום שנאמר "ועשית הטוב והישר" (ראה דברים ו,יח; דברים יב,כח).

כב,כב  [יז] קרקע ששמו אותה לבעל חוב, ואחר כך שמוה בית דין לבעל חוב שלזה המלווה--הרי זו חוזרת לבעלים:  לא יהיה כוחו גדול מכוח בעל חוב הראשון.

כב,כג  מכרה בעל חוב או נתנה במתנה, או ששמה לבעל חובו מדעתו, או שמת והורישה--אינה חוזרת.  שמו קרקע לאישה ונישאת, או ששמו ממנה ונישאת--בעל בנכסי אשתו כלוקח הוא, ולא מחזיר ולא מחזירין לו.
 

הלכות מלוה ולווה פרק כג

כג,א  שטרי חוב המוקדמים--פסולין, שהרי טורף בהן לקוחות שלא כדין; ולפיכך קנסו אותן חכמים, ולא יגבה בשטר מוקדם אלא מבני חורין--גזירה, שמא יטרוף בו מזמן ראשון שהקדימו.

כג,ב  שטרי חוב המאוחרין--כשרין, שהרי הורע כוחו שלבעל השטר שאינו טורף אלא מזמן השטר; ואף על פי שלא כתבו בו שהוא מאוחר, הרי זה כשר.  [ג] שטר שכתבוהו ביום ונחתם בלילה הסמוך לו--פסול, מפני שהוא מוקדם; ואם היו עסוקים בעניין, עד שנכנס הלילה וחתמוהו--אף על פי שקנו ממנו בלילה, כשר.

כג,ג  [ד] שטר שזמנו כתוב בשבת, או בעשרה בתשרי--שטר מאוחר הוא, וכשר.  ואין חוששין לו שמא מוקדם הוא, ובאחד בשבת או באחד עשר בתשרי נכתב, אלא מעמידין את השטר על חזקתו:  שהדבר ידוע הוא שאין כותבין בשבת, ולפיכך אחרוהו.

כג,ד  [ה] כותבין שטר ללווה, אף על פי שאין המלווה עמו; ואין כותבין למלווה, עד שיהיה הלווה עמו.  במה דברים אמורים, בשטר שיש בו קנין, שהרי משעה שקנו מידו, נשתעבדו נכסיו.  אבל שטר שאין בו קנין--אין כותבין אפילו ללווה, עד שיהיה המלווה עמו, וייתן השטר ביד המלווה בפנינו:  שמא יכתוב עתה ללוות ממנו בניסן, ולא ילוה ממנו עד תשרי; ונמצא המלווה טורף בשטר זה מניסן שלא כדין, שהרי לא הגיע לידו עד תשרי.

כג,ה  [ו] עדים שקנו מיד הלווה או המוכר וכיוצא בהן, ונתאחרה כתיבת השטר זמן מרובה--אם ידעו יום שקנו ממנו בו--כותבין בשטר זמן הקניין, ואף על פי שאינו זמן חתימתן; ואין צריכין לומר, ונתאחרה כתיבת ידינו עד יום פלוני.  ואם לא ידעו יום שקנו בו--כותבין זמנו שלשטר, משעת הכתיבה.

כג,ו  וכן מי שנמסרה להן העדות במדינה, וכתבו השטר במדינה אחרת--אין מזכירין בשטר מקום שנמסרה בו העדות, אלא מקום שכתבו בו חתימת ידן.

כג,ז  שטרי מקח וממכר שלא נכתבו בזמנן--אפילו המאוחרין פסולין, שהרי אפשר לטרוף בהן שלא כדין.  כיצד:  כגון שחזר המוכר וקנה השדה מיד הלוקח, קודם שיגיע זמן השטר המאוחר, ויוציא הלה השטר המאוחר, ויאמר חזרתי ולקחתיה פעם שנייה ממך; ונמצא טורף שלא כדין.

כג,ח  ולמה לא נחוש כן לשטר חוב המאוחר, שמא יפרענו קודם שיגיע זמנו ויכתוב שובר, ויחזור ויוציא השטר המאוחר, ויטרוף בו שלא כדין--לפי שכל הכותב שטר מאוחר, תקנתו שיכתוב השובר סתם, שכל זמן שייצא השטר, ישבור אותו זה השובר.  ואם לא עשה כן, וכתב השובר בזמן הפירעון--הוא הפסיד על עצמו.

כג,ט  [ח] מי שמכר שדהו באונס, ומסר מודעה, או שקדם ומכר או נתן לאחר, קודם שימכור לאנס--הרי המעות שלאנוס אצל המוכר כמלווה על פה, ואינו טורף בשטר מכר שבידו כלום:  מפני שאין דין שטר זה שיכתב, ולא נכתב אלא מפני האונס.  וכן כל כיוצא בזה.

כג,י  [ט] אפשר לטורף שיטרוף בלא שטר, אלא בעדות על פה.  כיצד:  כגון שיש לו עדים שזאת הארץ גזולה מאביו--הרי יש לו להוציאה בעדים אלו, ואין כאן שטר.  וכן אם העידו לו שנגמר הדין לאביו לטרוף מנכסי פלוני בכך וכך מזמן פלוני, ומת אביו ועדיין לא טרף--הרי הבן טורף בעדות זו.

כג,יא  [י] לפיכך אין כותבין שני שטרי מכר על שדה אחת--שמא יעשה הלוקח קנוניה עם בעל חוב, ויטרוף שלא כדין.  כיצד:  יבוא זה ויטרוף שדה זו, בעדות שהעידו לו מחמת אביו, ויחזור הלוקח ויטרוף בשטר המכר שבידו מן הלקוחות שלקחו אחריו, ויקרע שטר המכר שבידו; ויחזור  ויעמוד בשדה שנטרפה ממנו, ויבוא הוא שטרפה בעצמו ויטרוף אותה פעם שנייה בעדות עדיו, ויוציא הלה שטר המכר השני, ויטרוף בו לקוחות אחרים שלא כדין.

כג,יב  אם כן מי שאבד לו שטר המכר, ועדיו קיימין--כיצד יעשה:  יכתבו לו שטר שני ויאמרו בו, שטר זה אין גובין בו לא מנכסים משועבדים ולא מנכסים בני חורין, ולא כתבנוהו אלא להעמיד שדה זו ביד פלוני הלוקח, כדי שלא יוציאה מידו המוכר ולא יורשיו.

כג,יג  [יא] בשטרי החובות אינו כן:  אף על פי שעדיו קיימין, וקנו מידו, וחזר בשעתו ואמר, שטר שכתבתם לי עתה אבד או נשרף--אין כותבין לו שטר שני, שמא פרעו או מחלו:  ואפילו היה החוב לזמן.  ואינו גובה בעדים אלו כלום, אלא אם אמר הלווה לא היו דברים מעולם, שזה יוחזק כפרן בעדותן כמו שיתבאר.

כג,יד  [יב] מי שבלה שטר חובו, והרי הוא הולך להמחק--מעמיד עליו עדים ובא לפני בית דין, והם עושין לו קיום.  אבל עדי השטר עצמן--אינן כותבין לו שטר אחר, אף על פי שנמחק בפניהם; אבל באין לבית דין, ובית דין עושין לו קיום.

כג,טו  [יג] כיצד מקימין שטר זה:  כותבין שטר אחר ואומרים בו, אנו בית דין פלוני ופלוני ופלוני, הוציא פלוני בן פלוני שטר מחוק לפנינו וזמנו ביום פלוני, ופלוני ופלוני עדיו.  ואם כתבו והוזקקנו לעדותן שלעדים, ונמצאת מכוונת--גובה בשטר זה שכתבו לו, ואינו צריך קיום אחר; ואם לא כתבו כך--צריך להביא ראיה על העדים הראשונים, עד שתתקיים עדותן.

כג,טז  [יד] שטר חוב שנתקרע, כשר; נמחק או ניטשטש--אם רישומו ניכר, כשר.  נקרע קרע בית דין, הרי זה פסול.  איזה הוא קרע בית דין, שתי וערב.

כג,יז  [טו] מי שפרע מקצת חובו--אם רצה--מחליף, ובית דין כותבין לו שטר אחר בשאר החוב מזמן ראשון; אבל לא עדי השטר.  ואם רצה, יכתוב שובר.

כג,יח  [טז] הבא לפרוע כל חובו, ואמר המלווה אבד לי השטר--הרי זה יכתוב לו שובר, ויפרע כל חובו; ויש ללווה להחרים סתם על מי שכובש השטר, וטוען שאבד.  ואם טען הלווה טענת ודאי ואמר, השטר אצלו ועתה הניחו בכיסו--הורו רבותיי שיישבע המלווה היסת שאבד השטר, ואחר כך ייפרע חובו ויכתוב שובר.

כג,יט  [יז] מי שהוציא שטר חוב במנה ואמר, עשו לי ממנו שניים בחמישים חמישים--אין עושין לו, שזכות ללווה להיות הכול בשטר אחד:  שאם יפרענו מקצת, נמצא שטרו פגום.

כג,כ  וכן אם הוציא שני שטרות בחמישים חמישים ואמר, עשו אותן אחד במאה--אין עושין לו, אלא עושין לו קיום לכל אחד ואחד:  שזכות היא ללווה להיותן שניים, שלא יכוף אותו בדין בפעם אחת לגבות הכול.

כג,כא  [יח] הוציא שטר חוב במאה ואמר, קרעוהו וכתבו לי שטר אחר בחמישים--אין שומעין לו:  שמא פרעו הכול, וכתב לו שובר על שטר שלמאה; וכשיחזור ויוציא קיום זה שלשטר חמישים, ויוציא הלווה השובר, יאמר לו, זה שטר אחר הוא.
 

הלכות מלוה ולווה פרק כד

כד,א  כבר ביארנו ששטר חוב שיש בו קנין--כותבין אותו ללווה, אף על פי שאין המלווה עמו; וכן כותבין שטר למוכר, אף על פי שאין הלוקח עמו.  וכן כותבין שובר למלווה, אף על פי שאין הלווה עמו, ושובר לאישה, אף על פי שאין בעלה עימה, וגט לאיש, אף על פי שאין אשתו עמו.

כד,ב  אבל אין כותבין שטרי אירוסין ונישואין, ושטרי אריסות וקבלנות, ושטרי ברירת הדיינין או שטרי טענות בעלי דינין, וכל מעשה בית דין, אלא מדעת שניהם.  וכל השטרות האלו, צריכין להיזהר בתיקונן כשאר השטרות.

כד,ג  [ב] ומי נותן שכר הסופר:  בשטרי הלואה, הלווה נותן שכר; ובשטרי מקח וממכר, הלוקח נותן שכר.  והאישה נותנת שכר הגט, והחתן נותן שכר שטר האירוסין והנשואין.  והמקבל וכן האריס או השוכר נותן שכר השטר.  אבל שטר ברירת הדיינין, או טענות בעלי דינין--שניהם נותנין שכר.

כד,ד  [ג] אחד השטרות הנכתבין לאחד שלא בפני חבירו, ואחד השטרות שאין כותבין אותן אלא מדעת שניהם ושניהן עומדין כגון שטר שכותבין למלווה או ללוקח--כולן צריכין העדים שיהיו מכירין השמות שבשטר, שזה הוא פלוני בן פלוני וזה הוא פלוני בן פלוני:  שמא יבואו שניים ויעשו קנוניה, וישנו שמותיהן כשמות אחרים ויודו זה לזה.

כד,ה  [ד] כל מי שהוחזק שמו בעיר שלושים יום--אין חוששין לו שמא שם אחר יש לו, והוא שינהו כדי לרמות ולעשות קנוניה:  שאם אתה אומר כן, אין לדבר סוף.  לפיכך מי שלא הוחזק שמו בעיר שלושים יום, ובא ואמר כתבו עלי שטר שאני חייב לפלוני או לזה כך וכך דינרין--אין כותבין לו, עד שיביא ראיה שזה שמו או יוחזק.

כד,ו  [ה] כל שטר שייצא לפנינו ויטעון הלווה ויאמר, אני איני חייב כלום, שמא אחר רמאי העלה שמו כשמי והודה לזה, או שאמר לא לזה אני חייב כלום אלא לאחר, וזה רמאי הוא והעלה שמו כשם בעל חובי--מאחר שלא הוחזק שם שניים ששמותיהן שווין, אין חוששין לדבריו:  שחזקה היא שאין העדים חותמין על השטר, אלא אם כן הן מכירין אלו הנזכרים בו.

כד,ז  וכן חזקה שאין העדים חותמין על השטר, אלא אם נודע להם בוודאי שאלו שהעידו על עצמן גדולים ובני דעת.  ואין העדים חותמין על השטר, אלא אם כן יודעים לקרות ולחתום.

כד,ח  [ו] עדים שאינן יודעין לחתום, וקרעו להן נייר וחתמו על הרושם--מכין אותן מכת מרדות, והשטר פסול.  [ז] ראש בית דין שהיה יודע עניין השטר, וקרא השטר לפניו הסופר שלו--הואיל והוא מאמין אותו, ואימתו עליו--הרי זה חותם על השטר, אף על פי שלא קראהו הוא בעצמו.  ואין שאר העם רשאין לעשות כן, עד שיקרא העד השטר מילה מילה.

כד,ט  [ח] שניים שהיו בעיר, שם כל אחד מהן יוסף בן שמעון--אינן יכולין להוציא שטר חוב זה על זה, ולא אחר יכול להוציא עליהן שטר חוב:  אלא אם כן באו עדי השטר בעצמן, ואמרו זה הוא שהעדנו עליו, וזה הוא שהעדנו לו בהלואה זו.  וכן אין מגרשין נשותיהן, אלא זה בפני זה.  וכן אם נמצא לאחד בין שטרותיו שובר ששטרו שליוסף בן שמעון פרוע, שטרות שניהן שעליו פרועין.

כד,י  וכיצד יעשו אלו ששמותיהן שווין, ושמות אביהן שווין--ישלשו.  היו שמות אבות אבותיהן שווין, יכתבו סימניהן.  היו דומין זה לזה בצורתן, יכתבו יחוסן; היו שניהם כוהנים או לויים, יכתבו דורות.

כד,יא  [ט] הוציא עליו שטר שכתוב בו, אני פלוני בן פלוני לוויתי ממך מנה--אף על פי שאין בו שם המלווה--כל מי שיצא שטר זה מתחת ידו, גובה בו; ואינו יכול לדחותו ולומר, שלאחר הוא ונפל.

כד,יב  וכן שני יוסף בן שמעון הדרין בעיר אחת, שהוציא אחד מהן שטר חוב על אחד מבני העיר--אינו יכול לדחותו ולומר לו, לפלוני ששמו כשמך אני חייב, וממנו נפל השטר; אלא הרי זה שיצא מתחת ידו גובהו, ואין חוששין לנפילה.

כד,יג  [י] שניים שהוציא כל אחד משניהם שטר חוב על חבירו--אין האחרון יכול לומר לראשון, אילו הייתי חייב לך היאך אתה לווה ממני; אלא זה גובה חובו, וזה גובה חובו.

כד,יד  היה זה במאה וזה במאה, ויש לזה עידית ולזה עידית, או לזה בינונית ולזה בינונית, לזה זיבורית ולזה זיבורית--אין נזקקין להן, אלא כל אחד מהן עומד בשלו.  היה לזה עידית ובינונית ולזה זיבורית--זה גובה מן הבינונית, וזה גובה מן הזיבורית.

כד,טו  [יא] המוציא שטר חוב על חבירו, והלה מוציא שטר שמכר לו את השדה--אם היו במקום שנותן הלוקח המעות, ואחר כך כותב לו המוכר את השטר--הרי שטר חובו שלזה בטיל:  שהרי אומר לו אילו הייתי חייב לך, היה לך לפרוע את חובך.  אבל במקום שכותבין, ואחר כך נותנין--הרי שטר החוב קיים:  שהרי זה אומר לו מכרתי לך את השדה, כדי שיהיה לך נכסים ידועים, שאגבה מהן החוב שלי.
 

הלכות מלוה ולווה פרק כה

כה,א  המלווה את חבירו, ואחר שהלווהו אמר לו אחד, אני ערב, או שתבע את הלווה בדין ואמר לו אחר, הניחהו ואני ערב, או שהיה חונק אותו בשוק ליתן לו ואמר לו, הנח ואני ערב--אין הערב חייב כלום:  ואפילו אמר אני ערב, בפני בית דין.  אבל אם קנו מידו שהוא ערב ממון זה, בכל אלו הפנים--בין בפני בית דין, בין בינו לבין המלווה--נשתעבד.

כה,ב  אמר לו בשעת מתן מעות, הלוהו ואני ערב--נשתעבד הערב, ואינו צריך קנין.  וכן אם בית דין עשו אותו ערב--נשתעבד, אף על פי שלא קנו מידו:  כגון שהיו בית דין רוצין לגבות מן הלווה, ואמר להם הניחוהו ואני ערב לכם--הואיל ויש לו הנאה שהאמינוהו בית דין, באותה הניה שעבד עצמו.

כה,ג  המלווה את חבירו על ידי ערב--אף על פי שהערב משועבד למלווה--לא יתבע את הערב תחילה, אלא תובע את הלווה תחילה.  אם לא נתן לו--חוזר אצל הערב, ונפרע ממנו.  במה דברים אמורים, בשאין נכסים ללווה; אבל אם יש נכסים ללווה--לא ייפרע מן הערב כלל, אלא מן הלווה.

כה,ד  היה הלווה אלם, ואין בית דין יכולין להוציא מידו, או שלא בא לבית דין--הרי זה נפרע מן הערב תחילה, ואחר כך יעשה הערב דין עם הלווה.  אם יכול להוציאו מידו, יוציא; או ישמתו אותו בית דין, עד שייתן לו.

כה,ה  [ד] התנה המלווה על הערב ואמר לו על מנת שאפרע ממי שארצה, או שהיה קבלן--הרי זה יתבע את הערב הזה או את הקבלן תחילה; ויפרע מהן, אף על פי שיש נכסים ללווה.

כה,ו  [ה] איזה הוא ערב, ואיזה הוא קבלן:  אמר לו תן לו, ואני נותן לך--זה הוא קבלן שיש למלווה להיפרע ממנו תחילה, אף על פי שלא פירש, ולא אמר על מנת שאפרע, ממי שארצה.  אבל אם אמר לו הלוהו ואני ערב, הלוהו ואני פורע, הלוהו ואני חייב, הלוהו ואני נותן, הלוהו ואני קבלן, תן לו ואני קבלן, תן לו ואני פורע, תן לו ואני חייב, תן לו ואני ערב--כולן לשון ערבונות הן, ואינו תובעו תחילה; ולא נפרע ממנו, במקום שיש נכסים ללווה:  עד שיפרש ויאמר, ממי שארצה אפרע.

כה,ז  [ו] ערב שלכתובה--אף על פי שקנו מידו, פטור מלשלם:  שהרי מצוה עשה, ולא חיסרה ממון.  ואם היה האב ערב לכתובת בנו, וקנו מידו--חייב.  וקבלן שלכתובה, חייב.

כה,ח  [ז] ראובן שמכר לשמעון שדה, ובא לוי וקיבל אחריותה עליו--לא נשתעבד לוי, שזו אסמכתא היא.  ואם קנו מידו שהוא ערב לשלם דמי מכר זה, בכל עת שיתבענו שמעון--הרי זה חייב.  וכזה הורו רבותיי.

כה,ט  [ח] וכן הערב או הקבלן שחייבו עצמן על תנאי--אף על פי שקנו מידו--לא נשתעבד, מפני שהיא אסמכתא; כיצד--כגון שאמר לו תן לו ואני אתן, אם יהיה כך וכך, או אם לא יהיה:  שכל התולה שיעבוד שאינו חייב בו באם יהיה ואם לא יהיה--לא גמר, ולא הקנה קנין שלם; ולפיכך לא נשתעבד.

כה,י  [ט] שניים שלוו בשטר אחד, או שלקחו מקח אחד, וכן השותפין שלווה אחד מהן, או לקח לשותפות--הרי הן ערבאין זה לזה, אף על פי שלא פירש.

כה,יא  [י] שניים שערבו אחד--כשיבוא המלווה להיפרע מן הערב, ייפרע מאיזה מהן שירצה; ואם לא היה לאחד כדי החוב, חוזר ותובע השני בשאר החוב.  [יא] ואחד שערב שניים--כשיפרע למלווה--יודיעו חוב איזה משניהם הוא פורע, כדי שיחזור עליו.

כה,יב  האומר לחבירו ערב זה לפלוני, ואני ערב לך--הרי זה כמי שאמר לו, הלוהו ואני ערב; וכשם שנשתעבד הערב למלווה, כך נשתעבד ערב שני לערב ראשון.  ודין הערב עם המלווה, כדין ערב ראשון עם השני--דין אחד הוא.

כה,יג  מי שלא פירש קצב הדבר שערב, כגון שאמר לו כל מה שתיתן לו, תן לו ואני ערב, או מכור לו ואני ערב, או הלוהו ואני ערב--יש מן הגאונים שהורה שאפילו מכר לו בעשרת אלפים או הלוהו מאה אלף, נשתעבד הערב בכול.  וייראה לי שאין זה הערב חייב כלום, שכיון שאינו יודע הדבר ששעבד עצמו בו, לא סמכה דעתו, ולא שעבד עצמו; ודברים שלטעם הם אלו למבין.

כה,יד  מי שאמר לחבירו הלוהו, ואני ערב לגופו שללווה הזה--לא ערב לעצמו שלממון, אלא כל זמן שתרצה אביאנו לך.  וכן אם אמר לו אחר שהלווהו ותבעו, הניחהו וכל זמן שתתבע אותו, אביאנו לך, וקנו מידו על זה--אם לא יביא זה הלווה, יש מן הגאונים שהורה שהוא חייב לשלם.  ויש מי שהורה שאפילו התנה עליו, ואמר אם לא אביאנו, או שמת, או שברח, אהיה חייב לשלם--הרי זו אסמכתא, ולא נשתעבד; ולזה דעתי נוטה.
 

הלכות מלוה ולווה פרק כו

כו,א  המלווה את חבירו בשטר, ואחר שהעידו העדים בשטר, בא ערב וערב את הלווה--אף על פי שקנו מידו, ונשתעבד לשלם כמו שביארנו--כשיבוא המלווה להיפרע מנכסי הערב הזה, אינו טורף מנכסים משועבדים.

כו,ב  היה הערב בגופו שלשטר קודם חתימת העדים--אם כתבו פלוני ערב, שהרי אינו מעורב עם הלווה במלוה--הרי זה אינו גובה ממנו מן המשועבדים.  אבל אם כתוב בשטר פלוני לוה מפלוני כך וכך ופלוני ערב, שהרי ערבו לווה עם הערב בשטר, וקנו מידו שלערב, ואחר כך חתמו העדים בשטר--הרי זה נפרע מנכסי ערב המשועבדים.

כו,ג  [תחילת ג] מלוה שבא לתבוע את הלווה--אינו יכול לדחותו ולומר לו, לך אצל הקבלן שהרי יש לך לתבוע אותו תחילה:  אלא תובע כל מי שירצה תחילה.  ואם נשא הקבלן המעות מיד המלווה, ונתנן ביד הלווה--אין למלווה על הלווה כלום.

כו,ד  [ב] מלוה שתבע את הלווה, ולא מצא לו נכסים--אינו יכול להיפרע מן הערב, עד אחר שלושים יום מיום שנתחייב הערב לשלם:  לא יהיה כוח זה, פחות מן הלווה עצמו.  כזה הורו המורים.  ואם התנה עמו, הכול לפי התנאי.

כו,ה  [המשך ג] היה הלווה במדינה אחרת, שאינו יכול להודיעו ולא לילך לו, או שמת הלווה, והניח קטנים שאין בית דין נזקקין לנכסיהן--הרי זה תובע את הערב תחילה, שהרי אין הלווה מצוי.

כו,ו  [ד] מלוה שתבע את הלווה, ומצאו שהעני--אינו יכול להיפרע מן הערב, עד שיישבע הלווה בתקנת אחרונים שאין לו כלום:  שמא יעשו קנוניה על נכסיו שלערב.

כו,ז  [ה] מי שהיה ערב לחבירו במלווה על פה, ובא המלווה לתבוע את הערב, והרי הלווה במדינת הים--אומר לו הערב, הבא ראיה שלא פרעך הלווה, ואני אשלם לך.

כו,ח  [ו] ערב שקדם ונתן לבעל חוב את חובו--הרי זה חוזר וגובה מן הלווה כל מה שפרע על ידו, אף על פי שהייתה מלווה על פה או בלא עדים כלל.

כו,ט  במה דברים אמורים, בשאמר לו הלווה בעת שנעשה לו ערב, ערבני ושלם.  אבל אם עמד זה ברשות עצמו, ונעשה לו ערב או קבלן, או שאמר לו הלווה, ערבני ולא הרשהו שייתן, ופרע החוב--אין הלווה חייב לשלם לו כלום.

כו,י  וכן הפורע שטר חובו שלחבירו שלא מדעתו--אפילו היה החוב על המשכון, אין הלווה חייב כלום; ונוטל משכונו בחינם, והרי איבד זה הנותן את מעותיו:  שמא היה הלווה מפייס את המלווה, ומוחל לו.

כו,יא  מת הלווה, וקדם הערב ופרע החוב קודם שיודיע את היורשים--אם נודע לנו שלא פרע הלווה שטר חובו קודם שימות, כגון שהודה בו, או שנידוהו ומת בנידויו, או שלא הגיע זמן המלווה להיגבות--הרי זה חוזר וגובה מן היורשין כל מה שפרע.

כו,יב  היה המלווה גוי--אין היורשין חייבין לשלם, שמא אביהן נתן לזה הערב כל החוב שהיה עליו:  מפני שהגוי תובע את הערב תחילה; ולפיכך פרע זה מדעתו, קודם שיודיע את היתומים.  אבל אם הודיען שהגוי תובע אותו, והרי הוא נותן--חייבין לשלם.

כו,יג  [ז] כל ערב שבא ליטול מה שפרע--בין שבא להיפרע מיורשי לווה, בין מן הלווה עצמו--הרי זה צריך להביא ראיה שפרע; ואין מציאת שטר החוב שעליו ביד הערב, ראיה--שמא נפל השטר מיד המלווה, ולא פרע זה כלום.

כו,יד  [ח] האומר לחבירו ערבת לי, והוא אומר לא ערבתי; או שאמר הערב ללווה אתה הרשיתני לערב אותך וליתן, והוא אומר לו לא כי, אלא מדעתך ערבת, או לא ערבת כלל; או שאמר הערב פרעתי למלווה בפניך, והלווה אומר לא פרעת, או שאמר לו כן פרעת ונתתי לך מה שפרעת, או שאמר המלווה ערבת לי מאתיים, והוא אומר לא ערבתי אלא מנה:  בכל אלו הטענות וכיוצא בהן--המוציא מחברו עליו הראיה, או יישבע הנתבע שבועת היסת, או שבועת התורה אם הודה במקצת, כשאר טענות הממון.

כו,טו  [ט] עבד או אשת איש שלוו או שערבו את אחרים, ונתחייבו לשלם--כשישתחרר העבד ותתגרש האישה או תתאלמן, ישלמו.  [י] קטן שלווה, חייב לשלם כשיגדיל; ואין כותבין עליו שטר, אלא הרי היא מלווה על פה, אף על פי שקנו מידו, שאין קנין מיד הקטן כלום.

כו,טז  [יא] קטן שערב את אחרים--הורו הגאונים שאינו חייב לשלם כלום, אף כשיגדיל; וזה שנתן את מעותיו על פי הקטן, איבד את מעותיו:  שאין לקטן דעת כדי לשעבד עצמו בדבר שאינו חייב בו, לא בערבנות ולא בכל כיוצא בזה.  ודין אמת הוא זה, ובו ראוי לדון.

כו,יז  [יב] האישה שלותה בשטר, או שערבה בשטר, ונישאת--חייבת לשלם אחר שנישאת.  ואם היתה מלווה על פה--אינה משלמת, עד שתתגרש או תתאלמן:  שרשות בעל כרשות לוקח הוא, כמו שביארנו בכמה מקומות.  ואם היו מעות ההלואה עצמן קיימין, יחזירו אותן למלווה.
 

הלכות מלוה ולווה פרק כז

כז,א  שטר שכתוב בכל לשון ובכל כתב--אם היה עשוי כתיקון שטרי ישראל, שאינן יכולין להזדייף ולא להוסיף ולא לגרוע, והיו עדיו ישראליים, ויודעין לקרותו--הרי זה כשר, וגובין בו מן המשועבדין.

כז,ב  אבל כל השטרות שחותמיהן גויים--הרי אלו פסולין, חוץ משטרי מקח וממכר ושטרי חוב:  והוא שייתן המעות בפניהם, ויכתבו בשטר בפנינו מנה פלוני לפלוני כך וכך דמי המכר או מעות החוב.  והוא שיהיו עשויין, בערכאות שלהם; אבל במקום קיבוץ פליליהן בלא קיום השופט שלהם, לא יועילו כלום.

כז,ג  וכן צריכין עדי ישראל שיעידו על אלו הגויים שהן עדי השטר, ועל זה השופט שלהן שקיים עדותן, שאינן ידועין בקבלת שוחד.  ואם חסרו שטרי הגויים דבר מכל אלו, הרי הן כחרס.

כז,ד  וכן שטרי הודאות ומתנות ופשרות ומחילות, שהן בעדים שלהן--אף על פי שיש בהן כל הדברים שמנינו, הרי הן כחרס.  והורו רבותיי, שאפילו שטרי חוב שלהן שנתנו המעות בפניהם פסולין, ולא הכשירו אלא שטרי מקח וממכר שנתנו המעות בפניהם; ואין אני מודה בזה.

כז,ה  אם לא ידעו דייני ישראל לקרות שטר זה שנעשה בערכאות שלגויים--נותנו לשני גויים זה שלא בפני זה, וקורין לו, שנמצא כל אחד מהן כמסיח לפי תומו, וגובה בו מבני חורין.  אבל אין טורפין בו, מפני שאין לו קול, שהרי לא ידעו הלקוחות במה שנעשה בגויים.

כז,ו  [ב] שטר שעדיו גויים שמסרו הלווה ליד המלווה, או המוכר ליד הלוקח, בפני שני עדים מישראל--אף על פי שאינו עשוי בערכאות שלהן, ואין בו כל הדברים שמנינו--הרי זה גובה בו מבני חורין:  והוא שיהיו העדים שמסרו בפניהם, יודעין לקרותו וקראוהו כשמסרו, ויהיה כתיקון שטרי ישראל, שאינו יכול להזדייף ולא להוסיף בו ולא לגרוע.  ולמה לא יגבה בו מן המשועבדים, מפני שאין לו קול.

כז,ז  [ג] תיקון שטרי ישראל כך הוא:  כל השטרות כולן, צריך שיחזור מעניינו שלשטר בשיטה אחרונה--לפי שאין למדין משטה אחרונה, שמא היו העדים מרוחקין מגופו שלשטר בכדי שיטה, ובא זה המזייף, וכתב באותו הריוח שיטה זו.

כז,ח  [ד] עדים שהיו מרוחקין מן הכתב שתי שיטין, פסול; פחות מכאן, כשר.  שתי שיטין שאמרו--בכתב ידי עדים, ולא בכתב ידי סופר:  שכל המזייף אינו הולך אחר הסופר, אלא אחר העדים.  ושתי שיטין אלו--הן ושני אוירין שלהן, כגון למד על גב כף.

כז,ט  היו העדים מרוחקין מן הכתב יתר על שתי שיטין, והיה כל הריוח שבין הכתב והעדים מלא בעדים פסולין או קרובים--הרי זה כשר, שהרי אינו יכול להזדייף.  ואם מילאהו בשריטות --פסול, שמא העדים על השריטות חתמו לא על גופו שלשטר.

כז,י  היה השטר כולו עם עדיו בשיטה אחת, הרי זה כשר.  [ה] היה השטר בשיטה אחת, והעדים בשיטה שנייה--פסול:  שמא אלו העדים היו מרוחקין מן השטר הכשר שיטה אחת, וחתך כל השטר וכתב זה השטר באותה השיטה; ונמצאו אלו העדים חותמין עליה.

כז,יא  וכן אם היה השטר ושני עדים בשיטה אחת, ושני עדים אחרים בשיטה שנייה, ואמר אני נתכוונתי לרבות העדים--אין מקיימין שטר זה מעדים שלמטה בשיטה שנייה, אלא מעדים שלמעלה:  שמא בשיטה שהייתה בין העדים שלמטה ובין השטר שחתך, כתב שטר זה ושני עדיו.

כז,יב  [ו] קיום בית דין--צריך שיהיה סמוך לכתב ידי עדים, או סמוך לצד השטר, או מאחוריו כנגד הכתב.  ואם היה בין הקיום והשטר ריוח שיטה אחת, פסול--שמא יחתוך השטר שנתקיים, ויזיף באותה השיטה שטר ושני עדיו; ונמצא הקיום על שטר מזוייף.

כז,יג  [ז] הרחיק את הקיום מן השטר יתר על שתי שיטין, ומילא כל הריוח שריטות דיו--כשר, שהרי אינו יכול לזייף; ואין חוששין לבית דין שיקיימו קיום על השריטות, אלא על גופו שלשטר.

כז,יד  [ח] כל המחקין כולן--צריך שיכתוב קיומיהן בסוף השטר, ויאמר אות פלונית או מילה פלונית או שיטה פלונית על מחק או תלויה,  קיים.  ואם היה המחק במקום שריר וקיים, ובשיעור שריר וקיים--אף על פי שחזר וקיימו, פסול:  שמא מחקו וכתב דבר שזייף, וחזר וקיימו ברוח שבין הכתב והעדים.

כז,טו  [ט] שטר הבא הוא ועדיו על מחק, כשר.  ואם תאמר מוחק, וחוזר ומוחק--אינו דומה מי שנמחק פעם אחת, לנמחק שתי פעמים.  ואם תאמר שמא מחק מקום העדים שתי פעמים, ואחר שכתב השטר חוזר ומוחקו, וכותב כל מה שירצה, שהרי הוא ועדיו כולו שווה מפני שנמחק הכול שתי פעמים--כבר תיקנו חכמים שלא יהיו העדים חותמין על שטר מחוק, אלא אם כן נמחק בפניהם.

כז,טז  [י] שטר הבא הוא ועדיו על מחק, והקיום מלמטה על הנייר--אין מקיימין אותו מעדי הקיום, אלא מעדים שלמעלה:  שמא הקיום היה רחוק מן השטר הרבה, והיה הריוח מלא שריטות ; וחתך גוף השטר ומחק השריטות, וכתב השטר ועדיו על המחק.

כז,יז  [יא] שטר הבא על הנייר, ועדיו על המחק--פסול:  שמא ימחוק השטר, ויזיף; ונמצא הוא ועדיו על המחק.  ואם כתבו העדים, אנחנו העדים חתמנו על המחק והשטר על הנייר--כשר; וכותבין כן בין עד לעד, כדי שלא יזייף.

כז,יח  [יב] שטר הבא על המחק, ועדיו על הנייר--פסול:  ואפילו כתבו העדים, אנחנו עדים חתמנו על הנייר והשטר על המחק, מפני שהוא מוחק כל השטר פעם שנייה, וכותב כל מה שירצה; וכיוון שכולו נמחק שתי פעמים, אינו ניכר, שאילו היה בו מקום הנמחק פעם אחת ומקום הנמחק שתי פעמים, היה ניכר.

כז,יט  ומתקון השטרות להתבונן בשטר בואוין  שלו, שלא יהיו דחוקין בין התיבות, שמא זייף והוסיף ואו.  ולא יהיו מרוחקין, שמא מחק אות אחת כגון הא או חית והניח רגלה האחת מקום ואו.  וכל כיוצא בזה, מדקדקין בו בכל לשון ובכל כתב.

כז,כ  [יג] משלוש ועד עשר, אין כותבין בסוף שיטה--שמא יזייף, ויחזיר השלוש שלושים והעשר עשרים.  ואם נזדמן לו בסוף שיטה--מחזיר הדיבור בגופו שלשטר פעמים רבות, עד שיבוא באמצע השיטה.

כז,כא  [יד] שטר שכתוב בו מלמעלה מנה ומלמטה מאתיים, מלמעלה מאתיים ומלמטה מנה--הכול הולך אחר התחתון.  ולמה אין הולכין אחר הפחות שבשניהם:  לפי שאין האחד תלוי בחברו--שאם היה כתוב בו מאה שהן מאתיים או מאתיים שהן מאה, היה נוטל מאה; אבל שני דברים שאין האחרון תלוי בראשון, הלך אחר התחתון.

כז,כב  היה בו מלמעלה שם, ומלמטה שם אחר קרוב לו--הכול הולך אחר התחתון.  אם כן למה כותבין את העליון:  שמא תמחק אות אחת מן התחתון, וילמד מן העליון--כגון שהיה בעליון חנני או ענני ובתחתון חנן או ענן, בידוע שהוא השם העליון.  אבל לא ילמד תחתון מן העליון שתי אותיות.

כז,כג  [טו] כתוב בו מלמעלה ספל, ומלמטה קפל--הכול הולך אחר התחתון:  שהקפל, פחות מן הספל.  כתוב בו מלמעלה קפל, ומלמטה ספל--חוששין שמא זבוב הסיר רגל הקוף, ונעשת סמך; ואינו גובה אלא במידת הקפל הקטנה.  וכן כל כיוצא בזה, שיד בעל השטר על התחתונה.

כז,כד  מעשה בשטר שהיה כתוב בו שש מאות וזוז אחד, והרי הדבר ספק אם שש מאות זוז וזוז, או שש מאות אסתירא וזוז; ואמרו חכמים,  שש מאות אסתירא וזוז, שיד בעל השטר על התחתונה.  אם כן למה לא נאמר שש מאות פרוטה וזוז--לפי שהפרוטות כולל אותן הסופר זוזין, ואחר כך כותבין.  וכן כל כיוצא בזה בכל זמן ובכל מקום לפי דרכם הידוע, על פיו עושין.

כז,כה  [טז] שטר שכתוב בו אסתירא מאה מעי, או שכתוב בו מאה מעי אסתירא--הלך אחר פחות שבלשונות, ואינו נוטל אלא מאה אסתירות:  שיד בעל השטר לעולם על התחתונה, מפני שהוא המוציא מחברו; ואינו מוציא, אלא בדבר שאין בו ספק.

כז,כו  לפיכך כל שטר שיש בו משמע שתי לשונות, שמא כך או שמא כך--אינו נוטל אלא הפחות שבשתיהן; ואם תפס בעליונה--אין מוציאין מידו, אלא בראיה ברורה.

כז,כז  [יז] כתוב בו מטבע זהב, אין פחות מדינר זהב.  זהב דינרין או דינרין זהב, אין פחות משני דינרין שלזהב.  זהב בדינרין, אין פחות משווה שני דינרין שלכסף מן הזהב.  וכן כל כיוצא בזה.
 

 

הלכות טוען ונטען

מצות עשה אחת היא, והיא דין טוען ומודה או כופר.  וביאור מצוה זו בפרקים אלו.
 

הלכות טוען ונטען פרק א

א,א  הטוען את חבירו במיטלטלין, והודה לו במקצתן--הרי זה משלם מה שהודה בו, ונשבע על השאר מן התורה:  שנאמר "אשר יאמר כי-הוא זה" (שמות כב,ח).

א,ב  וכן אם כפר בכול ואמר לא היו דברים מעולם, ועד אחד מעיד שהיו--הרי זה נשבע מן התורה.  מפי השמועה למדו שכל מקום ששנים מחייבין אותו ממון, אחד מחייבו שבועה; וכן למדו מפי השמועה שעד אחד "לכל-עוון ולכל-חטאת" (דברים יט,טו) אינו קם, אבל קם הוא לשבועה.

א,ג  [ב] אין לך מחוייב שבועה מן התורה חוץ משלושה--מי שהודה במקצת המיטלטלין, ומי שחייבו עד אחד, והשומר:  שהרי נאמר בשומר, "שבועת ה', תהיה בין שניהם" (שמות כב,י); וכבר ביארנו שבועת השומרין בהלכות שכירות.  וכל אחד משלושתן נשבע, ונפטר מלשלם.

א,ד  אבל כל הנשבעין ונוטלין, כגון שכיר ונחבל ונגזל ופוגם שטרו וכיוצא בו, וכן כל הנשבעין בטענת ספק, כגון השותפין והאריסין--כולן נשבעין בתקנת חכמים.  וכל אלו השבועות--אף על פי שהן מדברי סופרים--הרי הן כעין שלתורה, בנקיטת חפץ.

א,ה  [ג] הטוען מיטלטלין על חבירו, וכפר בכול ואמר לא היו דברים מעולם, או שהודה במקצת ונתנו מיד, ואמר אין לך בידי אלא זה והא לך, או שאמר אמת שהיה לך אצלי, אבל מוחלת לי או נתת לי או מכרת לי או החזרתי לך, או שטענו חיטים, והודה לו בשעורים--בכל אלו פטור משבועת התורה.  אבל חכמי תלמוד תיקנו שיישבע הנתבע בכל אלו שבועת היסת, וייפטר; ואינה כעין שלתורה, לפי שאין בה נקיטת חפץ.  וכבר ביארנו דרך השבועה שלתורה ודרך שבועת היסת, בהלכות שבועות.

א,ו  [ד] כל מי שנתחייב שבועה מן התורה, הרי זה נשבע ונפטר.  ואם לא רצה להישבע--יורדין לנכסיו, וגובין מהם כל מה שטען חבירו עליו:  שהרי התובע אומר לו, איני זז מדין תורה--או השבע, או תן לי.  ויש לו להחרים על מי שטוען עלי דבר שאינו כן, ונותן.

א,ז  אבל מי שנתחייב שבועה מדבריהן--אם היה מן הנשבעין ונוטלין, אינו יכול להפוך השבועה:  שהרי הנתבע אומר לו, השבע וטול, כמו שתיקנו לך חכמים.  ואם לא רצה להישבע, ילך לו.  והורו רבותיי שאם אמר התובע איני רוצה בתקנה זו שתיקנו לי חכמים, אלא הריני כשאר כל התובעים--הרי זה משביע את הנתבע היסת.  ואם רצה להפכה על התובע--מחייבין את התובע להישבע היסת וייטול, או ילך לו.

א,ח  [ה] היה המחוייב שבועה מדבריהם מן הנשבעין ונפטרין, כגון הנשבעין על טענת ספק, או מן הנשבעין היסת, ולא רצה להישבע--משמתין אותו שלושים יום.  אם לא בא, ולא תבע נידויו--מלקין אותו מכת מרדות, ככל מי שחלה עליו שמתא שלושים יום, שמכין אותו, ואחר כך מתירין לזה נידויו.  ואין יורדין לנכסיו, לפי שאינו מחוייב שבועה מן התורה.

א,ט  [ו] כל המחוייב שבועת היסת--אם רצה להפוך השבועה על התובע, הרי התובע נשבע היסת ונוטל מחברו; ואין לך מי שנשבע היסת ונוטל מחברו, אלא זה שנהפכה עליו שבועת היסת.  ואין לך שבועה שתהפך, אלא שבועת היסת בלבד; אבל שבועה שלתורה, או שלדבריהם שהיא כעין שלתורה--אין הופכין שבועתן.

א,י  [ז] אין משביעין שבועת היסת, אלא על טענת ודאי; אבל על הספק, פטור.  כיצד:  כמדומה לי שיש לי אצלך מנה, או שאמר מנה שהלויתיך כמדומה לי שלא פרעתני, אמר לי אבא שיש לו אצלך מנה, או ציווה לי בפני עדים שיש לו אצלך מנה, דבר פלוני נגנב מביתי ולא היה שם אלא אתה, קרוב בעיניי שאתה גנבתו, חשבתי מעותי ומצאתי חסר, שמא אתה הטעיתני בחשבון, והנתבע אומר אין לך בידי כלום--הרי זה פטור, אף משבועת היסת.  וכן כל כיוצא בזה.

א,יא  [ח] מנה יש לי בידך בוודאי, והנתבע אומר איני יודע, שמא יש לך שמא אין לך--הרי הנתבע נשבע היסת שאינו יודע, ונפטר:  לפי שלא חייב עצמו בוודאי.  וכן כל כיוצא בזה.

א,יב  כור חיטים יש לי בידך בוודאי, והנתבע אומר איני יודע אם חיטים הוא או שעורים--הרי זה נשבע היסת שאינו יודע, ומשלם שעורין.  וכן כל כיוצא בזה.

א,יג  [ט] מנה יש לי בידך בוודאי, והנתבע אומר כן היה לך בידי, אבל איני יודע אם החזרתי לך או עדיין לא החזרתי לך--חייב לשלם.  ולא יישבע התובע כלל, אפילו שבועת היסת:  מפני שהוא יודע בוודאי שהוא חייב; והרי זה טוען אותו טענת ודאי, ונסתפק לו אם נפטר או לא נפטר.  וכן כל כיוצא בזה.

א,יד  אבל אם אין לו תובע אלא הודה מעצמו ואמר, גזלתיך או הלויתני מנה, אביך הפקיד אצלי מנה, ואיני יודע אם החזרתי או לא החזרתי--אינו חייב לשלם; ואם בא לצאת ידי שמיים, חייב לשלם.

א,טו  [י] מנה לי בידך, אין לך בידי כלום, השבע היסת ולך, השבע אתה היסת וטול, ואמר התובע איני רוצה להישבע--הרי הנתבע אומר לו או השבע וטול, או תלך בלא כלום; ואין שם היפוך אחר.  ויש לו להחרים סתם על מי שהוא חייב לי, ולא ייתן לי.

א,טז  [יא] הורו רבותיי שכל מי שנתחייב שבועה--בין שלתורה, בין שלדבריהם, אפילו היסת--יש לו להחרים סתם, קודם שיישבע, על כל מי שיטעון עלי דבר שאיני חייב בו, כדי שישביע אותי בחינם; ויענה המשביעו אמן, ואחר כך יישבע זה.  ותקנה טובה היא זו, לבעלי דינין, כדי שימנעו מטענות השקר, ולא יגרמו להוציא שם שמיים לבטלה ולא  שמע שוא.

א,יז  [יב] כל מי שנתחייב שבועה--בין שלתורה, בין שלדבריהם--מגלגל עליו המשביעו כל מה שירצה מדברים שאם יודה בהן, יתחייב ממון.  ועד היכן כוח הגלגול--עד שיאמר לו ובכלל שבועה זו שלא נמכרת לי בעבד עברי, ועדיין עבדי אתה.  וכבר ביארנו, שאין מגלגלין על השכיר.

א,יח  [יג] מי שנתחייב שבועה, אפילו היסת, והתחיל התובע לגלגל עליו דברים אחרים, שלא טען אותם תחילה--ראה זה הנתבע כך, ואמר איני רוצה להישבע, אלא הריני משלם הטענה הראשונה,  על כפירתה שבועה--אין שומעין לו; אלא אומרים לנתבע או תן לו כל מה שגלגל עליך מטענות הודיות, או השבע והפטר.

א,יט  [יד] הטוען את חבירו טענות הרבה--אין משביעין אותו על כל טענה וטענה, אלא שבועה אחת על הכול.  נתחייב שתי שבועות על שתי טענות, קלה וחמורה--משביעין אותו החמורה, ומגלגלין בה עליו שאר הדברים.

א,כ  [טו] כל הטוען על חבירו טענה שאם הודה בה, אינו חייב לשלם ממון--אף על פי שכפר--אין מחייבין אותו לא שבועת היסת, ולא חרם סתם.  כיצד:  אמרת שתיתן לי מנה, לא היו דברים מעולם--אין משביעין אותו היסת, ולא חרם סתם, שאילו הודה בדבר זה, אינו חייב כלום.  אתה קללת אותי, אתה הוצאת עלי שם רע, לא היו דברים מעולם--אין מחרימין על זה.  וכן כל כיוצא בדברים אלו.

א,כא  [טז] אתה חבלתו בי, לא היו דברים מעולם--הרי זה נשבע היסת:  שאף על פי שאינו משלם קנס על פי עצמו, משלם שבת וריפוי ובושת.  אתה ביישתני, לא היו דברים מעולם--אם היו במקום שגובין בו קנסות, הרי זה נשבע היסת:  שאילו הודה, היה משלם הבושת.

א,כב  [יז] במה דברים אמורים שהמודה בקנס פטור, בשהודה בדבר שחייב עליו קנס, כגון שאמר חבלתי בזה.  אבל אם הודה שחבלתי בזה, והביא עלי עדים בבית דין, וחייבוני ליתן לו כך וכך בנזקין--הרי זה חייב לשלם; לפיכך אם טען הטוען שבית דין חייבו אותך לשלם לי מאה דינרין משום שחבלת בי, והוא אומר לא היו דברים מעולם--הרי זה נשבע היסת.  וכן כל כיוצא בזה.
 

הלכות טוען ונטען פרק ב

ב,א  כל חשוד על השבועה--אין משביעין אותו לא שבועת התורה, ולא שבועה מדבריהם, ולא שבועת היסת.  ואפילו רצה התובע, אין שומעין לו.

ב,ב  אחד הנשבע לשקר שבועת ביטוי, או שבועת העדות, או שבועת הפיקדון, או שבועת שוא--הרי הוא חשוד על השבועה.  וכן כל הפסול לעדות משום עבירה--בין פסלנות שלתורה, כגון בעלי ריבית ואוכלי נבילות וגזלנין, בין פסלנות שלדבריהם, כגון משחק בקוביה ומפריחי יונים--הרי הוא חשוד על השבועה, ואין משביעין אותו.

ב,ג  אין אדם נעשה חשוד, עד שיבואו עליו עדים שהוא עבר עבירה שנפסל בה.  אבל המודה מפי עצמו שהוא חשוד, ושעבר עבירה שנפסל בה--אף על פי שחוששין לו, ואין ראוי לעשותו עד לכתחילה--אם נתחייב שבועה, משביעין אותו:  שהרי אנו אומרים לו אם אמת אתה אומר השבע, ולא מפני שעברת עבירה אסור לך להישבע באמת, ואם שקר אתה אומר, הודה לבעל דינך.  אבל הנחשד בעדים--אין אנו מאמינים אותו, שיישבע.

ב,ד  תקנת חכמים היא, שכל המחוייב שבועה מן התורה על טענת ודאי--אם היה חשוד, הרי התובע נשבע מדבריהם ונוטל מה שטען.  היו שניהם חשודין--חזרה שבועה למחויב לה, שהוא הנתבע; ומתוך שאינו יכול לישבע, משלם.

ב,ה  היה החשוד שומר, וטען שאבד הפיקדון או נגנב--אין שכנגדו יכול להישבע וליטול, שהרי אינו טוענו ודאי שאכלו.  לפיכך אם טען בעל הפיקדון ואמר, בפניי שלח יד בפקדוני, או פשע בו--הרי התובע נשבע בתקנת חכמים, ונוטל.

ב,ו  [ה] נתחייב החשוד שבועה מדבריהם--אם היה מן הנשבעין ונוטלין, אינו יכול להישבע וליטול; אלא הנתבע שכנגדו יישבע היסת, וייפטר.  וכן פוגם שטרו וכל כיוצא בו שהיה חשוד, או שטען הלווה שפרעו, ואמר יישבע לי--הרי הנתבע נשבע היסת, וייפטר אף מן השטר.

ב,ז  [ו] היה החשוד מן הנשבעין בטענת ספק--אינו נשבע, לפי שהוא חשוד; ואין שכנגדו נשבע, לפי שלא נתחייב זה שבועה מן התורה, ולפי שאין התובע טוענו טענת ודאי, כדי שיישבע על טענתו.

ב,ח  [ז] נתחייב החשוד שבועת היסת, אין שכנגדו נשבע ונוטל:  ששבועת היסת עצמה, תקנה היא; ולא עשו לה תקנה אחרת שיישבע התובע, אלא הרי הנתבע נפטר בלא שבועה.

ב,ט  [ח] מי שנתחייב שבועת היסת, והיה התובע חשוד--אין הנתבע יכול להפוך עליו השבועה, שהרי אין זה יכול להישבע, אלא ישלם, או יישבע היסת.  אין שומעין לזה לתלות בדבר שאי אפשר; והרי זה כמי שהפך שבועתו על הקטן, שאין שומעין לו, אלא או יישבע היסת, או ישלם.

ב,י  [ט] מי שנתחייב שבועה, בין מן התורה בין מדבריהם, ונשבע ונטל או נשבע ונפטר, ואחר כך באו עליו עדים שהוא חשוד--אין שבועתו שנשבע כלום; ויש לבעל דינו להוציא מידו מה שנטל, או יישבע זה שכנגדו וייטול ממנו.

ב,יא  [י] לעולם כזה דנין לחשוד, עד שילקה בבית דין אם היו עליו עדים, שלקה על ידם ויעשה תשובה, ויחזור לכשרותו בין לעדות בין לשבועה.

ב,יב  [יא] מי שטען על חבירו וכפר בו ונשבע, בין שבועת התורה בין שבועת היסת, ואחר כך באו עדים, והעידו עליו שעל שקר נשבע--הרי זה משלם, והוחזק חשוד על השבועה.  וכבר ביארנו בשבועות, שכל הנשבע על ממון חבירו ועשה תשובה--חייב להוסיף חומש.

ב,יג  [יב] טענו שיש לו אצלו חוב בעדים וקניין, ואמר כן היה ופרעתיך, או שאמר איני חייב לך כלום, ונשבע היסת, ואחר כך באו עדי הקניין, או הוציא שטר ונתקיים--הרי זה משלם, ואינו חשוד:  שהרי לא העידו שלא פרעו, ולא אמר הנתבע לא היו דברים מעולם.  וכן כל כיוצא בזה.
 

הלכות טוען ונטען פרק ג

ג,א  אין מודה במקצת חייב שבועה מן התורה, עד שיודה בפרוטה או יתר, ויכפר בשתי מעין כסף או יתר.  וכמה היא פרוטה, משקל חצי שעורה שלכסף נקי.  וכמה הן שתי מעין, משקל שתיים ושלושים שעורות כסף מזוקק.

ג,ב  כל כסף האמור בתורה--הוא שקל הקודש, והוא עשרים מעה.  וכל כסף --הוא ממטבע ירושלים, שהיה הסלע שלהן אחד משמונה בו כסף והשאר נחושת, כמו שביארנו.

ג,ג  אבל המעה--היא היתה כסף נקי אפילו בירושלים, והיא היתה כסף שלירושלים.  ולפי שזה שהצריכו להיות כפירת הטענה שתי כסף, הוא מדבריהן:  עשו אותה שתי כסף שלירושלים, שהן שתי מעין; ולא עשו אותה שני שקלים בשקל הקודש.

ג,ד  זה הוא הדבר הנראה לי, בשיעור כפירת הטענה.  ורבותיי הורו שכפירת הטענה, הוא משקל תשע עשרה שעורות וחצי שעורה מן הכסף.  ויש לי כמה ראיות לסתור אותה הדרך שתפסו עד שיצא להם זה החשבון, וייראה לי שהוא טעות.

ג,ה  [ג] שתי מעין ופרוטה יש לי בידך, אין לך בידי אלא פרוטה--חייב; אין לך בידי אלא שתי פרוטות--פטור, מפני שכפר בפחות משתי מעין.  מנה לי בידך, אין לך בידי אלא חצי פרוטה--פטור:  שכל המודה בפחות מפרוטה, כאילו לא הודה בכלום.

ג,ו  [ד] מאה תמרים יש לי בידך, אין לך בידי אלא תשעים--רואין:  אם היו שווין שם העשר שכפר בהן שתי מעין, נשבע; ואם לאו, פטור.  חמישה ושישים אגוזים יש לי בידך, אין לך בידי אלא אגוז אחד--רואין:  אם שווה האחד פרוטה, נשבע; ואם לאו, פטור.  וכן כל כיוצא בזה.

ג,ז  [ה] במה דברים אמורים, בכסף או במיני סחורות ופרות וכיוצא בהן; אבל הכלים, אין משערין את דמיהן.  אפילו היו עשר מחטין בפרוטה, וטענו שתי מחטין--הודה באחת וכפר באחת, חייב:  שנאמר "כסף או-כלים" (שמות כב,ו), כל הכלים ככסף.

ג,ח  טענו כסף וכלי--הודה בכלי, וכפר בכסף--אם יש בכפירה שתי מעין, חייב; ואם לאו, פטור.  הודה בכסף, וכפר בכלי--אם הודה בפרוטה, חייב.  וכן כל כיוצא בזה.

ג,ט  [ו] העיד עליו עד אחד--אפילו לא כפר אלא בפרוטה, הרי זה נשבע:  שכל מקום ששנים מחייבים אותו ממון, אחד מחייבו שבועה.  כיצד:  פרוטה או שווה פרוטה יש לי בידך, אין לך בידי כלום, ועד אחד מעיד שיש לו--הרי זה נשבע.

ג,י  וכן בשבועת השומרים--אפילו הפקיד אצלו פרוטה או שווה פרוטה, וטען שאבדה--נשבע.  וכל פחות מפרוטה--אינו ממון, ואין בית דין נזקקין לו.  וכן כל הנשבעין ונוטלין, נשבעין ונוטלין מפרוטה ומעלה.

ג,יא  [ז] הורו רבותיי שהנשבעין ונוטלין, אינן צריכין טענת שתי כסף.  ואני אומר שצריך הנתבע שיכפור בשתי מעין, ואחר כך יישבע התובע בתקנת חכמים וייטול:  שהרי כל הנשבעין בטענת ספק--צריך שיהיה ביניהם ספק כפירת שתי מעין, ואחר כך יישבע מספק.

ג,יב  [ח] אין מודה במקצת חייב שבועה, עד שתהיה הודיה ממין הטענה.  כיצד:  כור חיטים יש לי בידך, אין לך בידי אלא לתך חיטים--חייב.  אבל אם אמר לו, אין לך בידי אלא כור שלשעורים--פטור:  שהמין שטענו, לא הודה לו בו; והמין שהודה לו בו, לא טענו.

ג,יג  דינר זהב יש לי בידך פיקדון, לא הפקדת אצלי אלא דינר כסף, מעה כסף הפקדתי אצלך, לא הפקדת אצלי אלא פרוטה--פטור:  מפני שטענו עין דבר, והודה לו בעין אחרת.  וכן אם אמר לו עשרה דינרים מצריות הפקדתי אצלך, לא הפקדת אצלי אלא עשרה צוריות--פטור.  וכן כל כיוצא בזה.

ג,יד  [ט] מנורה גדולה יש לי בידך, אין לך בידי אלא מנורה קטנה--הרי זה פטור.  אבל אם טענו מנורה בת עשר ליטרין, והודה לו במנורה בת חמש ליטרין--הרי זה מודה במקצת, מפני שיכול לגוררה ולהעמידה על חמש.

ג,טו  וכן אם טענו אזור גדול, ואמר לו אין לך בידי אלא אזור קטן--פטור.  אבל אם טענו יריעה בת עשרים אמה, והודה לו ביריעה בת עשר אמות--הרי זה נשבע, מפני שיכול לחתכה ולהעמידה על עשר.  וכן כל כיוצא בזה.

ג,טז  [י] כור חיטים יש לי בידך, אין לך בידי אלא כור שעורים--פטור, אף מדמי שעורים:  שהרי התובע אומר לו, אין לי בידך שעורים; ונמצא זה דומה למי שאמר לחבירו בבית דין, מנה יש לך בידי, ואומר לו האחר, אין לי בידך--שאין בית דין מחייבין אותו ליתן לו כלום.  ואם תפס התובע דמי השעורים, אין מוציאין מידו.

ג,יז  [יא] הטוען את חבירו שני מינין, והודה באחד מהן--הרי ההודיה ממין הטענה, ונשבע.  כיצד:  כור חיטין וכור שעורין יש לי בידך, אין לך בידי אלא כור חיטין--חייב.  התחיל הטוען ואמר כור חיטין יש לי בידך, וקודם שישלים דבריו ויאמר כור שעורים יש לי בידך, אמר לו הנטען, אין לך בידי אלא כור שעורים--אם נראה לדיינין שהנטען הערים, חייב שבועה; ואם לפי תומו, פטור.

ג,יח  [יב] כור חיטין יש לי בידך, אמר לו הין, וכור שעורים, אמר לו אין לך בידי שעורין--הרי זה פטור; ואין זה מודה במקצת, עד שיאמר לו בבת אחת כור חיטים וכור שעורין יש לי בידך, ויאמר לו הנטען אין לך בידי אלא כור שעורים.  וכן כל כיוצא בזה.

ג,יט  [יג] מלוא עשר כדין שמן יש לי בידך, אין לך בידי אלא עשר כדין בלא שמן--פטור:  שהרי טענו שמן, והודה לו בחרסים.  עשר כדין שמן יש לי בידך, אין לך בידי אלא עשר כדין ריקנין--חייב שבועה:  שהרי טענו הכדין והשמן, והודה בכדין.  וכן כל כיוצא בזה.

ג,כ  [יד] מנה יש לי אצלך הלואה, לא היו דברים מעולם ולא לוויתי ממך מעולם, אבל חמישים דינר יש לך בידי פיקדון, או משום נזק, וכיוצא בו--הורו רבותיי שזה מודה במקצת, וישבע:  שהרי טענו שהוא חייב לו מאה, והודה שהוא חייב לו חמישים; ומה לי נתחייב לו משום הלואה, או משום פיקדון, או משום נזק.  ולזה דעתי נוטה.

ג,כא  [טו] מנה וכלי יש לי בידך, אין לך בידי אלא הכלי והא לך--הרי זה פטור, ונשבע היסת שאין לו אצלו אלא זה.  אמר בעל הכלי, אין זה כליי--כולל בשבועתו שזה כלייו; הודה הנטען שאין זה כלייו, ונתחלף לו באחר--הרי זה חייב שבועה.

ג,כב  כל מקום שנאמר בעניין זה פטור--הרי זה פטור משבועת התורה, וחייב שבועת היסת כמו שביארנו כמה פעמים.
 

הלכות טוען ונטען פרק ד

ד,א  אין מודה במקצת חייב שבועה, עד שיטעננו בדבר שבמדה או שבמשקל או שבמנין, ויודה לו בדבר שבמדה או שבמשקל או שבמנין.  כיצד:  עשרה דינרין יש לי בידך, אין לך בידי אלא חמישה, כור שלחטים יש לי בידך, אין לך בידי אלא סאתים, שני רטלין שלמשי יש לי בידך, אין לך בידי אלא רוטל--הרי זה חייב.  וכן כל כיוצא בזה.

ד,ב  אבל אם אמר לו כיס מלא דינרין מסרתי לך, לא מוסרת לי אלא חמישים, מאה דינרין מסרתי לך, לא מוסרת לי אלא צרור שלדינרין, ולא מנית אותו בפניי, ואיני יודע מה היה בו, ומה שהנחת אתה נוטל--הרי זה פטור.  וכן כל כיוצא בזה.

ד,ג  [ב] בית מלא תבואה מסרתי לך, והלה אומר לא מוסרת לי אלא עשרת כורין, עשרת כורין מסרתי לך, איני יודע כמה הם שהרי לא מדדתם בפניי, אלא מה שהנחת אתה נוטל--פטור.

ד,ד  [ג] בית זה מלא עד הזיז מסרתי לך, והלה אומר עד החלון--חייב.  וכן כל כיוצא בזה.

ד,ה  [ד] אין מודה במקצת חייב שבועה, עד שיודה בדבר שאפשר לו לכפור בו.  כיצד:  מי שטען על חבירו ואמר, מאה דינרין יש לי אצלך, חמישים שבשטר זה וחמישים בלא שטר, אין לך בידי אלא חמישים שבשטר--אין זה מודה במקצת הטענה:  שהרי השטר לא תועיל כפירתו בו, והרי כל נכסיו משועבדין בו, ואפילו כפר בו, היה חייב לשלם; לפיכך נשבע היסת על החמישים.

ד,ו  [ה] שטר שכתוב בו סלעים, ולא הזכיר מנין, מלוה אומר חמש סלעים שיש לי בידך, הם הכתובים בו, והלווה אומר אין לך בידי אלא שלוש, והם הכתובים בשטר--אף על פי שאין מחייבין אותו בשטר זה אלא שתיים, והרי הודה בסלע שאפשר לו לכפור בה--הרי זה פטור:  מפני שהוא כמשיב אבדה; ותקנת חכמים היא שכל שישיב אבדה, לא יישבע כמו שביארנו במקומו.

ד,ז  וכן האומר לחבירו אמר לי אבא שיש לו בידך מנה, או ציווה אבא שיש לו בידך מנה, והלה אומר אין לך בידי אלא חמישים--הרי זה משיב אבדה, ופטור אף משבועת היסת.  ואין צריך לומר אם הודה מעצמו ואמר, מנה היה לאביך בידי, ונתתי לו חמישים, ונשאר לו חמישים--שזה פטור אף משבועת היסת.

ד,ח  אבל יורש שטען ואמר, אני יודע בוודאי שיש לאבי בידך או ביד אביך מנה, והוא אומר אין לו בידי אלא חמישים, או אין לו ביד אבי אלא חמישים--הרי זה מודה במקצת, וישבע.

ד,ט  [ו] מנה לי בידך על משכון זה, אין לך בידי עליו אלא חמישים--הרי זה מודה במקצת; ואם אין המשכון שווה אלא חמישים, או פחות--הרי זה נשבע ומשלם החמישים שהודה בהן.  היה המשכון שווה מאה או יתר--הואיל והמלוה יכול לטעון עד כדי דמיו, הרי המלווה נשבע ונוטל מדמי המשכון.

ד,י  היה שווה שמונים--נשבע המלווה שאין לו פחות משמונים, ונוטלן מן המשכון, ונשבע הלווה מן התורה, על העשרים שכפר בהן.  כפר בכול ואמר, אין זה משכון אלא פיקדון, ואין לו אצלי כלום--נשבע היסת על העשרים.

ד,יא  [ז] מנה לי בידך, והלה אומר חמישים ודאי יש לך בידי, אבל החמישים איני יודע אם אני חייב בהן או לא--הרי זה מחוייב שבועה, מפני שהודה במקצת, ואינו יכול להישבע על המקצת שכפר בו, שהרי אינו יודע; לפיכך משלם המנה בלא שבועה.  וכן כל כיוצא בזה.  ויש לו להחרים על מי שטוען עלי, דבר שאינו יודע בוודאי שאני חייב בו.

ד,יב  [ח] מנה לי בידך, והרי עד אחד מעיד עליו, והנטען אומר כן הוא, אבל אתה חייב לי כנגד אותו מנה--הרי זה מחוייב שבועה, ואינו יכול להישבע; ומשלם.  ומפני מה אינו יכול להישבע:  שהרי הוא מודה, במה שהעיד בו העד; ואין הנשבע בהעדת עד אחד נשבע, עד שיכחיש את העד ויכפר בעדותו, וישבע על כפירתו.

ד,יג  לפיכך שטר שיש בו עד אחד, וטען שפרעו, וכן כפרן שבא עליו עד אחד, וטען שפרע או שהחזרתי הפיקדון--הרי זה מחוייב שבועה, ואינו יכול להישבע; ומשלם.

ד,יד  מעשה באחד שחטף לשון כסף מחברו, בפני עד אחד, ואמר כן חטפתי, ושלי חטפתי.  ואמרו חכמים, הרי זה מחוייב שבועה, ואינו יכול להישבע; ומשלם.  וכן כל כיוצא בזה.

ד,טו  [ט] מנה הלויתיך, לא היו דברים מעולם, הביא עד אחד שלווה ממנו בפניו--הואיל ואלו היו שניים, היה מוחזק כפרן ומשלם כמו שיתבאר--הרי זה נשבע, על פי עד אחד:  שכל מקום ששנים מחייבין אותו ממון, אחד מחייבו שבועה.  חזר ואמר פרעתי, משלם בלא שבועה כמו שביארנו.

ד,טז  [י] מנה לי בידך, אין לך בידי כלום, ועדים מעידין עליו, שעדיין יש לו אצלו חמישים--פסקו כל הגאונים הלכה שישלם חמישים, וישבע על השאר:  שלא תהא הודאת פיו, גדולה מהעדת עדים.
 

הלכות טוען ונטען פרק ה

ה,א  ואלו דברים שאין נשבעין עליהן מן התורה--הקרקעות, והעבדים, והשטרות, וההקדשות.  אף על פי שהודה במקצת, או שיש עליו עד אחד, או ששומר וטען טענת השומרין--הרי זה פטור:  שנאמר "כי-ייתן איש אל-רעהו" (שמות כב,ו), פרט להקדש; "כסף או-כלים" (שם), פרט לקרקעות ולעבדים שהוקשו לקרקעות.  וכן יצאו השטרות--שאין גופן ממון ככסף וככלים, ואינן אלא לראיה שבהן.

ה,ב  ועל כולן נשבעין שבועת היסת, אם היתה שם טענת ודאי--חוץ מן ההקדשות:  שאף על פי שאינו חייב עליהם, שבועה מן התורה, תיקנו חכמים שיישבע עליהם כעין שלתורה, כדי שלא יזלזלו בהקדשות.

ה,ג  [ב] שתי שדות מכרת לי, לא מכרתי לך אלא אחת, שני עבדים או שני שטרות יש לי בידך, אין לך בידי אלא שטר אחד או עבד אחד--הרי זה נשבע היסת.  וכן אם טען ואמר, חצר זו או עבד זה או שטר זה שיש בידך, שלי הוא, ואתה מכרתו לי, והנטען אומר, לא היו דברים מעולם--בין שהביא הטוען עד אחד, בין שלא הביא--הרי זה נשבע היסת, ונפטר.

ה,ד  וכן החופר בשדה חבירו בורות שיחין ומערות והפסידה, והרי הוא חייב לשלם--בין שטענו שחפר, והוא אומר לא חפרתי, או שטענו שחפר שתי מערות, והוא אומר לא חפרתי אלא אחת, או שהיה שם עד אחד שחפר, והוא אומר לא חפרתי כלום--הרי זה נשבע היסת על הכול.

ה,ה  [ג] טענו כלים וקרקעות--בין שהודה בכל הכלים וכפר בכל הקרקעות, בין שהודה בכל הקרקעות וכפר בכל הכלים, בין שהודה במקצת הקרקעות וכפר במקצתן עם כל הכלים--בכל אלו נשבע היסת.

ה,ו  אבל אם הודה במקצת הכלים, וכפר במקצתן עם כל הקרקעות--מתוך שהוא חייב שבועה על מקצת הכלים שכפר בהן, נשבע אף על הקרקעות שטענו עימהן:  שהכול טענה אחת היא.  וכן הדין בטענו כלים ועבדים, או כלים ושטרות--הכול דין אחד הוא.

ה,ז  [ד] טענו ענבים העומדות להיבצר, ותבואה יבשה העומדת להיקצר, והודה במקצתן וכפר במקצתן--הרי זה נשבע עליהם כשאר המיטלטלין, והוא שאינן צריכין לקרקע:  שכל העומד להיבצר, הרי הוא כבצור לעניין כפירה והודיה.  אבל אם היו צריכים לקרקע--הרי הן כקרקע לכל דבר, ואין נשבעין עליהן אלא היסת.

ה,ח  [ה] הטוען על חבירו ואמר לו, שני חודשים שכנתו בחצרי ואתה חייב לי שכר שני חודשים, והוא אומר לא שכנתי אלא חודש אחד--הרי זה מודה במקצת; ואם היה שכר החודש שכפר בו שתי כסף, נשבע--שאין הטענה בגוף הקרקע אלא בשכרה, שהוא מיטלטלין.

ה,ט  [ו] שטר מסרתי לך, ועשרה דינרין היה לי בו ראיה, לא היו דברים מעולם--יישבע היסת.  הפך עליו--הרי זה נשבע היסת שהייתה בו ראיה לעשרה דינרים, ואבדו באבידת השטר; וייטול.  ואם אמר הנתבע אמת מוסרת לי ואבד--הרי זה פטור, אף משבועת היסת:  שאפילו פשע בו ואבד--פטור, כמו שביארנו בהלכות חובל.

ה,י  [ז] האומר לחבירו שטר שיש בידך זכות יש לי בו, וזה אומר איני מוציא שטרי, או איני יודע אם יש לך בו ראיה או לא--כופין אותו להוציאו.  [ח] טען שאבד השטר, מחרימין לו חרם סתם.  טען זה שהוא יודע בוודאי שהשטר שיש לו בו זכות אצלו הוא--הרי זה נשבע היסת שאינו אצלו, ושאבד ממנו.  וכזה הורו רבותיי.

ה,יא  [ט] אין נשבעין על טענת חירש שוטה וקטן--אחד הבא בטענת עצמו, או בטענת אביו--לפי שזה המקצת שהודה בו לקטן, אינו אלא כמשיב אבדה.  וכן אם כופר בכול, ובא עד אחד והעיד לקטן--אינו נשבע:  שזה עד אחד, ואין שם תובע, שתביעת קטן, אינה תביעה גמורה.

ה,יב  נמצאת אומר, קטן שאמר לגדול מנה לי בידך, או לאבא בידך, והלה אומר אין לך בידי אלא חמישים, או אין לך בידי כלום, ועד אחד מעידו שיש לו--הרי זה פטור משבועת התורה.

ה,יג  אבל אם שומר לקטן, וטען שאבד--הרי זה נשבע שבועת השומרין, לפי שאינו נשבע מחמת טענה.  וכן אם הודה שהיה שותף לקטן, או אפטרופוס עליו--יעמידו בית דין אפטרופוס לקטן, וישבע השותף וכיוצא בו טענת שמא.

ה,יד  [י] הורו רבותיי, שאין נשבעין על טענת קטן שבועה שלתורה, אבל שבועת היסת נשבעין; ואפילו היה קטן שאינו חריף לעניין משא ומתן, נשבעין היסת על טענתו:  שלא יהיה זה נוטל ממונו שלזה כשהוא קטן, וילך לו בחינם.  ולזה דעתי נוטה, ותיקון עולם הוא.

ה,טו  נמצאת למד, שהקטן שטען על הגדול--בין שהודה במקצת, בין שכפר בכול, בין שהיה שם עד--הרי זה נשבע היסת; ואינו יכול להפוך על הקטן, שאין משביעין את הקטן כלל.  ואפילו חרם סתם אינו מקבל, לפי שאינו יודע עונש השבועה.

ה,טז  [יא] קטן שטענו הגדול--אם טענו בדבר שיש בו הניה לקטן, כגון עסקי משא ומתן, והודה הקטן--נפרעין מנכסיו; ואם אין לו--ימתין עד שיהיה לו, וישלם.  ואם כפר הקטן--ממתינין לו, עד שיגדיל וישבע היסת.  ואם טענו בדבר שאין לקטן בו הניה, כגון נזקין וחבלות--אף על פי שמודה, ואף על פי שיש לו ממה ישלם--פטור, ואפילו לאחר שהגדיל.  ואם היה התובע מן הנשבעין ונוטלין, כגון השכיר וכיוצא בו, שיש בו הניה לקטן, שישתכר לו שכיר--הרי זה נשבע ונוטל מן הקטן.

ה,יז  אבל חנווני שנשבע על פנקסו--אינו נשבע ונוטל מן הקטן, שאין לקטן בזה הניה:  שהרי חייב ליתן לפועליו, ונשבעין ונוטלין ממנו; וזה החנווני הפסיד על נפשו, שנתן ממונו על פי קטן.  וכן כל כיוצא בזה.

ה,יח  [יב] החירש והשוטה, אין נזקקין להן לכל טענה--לא לטענתן על אחרים, ולא לטענת אחרים עליהן, לא לשבועה קלה, ואין צריך לומר שבועה חמורה או תשלומין.  אבל הסומה--הרי הוא כבריא לכל דבר בעניינים אלו, ונשבע כל מיני שבועות, ונשבעין על טענתו.
 

הלכות טוען ונטען פרק ו

ו,א  בעלי דינין שבאו לבית דין--טען האחד ואמר, מנה יש לי אצל זה שהלויתיהו, או שהפקדתי אצלו, או שגזל ממני, או שיש לי אצלו בשכרי, וכל כיוצא בזה, והשיב הנטען ואמר איני חייב לך כלום, או אין לך בידי כלום, או שקר הוא טוען--אין זו תשובה נכונה:  אלא אומרים בית דין לנטען, השב על טענתו ופורש התשובה כמו שפירש זה טענתו, ואמור אם לוית ממנו או לא לוית, הפקיד אצלך או לא הפקיד אצלך, גזלתו או לא גזלתו, שכרתו אותו או לא שכרתו.  וכן בשאר הטענות.

ו,ב  ומפני מה אין מקבלים ממנו תשובה זו--שמא טועה הוא בדעתו, ויבוא להישבע על שקר:  שהרי אפשר שהלווהו כמו שטען, והחזיר זה את החוב לבנו או לאשתו, או שנתן לו מתנה כנגד החוב, וידמה בדעתו שנפטר מן החוב.

ו,ג  לפיכך אומרים לו היאך תאמר איני חייב כלום, שמא אתה מתחייב מן הדין לשלם ואין אתה יודע, אלא הודיע לדיינין פירוש הדברים, והם יודיעוך אם אתה חייב או אין אתה חייב.  ואפילו היה חכם גדול, אומרים לו אין לך הפסד שתשיב על טענתו ותודיענו כיצד אין אתה חייב לו, מפני שלא היו דברים מעולם, או מפני שהיו והחזרת לו:  שהרי אנו דנין במתוך שיכול לומר בכל מקום.

ו,ד  וכן אם טען הטוען ואמר, זה חייב לי מנה, או מנה יש לי אצל זה--אומרים לו מאיזה פנים, הלוית אותו, או הפקדת אצלו, או הזיק ממונך; אמור היאך נתחייב לך:  שהרי אפשר שידמה שהוא חייב לו, והוא אינו חייב--כגון שחשדו שגנבו, או שאמר לו שאתן לך מתנה, וכיוצא בזה.

ו,ה  הרי שטען עליו שהלווהו מנה, והשיב זה ואמר לא היו דברים מעולם, ואחר כך הביא הטוען עדים שהלווהו בפניהם, וחזר הנטען ואמר כן היה לוויתי ופרעתי--אין מקבלין ממנו, אלא הוחזק כפרן ומשלם.  אבל אם השיב איני חייב לך כלום, או אין לך בידי כלום, או שקר אתה טוען, וכל כיוצא בזה, והלך התובע והביא עדים שהלווהו בפניהם, ואמר הנתבע כן היה אבל החזרתי לו פקדונו, או פרעתיו חובו--לא הוחזק כפרן, ונשבע היסת ונפטר.

ו,ו  [ב] ראוהו עדים שמנה לו מעות, ולא ידעו מה הן--תבעו בבית דין ואמר לו, תן לי מעות שהלויתיך, ואמר לו מתנה נתתם לי, או פרעון היו--הרי זה נאמן, ונשבע היסת ונפטר.  אמר לא היו דברים מעולם, ואחר כך באו העדים שמנה לו בפניהם--הוחזק כפרן.  ולעולם אין אדם יוחזק כפרן, עד שיכפור בבית דין, ויבואו שני עדים, ויכחישוהו במה שכפר.

ו,ז  [ג] מנה הלויתיך, כפר בבית דין ואמר לא היו דברים מעולם, ובאו שני עדים שלווה ממנו מנה ופרעו, והמלוה אומר לא נפרעתי--הרי זה חייב לשלם:  שכל האומר לא לוויתי, ובאו עדים שלווה--כאומר לא פרעתי; ונמצא הלווה אומר לא פרעתי, והעדים מעידים שפרע--הודאת בעל דין, כמאה עדים.  ואין המלווה חייב שבועה כלל, שהרי הוחזק זה כפרן.

ו,ח  וכן אם הוציא עליו כתב ידו שהוא חייב לו, ואמר לא היו דברים מעולם וזה אינו כתב ידי--אם הוחזק כתב ידו בבית דין, או שבאו עדים שהוא כתב ידו--הרי זה הוחזק כפרן, ומשלם.

ו,ט  [ד] מנה הלויתיך והוא לי בידך, אמר לו הנטען והלוא פרעתיך בפני פלוני ופלוני, ובאו פלוני ופלוני ואמרו, לא היו דברים מעולם--לא הוחזק כפרן, שאין העדים זוכרין אלא דבר שהם עדים בו.  לפיכך יישבע הלווה היסת, וייפטר.

ו,י  כיוצא בו, תן לי מנה שהלויתיך ואתה בצד עמוד פלוני, ואמר הנטען לא עמדתי בצד עמוד זה מעולם, ובאו עדים שעמד--לא הוחזק כפרן:  שאין אדם משים דעתו, לדברים שאין בהן ממש.  וכן כל כיוצא בזה.

ו,יא  [ה] תן לי מנה שהלויתיך והרי העדים, ואמר הנטען פרעתיך בפני פלוני ופלוני--אומרין ללווה, הבא אותם והפטר.  לא באו, או שמתו, או שהלכו למדינת הים--יישבע היסת שפרעו:  שאין אנו מצריכים אותו להביאן אלא לברר דבריו, ולהפטר אף משבועה, שהמלוה את חבירו בעדים, אינו צריך לפורעו בעדים כמו שביארנו.

ו,יב  [ו] אמר לו בפני עדים, מנה לי בידך, אמר לו הין, למחר תבעו בדין והביא עדים, וטען ואמר משטה הייתי בך, ואין לך בידי כלום--אפילו אמר, לא היו דברים מעולם--פטור, ונשבע היסת שאין לו בידו כלום:  שהרי לא אמר להם אתם עדיי, ודבר שאינו עדות, אין אדם זוכרו; ולפיכך אם אמר לא היו דברים מעולם, לא הוחזק כפרן.

ו,יג  [ז] ולא עוד, אלא אפילו הטמין לו עדים אחורי הגדר, ואמר לו מנה לי בידך, אמר לו הין, רצונך שיעיד פלוני ופלוני, אמר לו לא, שמא תכפיני בדין למחר, ואין לי מה אתן לך, ולמחר תבעו בדין באלו העדים--בין שטען ואמר משטה הייתי בו, בין שאמר לא היו דברים מעולם--הרי זה נשבע היסת ונפטר:  שאין כאן עדות, עד שיאמר הלווה אתם עדיי, או יאמר המלווה בפני הלווה, וישתוק הלווה.  אבל בעדות כזו, לא יוחזק כפרן.

ו,יד  מעשה באחד שהיו קורין לו קב רשו, כלומר שיש עליו חובות הרבה--אמר מי הוא שאני חייב לו אלא פלוני, ובא פלוני ותבעו, ואמר הוא, איני חייב לו כלום.  ואמרו חכמים, יישבע היסת וייפטר.

ו,טו  וכן אחד היו אומרים עליו שהוא בעל ממון--בשעת מיתתו אמר אילו היה לי ממון, הלוא הייתי פורעו לפלוני ופלוני; ואחר מיתתו בא אותו פלוני ופלוני לתבוע.  ואמרו חכמים, אין להם כלום, שאדם עשוי להראות עצמו שאינו בעל ממון, ושלא הניח בניו בעלי ממון.  וכן כל כיוצא בדברים אלו.

ו,טז  [ח] אף על פי שהמטמין עדים אינה עדות, וכן המודה מעצמו ועדים שומעין אותו, וכן האומר לחבירו בפני עדים מנה לי בידך ואמר לו הין--כל אלו הדברים וכיוצא בהן--כשיבואו לבית דין, אומרין לנתבע למה לא תיתן לזה מה שיש לו אצלך:  אמר אין לו אצלי כלום, אומרים לו והלוא אתה אמרת בפני אלו כך וכך, או אתה הודית מעצמך.  אם עמד ושילם, הרי מוטב; ואם לא טען, אין טוענין לו.  אבל אם טען ואמר, משטה הייתי בו, או לא היו דברים מעולם, או שלא להשביע את עצמי נתכוונתי--פטור, ונשבע היסת כמו שביארנו.
 

הלכות טוען ונטען פרק ז

ז,א  המודה בפני שניים שיש לפלוני אצלו מנה, ואמר להן בדרך הודיה לא דרך שיחה--אף על פי שלא אמר להם אתם עדיי, ואף על פי שאין התובע עמו--הרי זו עדות.  תבעו בדין למחר--אם אמר לא היו דברים מעולם, אין שומעין לו; ומשלם על פיהם.  ואם היה עד אחד--נשבע, הואיל ואמר דרך הודיה.

ז,ב  טען כשתבעו בעדים אלו ואמר, שלא להשביע את עצמי הודיתי--נאמן ונשבע היסת.  ואם כשהודה בפניהם היה התובע עמו--אינו יכול לטעון ולומר, כדי להראות שאיני עשיר הודיתי; אבל אם טען שנתן, נאמן ונשבע היסת.

ז,ג  [ב] כל המודה בפני שניים, אינו יכול לחזור ולומר משטה הייתי בו, ואין צריך לומר, אם הודה בפני שלושה; אבל מחייבין אותו ליתן בהודית פיו:  שכל האומר בדרך הודיה, הרי זה כאומר אתם עדיי.

ז,ד  אבל אין כותבין אלא אם אמר להם, כתבו וחתמו ותנו לו; וצריכין להימלך בו, כמו שביארנו.  וכן אם הודה בבית דין, אחר ששלחו לו כמו שיתבאר--הרי אלו כותבין:  והוא שיהיו בית דין מכירין את שניהם, כדי שלא יערימו שניהם לחייב איש אחר.

ז,ה  [ג] בית דין  שהיו יושבין מעצמן במקום הקבוע להן, ובא התובע וקיבל לפניהם, ושלחו שליח אצל הנתבע, ובא והודה בפניהם--הרי אלו כותבין, ונותנין לבעל דינו.  אבל אם לא היו קבועין, ולא שלחו לו--אפילו קבץ אותן והושיב השלושה, והודה בפניהן ואמר היו עלי דיינין, ובא אחר כך התובע, ואמר להם כתבו לי הודיתו--אין כותבין:  שמא ייתן לו, ונמצא זה תובע אותו בשטר.

ז,ו  במה דברים אמורים, במיטלטלין.  אבל אם הודה בקרקעות, אפילו בפני שניים--אף על פי שלא קנו מידו, ולא אמר להם כתבו ותנו--הרי אלו כותבים ונותנין:  שאין כאן לחוש שמא ייתן לו, ונמצא תובעו פעם שנייה.

ז,ז  [ד] שטר הודיה שיצא, ולא היה כתוב בו אמר לנו כתבו וחתמו ותנו לו--הרי הוא כשר:  שחזקה היא שאילו לא אמר להם כתבו וחתמו ותנו לו, לא היו כותבין.

ז,ח  היה כתוב בשטר הודה פלוני בפנינו בבית דין--אם אין כתוב בו שהיו שלושה, או דברים ששומעין מכללן שהיו שלושה--חוששין שמא שניים היו, וטעו ודימו שההודיה בשניים הודיה בבית דין היא; ולפיכך אין דנין בו דין שטר כשר.

ז,ט  [ה] כבר ביארנו שהודיה בבית דין או עדות בבית דין, כמלווה הכתובה בשטר; ולפיכך כותבין ונותנין לבעל דינו.  במה דברים אמורים, בשלא קיבל עליו את הדין, עד ששלחו והביאוהו כמו שביארנו.

ז,י  אבל שניים שבאו לדין, ותבע אחד מהן את חבירו ואמר, מנה לי בידך, ואמר לו הנתבע הין יש לך בידי--בין שאמרו לו הדיינין חייב אתה ליתן לו, בין שאמרו לו צא תן לו, ויצא ואמר פרעתי--נאמן, וישבע היסת שפרעו.  לפיכך אם חזר התובע לדיינים, ואמר כתבו לי הודיתו--אין כותבין לו, שמא פרעו.  וכן מי שנתחייב שבועה בבית דין, ויצא ואמר נשבעתי--נאמן, ואין משביעין אותו שנשבע.  היו העדים מעידין אותו שלא נשבע, הוחזק כפרן לאותה שבועה; ואינו נאמן לעולם לומר , עד שיודה לו בעל דינו, או יביא עדים שנשבע בפניהם.

ז,יא  [ו] שניים שבאו לדין, ונתחייב האחד לשני, ואמרו לו צא תן לו, ויצא וחזר ואמר פרעתי, ועדים מעידים אותו שלא פרעו--הוחזק כפרן לאותו ממון.  אמרו לו חייב אתה ליתן לו, ויצא וחזר ואמר פרעתי, ועדים מעידין אותו שלא פרעו--לא הוחזק כפרן:  שזה נשמט מהן, עד שיחקרו דינו.

ז,יב  לפיכך אם חזר פעם אחרת, וטען שפרע זה הממון שנתחייב בו בפניהם, ולא היו שם עדים שמכחישין אותו פעם שנייה--הרי זה נשבע היסת שפרעו, ונפטר.  לפיכך היו בקיאי הדעת בספרד, כשיודה הלווה או כשיתחייב שבועה בבית דין, אומר לו בפני בית דין היו עלי עדים שלא יפרעני או שלא יישבע לי, אלא בפני עדים.

ז,יג  [ז] מי שהודה בבית דין שאני חייב לזה התובע מנה, ואחר כך אמר נזכרתי שפרעתי לו חובו זה שהודיתי בו, והרי עדים--הרי זו עדות מועלת, ועושין על פיהם:  שהרי לא הכחיש עדיו, ואינו כאומר לא לוויתי מעולם.

ז,יד  [ח] יש לטוען בבית דין לחזור ולטעון טענה אחרת, להכחיש הטענה הראשונה, וסומכין על טענתו האחרונה, ואף על פי שלא נתן אמתלה לטענה הראשונה; ואף על פי שיצא מבית דין וחזר, יש לו לחזור ולטעון ולהפך כל טענה שירצה, עד שיבואו העדים.  אבל מאחר שיבואו העדים, ויכחישו טענתו האחרונה שסמך עליה--אינו יכול להשיאה לטענה אחרת, אלא אם כן נתן אמתלה לטענה שסמך עליה, ויש במשמעה כמו שהשיא בזאת הטענה האחרת.  והוא, שלא יצא מבית דין; אבל אם יצא מבית דין--אינו יכול לחזור ולטעון אחר שבאו עדים, שמא אנשים רעים למדוהו טענות שלשקר.  וכן כל כיוצא בזה.
 

הלכות טוען ונטען פרק ח

ח,א  כל המיטלטלין בחזקת זה שהן תחת ידו, אף על פי שהביא התובע עדים  האלו ידועין לו.  כיצד:  בגד זה או כלי זה שבידך או שבתוך ביתך, שלי הוא ואני הפקדתיו אצלך, או השאלתיהו לך, והרי העדים שהן יודעין אותו מקודם ברשותי, והנתבע אומר לא כי, אלא אתה מכרתו לי או נתתו לי במתנה--הרי זה הנתבע נשבע היסת, ונפטר.  [ב] טען שהוא משכון בידו--יכול לטעון, עד כדי דמיו; ונשבע בנקיטת חפץ, ונוטל כמו שביארנו.

ח,ב  [ג] במה דברים אמורים, בדברים שאין עשויין להשאיל ולהשכיר, כגון בגדים ופרות וכלי תשמיש הבית ודברים שלסחורה וכיוצא בהן.  אבל דברים העשויין להשאיל ולהשכיר--אף על פי שהן תחת ידו שלזה, ואף על פי שלא השאיל לו כלי זה ולא שכרו לו בעדים--הרי הן בחזקת בעליהן.

ח,ג  כיצד:  ראובן שהיה לו כלי העשוי להשאיל ולהשכיר, ויש לו עדים שהוא ידוע לו, והרי אותו הכלי תחת יד שמעון, וראובן טוען שהוא שאול או שכור, ושמעון טוען אתה מכרתו לי, אתה נתתו לי במתנה, או משכנתו בידי--אינו נאמן; אלא ראובן נוטל כלייו, ונשבע היסת על טענת שמעון.  ואפילו מת שמעון, הרי ראובן נוטל כלייו.  והורו הגאונים שיישבע היסת, לפי שטוענין ליורש.

ח,ד  במה דברים אמורים, בשהיה כלי זה נראה ועומד ביד שמעון.  אבל אם טען ראובן, ואמר לשמעון כלי פלוני יש לי אצלך ושכור הוא, הוציאו אלי, והרי יש לי עדים שהוא ידוע לי, ואמר לו שמעון אתה מכרתו לי, אתה נתתו לי במתנה--נאמן, ונשבע שמעון היסת ונפטר:  מתוך שיכול לומר לא היו דברים מעולם, ואין בידי כלי זה--נאמן לומר ישנו אצלי, ואתה מכרתו לי.

ח,ה  אין כל הדברים האלו אמורים, אלא בשהיה בעל הכלי טוען אני הפקדתיו אצלך או השאלתיהו לך.  אבל אם טען שכלי זה היה שלו ונגנב או אבד או נגזל, והביא עדים שהוא ידוע לו, וזה שהוא תחת ידו אומר איני יודע, אבל אחרים מכרוהו לי או נתנוהו לי במתנה--אף על פי שהוא מדברים העשויין להשאיל ולהשכיר, מעמידין את הכלי ביד זה שהוא בידו; ואינו נשבע כלל, שהרי אין לו טוען.

ח,ו  יצא לבעלים הראשונים חזקה שנגנבו כליהן--יישבע זה בנקיטת חפץ כמה הוציא, וייטול, ויחזיר הכלי לבעלים הראשונים, כמו שביארנו בהלכות גניבה.  טען אתה מכרתו לי, אתה נתתו לי במתנה--אף על פי שיצא לו שם גניבה--אם לא היה מדברים העשויין להשאיל ולהשכיר, הרי זה נשבע היסת ויעמוד הכלי בידו.

ח,ז  מכאן אתה למד, לכל מי שיש מיטלטלין בידו, אף על פי שיכול לומר לקוחין הן בידי, וישבע היסת וייפטר--אם אמר שלך הן, אבל אתה חייב לי כך וכך--יישבע בנקיטת חפץ ואחר כך , כדין כל הנשבעין ונוטלין.

ח,ח  [ז] מי שהיו בידו דברים העשויין להשאיל ולהשכיר--אף על פי שהודה ואמר לו, יודע אני שהיו שלך, אבל פלוני מכרם לי, או נתנם לי במתנה--אין מוציאין אותן מידו, אפילו הביא זה עדים שהיו ידועין לו:  שאדם עשוי למכור את כליו.

ח,ט  [ח] טען זה עליו ואמר, אני השכרתים לך, או השאלתים לך--מוציאין אותן מידו.  ואם היו מדברים שאין עשויין להשאיל ולהשכיר--הרי זה נשבע היסת שלא השאיל לו ולא השכיר לו, אלא מפלוני לקח; ויעמוד כלייו בידו.

ח,י  [ט] אל תטעה בין דברים העשויין להשאיל ולהשכיר, לדברים שדרכן להשאיל ולהשכיר, כמו שטעו רבים וגדולים:  שכל הדברים ראויין להשאיל, ודרכן להשאיל; אפילו חלוקו שלאדם, ומצעו, ומטתו--ראויין להשאיל.  אבל דברים העשויין להשאיל ולהשכיר--הם הכלים שבני אותה המדינה עושין אותן מתחילת עשייתן, כדי להשאילן ולהשכירן וליטול שכרן, והרי הן לבעליהן, כמו קרקע שאוכל פירותיה והגוף קיים.

ח,יא  כך אלו הכלים, עיקר עשייתן כדי ליהנות בשכרן--כגון היורות הגדולות שלנחשת שמבשלין בהן בבית המשתאות, וכגון חלי הנחושת הטוח בזהב ששוכרין אותו לכלה להתקשט בו:  שעיקר עשיית אלו הכלים אינן למכירת עצמן, ולא להשתמש בהן בעל הבית בביתו, אלא להשאילן לאחרים כדי ליהנות כנגדן, או להשכירן וליטול שכרן.

ח,יב  וכן אם היה לאדם כלי משאר הכלים, ויש לו עדים שהוא משכירו תמיד ומשאילו, והוחזק לו שהוא להשאיל ולהשכיר--הרי הוא ככלים העשויין להשאיל ולהשכיר.  [י] וכלי שהפסידו מרובה משכרו, ובני אדם מקפידין עליו שלא ישאילו אותו--הרי הוא בחזקת שאינו עשוי להשאיל ולהשכיר, כגון סכין שלשחיטה; לפיכך אפילו באו עדים שהשאילו, או השכירו זה--אין מבטלין בהן חזקתו, אלא הרי הוא ככל הכלים.

ח,יג  ראיה לדברינו, שהרי רבא הוציא זוג שעושין בו הסרבל וספר הגדה, בדברים העשויין להשאיל ולהשכיר; ולולי שנתברר לו בעדים שהן מדברים העשויים להשאיל ולהשכיר, לא הוציאו מתחת יד היתומים.  הא שאר הזוגות, ושאר הספרים--אינן בכלל דין זה, אף על פי שהן ראויין להשאיל ולהשכיר.  ודבר זה עיקר גדול בדין, והוא דבר שלטעם שראוי לסמוך עליו ולדון בו, וברור הוא למוצאי דעת, וראוי לדין לשום אותו לנגד עיניו ולא ילוז.
 

הלכות טוען ונטען פרק ט

ט,א  האומן--אין לו חזקה בכלים שתחת ידו, אחד כלים העשויין להשאיל ולהשכיר ואחד שאר כלים.  כיצד:  ראה כליו ביד האומן, והביא עדים שהן יודעין שהכלי זה שלו, והוא טוען ואומר לתקן נתתיו לך, והאומן אומר לא בא לידי אלא במכירה או במתנה, או שטען אתה נתתו לי, אתה מכרתו לי אחר שבא לידי לתקנו--אף על פי שמסרו לו שלא בעדים--בעל הכלי נאמן, ומוציאין אותו מיד האומן; וישבע בעל הבית היסת על טענתו.

ט,ב  ויש גאונים שדנו, אף על פי שלא הביא בעל הבית עדים שזה הכלי שלו, הואיל וראה כליו, והרי האומן מודה לו שהיה שלו, ומכרו לו--אין האומן נאמן; אבל אם אמר לא היו דברים מעולם, ושלי הוא כלי זה--נאמן האומן, ונשבע היסת.  ואם הביא בעל הבית עדים שהכלי הזה ידוע לו, אין האומן נאמן.  ודין זה פלא הוא בעיניי.

ט,ג  [ב] לא ראה הכלי ביד האומן, אלא טען ואמר, כלי פלוני נתתיו לך לתקן, והאומן אומר חוזרת ומכרתו לי, או נתתו לי--האומן נשבע היסת ונפטר, מתוך שיכול לומר לא היו דברים מעולם.  ואפילו מסרו לו לתקן בעדים--הרי האומן נאמן, מתוך שיכול לומר החזרתיו לך:  שהמפקיד אצל חבירו בעדים, אינו צריך להחזיר לו בעדים.  לפיכך נשבע האומן היסת ונפטר, ואין מחייבין אותו להוציא הכלי.  ואם הוציאו--הואיל ונראה--הרי בעל הבית מביא עדים שהוא שלו ונוטלו, אף על פי שמסרו לו בלא עדים כמו שביארנו.

ט,ד  לפיכך אם טען האומן ואמר, שתיים קצצת לי בשכרי, ובעל הבית אומר לא קצצתי לך אלא אחת--אם היה הכלי נראה בפניהם--הואיל והאומן אין לו בו חזקה, ואינו יכול לטעון שהוא לקוח בידו, הרי בעל הבית נשבע בנקיטת חפץ על הקציצה כמו שביארנו בשכירות, ונותן.  ואם אין הכלי נראה בפניהם--הואיל והאומן נאמן לומר לקוח הוא בידי, יכול לטעון עד כדי דמיו, ונשבע בנקיטת חפץ ונוטל, כדרך כל הנשבעין ונוטלין כמו שביארנו.

ט,ה  [ג] אומן שירד מאומנותו ובן האומן--הרי הן כשאר כל אדם, ויש להן חזקה בכל המיטלטלין כמו שביארנו.

ט,ו  [ד] מי שנכנס לביתו שלחבירו בפני בעל הבית, ויצא וכלים טמונין לו תחת כנפיו, והעדים רואין אותו, ולאחר זמן תבעו בעל הבית ואמר לו, החזר לי כלי שהשאלתיך והרי העדים, והוא אומר לקוחין הן בידי--אינו נאמן.  ונשבע בעל הבית היסת על טענתו שלא מכרן ולא נתנן, ויחזרו הכלים לבעלים.

ט,ז  במה דברים אמורים, בבעל הבית שאינו עשוי למכור את כליו, וזה שהוציא הכלים תחת כנפיו, אין דרכו להצניע, ואותן הכלים, אין דרך בני אדם להצניען; לפיכך חייב להחזיר, לפי שלא הצניען אלא לכפור בהן.  אבל בעל הבית העשוי למכור את כליו--אף על פי שאין זה צנוע, ואין דרך אותן הכלים להטמינן תחת הכנפיים--הרי זה נשבע היסת שהן לקוחין בידו.

ט,ח  וכן אם יצא בהן מגולין בפני עדים--אף על פי שאין בעל הבית עשוי למכור את כליו--הרי זה נאמן לומר לקוחין הן בידי, שמא נצרכו לו מעות ומכר:  ובלבד שלא יהיו, מדברים העשויין להשאיל ולהשכיר.

ט,ט  אבל דברים העשויין להשאיל ולהשכיר--לעולם הן בחזקת בעליהן, כמו שביארנו.  ואף על פי שהוציאן מגולין, ואף על פי שבעל הבית הזה עשוי למכור את כליו, הואיל ויש לו עדים שזה הכלי העשוי להשאיל ולהשכיר בלבד ידוע הוא לו, מוציאין אותו מיד זה על כל פנים:  עד שיביא ראיה שמכרו לו, או נתנו לו במתנה כקרקעות.

ט,י  [ה] אפילו מת זה שהכלי תחת ידו, מוציאין אותו מיד היורש בלא שבועה--שכיון שאין לאביו לטעון שלקחו או שהוא משכון, כך אין זה יכול להשביעו.  ואם טען היורש טענת ודאי, ואמר בפניי נתנו לאבי או מכרו לו--הרי בעל הבית נשבע היסת, כשאר כל הנשבעין.  וכבר ביארנו שיש מי שהורה שיישבע בעל הבית היסת, ואחר כך יחזיר כלייו מיד היורש; ואין דעתי נוטה לזה.

ט,יא  [ו] מי שלקח קורדום ואמר, הריני הולך לגזור דקלו שלפלוני שמכרו לי, וכרת את הדקל--הרי זה בחזקתו:  שאין אדם מעיז פניו, וכורת אילן שאינו שלו.  ואם טענו הבעלים שלא מכרוהו--נשבע זה הכורת היסת שהוא שלו, ונפטר:  כיון שנכרת, הרי הוא כשאר מיטלטלין.

ט,יב  וכן היורד לשדה חבירו, ואכל פירותיה שנה או שנתיים, והבעלים טוענין שזה ירד שלא ברשות וגזלן הוא, ואכל והרי עדים שאכל, והיורד אומר ברשותך ירדתי לאכול פירותיה--הרי זה האוכל נאמן, ונשבע היסת על כך:  חזקה היא שאין אדם מעיז פניו, ואוכל פירות שאינן שלו.

ט,יג  אף על פי שהקרקע בחזקת הבעלים, אין הפירות בחזקת הבעלים:  שאין אדם מוכר פירות שדהו בשטר כדי שנאמר לזה שאכל, הבא שטרך.  ואין צריך לומר שאם אכל פירותיה שנים רבות--שמתוך שיכול לומר לקוחה היא בידי--נאמן לומר לפירות בלבד ירדתי, וישבע היסת.

ט,יד  [ז] שניים שהיו אוחזין בכלי אחד, או שהיו רוכבין על גבי בהמה, או אחד רוכב ואחד מנהיג, או יושבין בצד ערימה שלחטים המונחת בסימטה או בחצר שלשניהם--זה אומר הכול שלי, וזה אומר הכול שלי--כל אחד משניהן נשבע בנקיטת חפץ שאין לו בזה הדבר פחות מחציו, ויחלוקו.  ושבועה זו תקנת חכמים היא, כדי שלא יהיה כל אחד ואחד תופס בטליתו שלחבירו, ונוטל בלא שבועה.

ט,טו  [ח] זה אומר כולה שלי, וזה אומר חצייה שלי--האומר כולה שלי יישבע שאין לו בה פחות משלושה חלקים, והאומר חצייה שלי יישבע שאין לו בה פחות מרביע; וזה נוטל שלושה חלקים, וזה נוטל רביע.

ט,טז  מכאן אתה למד לכל הנשבעין ליטול, בין שבועה קלה בין שבועה חמורה--שאינו נשבע על מה שטוען, אלא על מה שנוטל, אף על פי שטוען יותר.

ט,יז  [ט] היו שניים אדוקין בטלית, זה אומר כולה שלי וזה אומר כולה שלי--זה נוטל עד מקום שידו מגעת, וזה נוטל עד מקום שידו מגעת; והשאר חולקין בשווה, אחר שנשבעין.  ויש לכל אחד לגלגל על חבירו, שכל מה שנטל בדין נטל.

ט,יח  [י] היה זה אוחז בחוטין שבשפת הטלית, וזה בחוטין שבשפה האחרת--חולקין כולה בשווה, אחר שנשבעין.  וכל חלוקה האמורה כאן לדמים--לא שיפסידו עצמו שלכלי או שלטלית, או שימיתו הבהמה.

ט,יט  [יא] היה האחד אוחז את כולה, וזה מתאבק עמו ונתלה בה--הרי זו בחזקת האוחז את כולה.  [יב] באו שניהם אדוקין בה, ושמטה האחד מיד חבירו בפנינו, ושתק השני--אף על פי שחזר וצווח, אין מוציאין אותה מידו:  כיון ששתק בתחילה, הרי זה כמודה לו.  חזר השני ותקפה מן הראשון--אף על פי שהראשון צווח מתחילה ועד סוף, חולקין.

ט,כ  [יג] באו שניהם אדוקין בטלית, ואמרנו להם צאו וחלקו את דמיה--יצאו וחזרו, והרי היא תחת יד אחד מהן, זה טוען הודה לי ונסתלק ממנה, וזה טוען שכרתיה לו, או נתגבר עלי וחטפה--המוציא מחברו, עליו הראיה.  ואם לא הביא ראיה--יישבע זה שהיא כולה בידו היסת שהיא שלו, וייפטר.  וכן כל כיוצא בזה.
 

הלכות טוען ונטען פרק י

י,א  בהמה או חיה שאינה שמורה, אלא מהלכת בכל מקום ורועה--אינה בחזקת זה שתפסה, מאחר שהיא ידועה לבעלים.  כיצד:  הביא התובע עדים שהבהמה הזאת ידועה לו, וזה התופס טוען אתה נתתה לי, אתה מכרתה לי--אינו נאמן:  שאין היותה תחת ידו ראיה--שהרי היא הלכה מעצמה, ונכנסה ברשותו.  לפיכך אם לא הביא ראיה--תחזור הבהמה לבעליה, וישבע היסת על טענת זה.

י,ב  היתה הבהמה שמורה או מסורה לרועה--אף על פי שהביא זה עדים שהיא שלו, הרי היא בחזקת זה שהיא תחת ידו.  ואם טען אתה מכרתה לי, או נתתה לי--יישבע התופס היסת שהיא שלו, וייפטר.

י,ג  לפיכך מי שתפס בהמת חבירו שהייתה שמורה אצלו, או ביד רועה, והבעלים טוענין היא יצאת מעצמה ובאה אצלך, או פיקדון היא בידך, או שאולה היא לך, והתופס אומר כן הוא אינה שלי, אבל אתה חייב לי כך וכך עליה, או אתה משכנתה בידי על כך וכך, או הזיקה אותי נזק שאתה חייב לשלם על ידיה כך וכך--יכול לטעון עד כדי דמיה, מתוך שיכול לומר לקוחה היא בידי; וישבע בנקיטת חפץ וייטול.

י,ד  וכן העבדים שיכולין להלך, אינן בחזקת זה שהן תחת ידו, אלא כיון שהביא הטוען עדים שזה ידוע שהוא עבדו, והלה טוען אתה מכרתו לי, או אתה נתתו לי במתנה--אינו נאמן, ויחזור העבד לבעליו, וישבע הטוען, שלא מכר ולא נתן.

י,ה  הביא זה הנטען שתפס העבד, עדים שיש לזה העבד אצלו שלוש שנים רצופות מיום ליום, והוא משתמש בו כדרך שהעבדים משמשין את רבן--הואיל ולא מיחה בו בכל אלו השנים--הרי זה נאמן, ומעמידין אותו בידו, אחר שיישבע היסת, שלקחו ממנו או שנתנו לו במתנה.  אבל עבד קטן שאינו יכול להלך על רגליו מפני קטנותו, הרי הוא כשאר המיטלטלין, וכל מי שיהיה ברשותו, הרי הוא בחזקתו; והמוציא מחברו, עליו הראיה.

י,ו  [ה] הטוען את חבירו ואמר לו, בגד זה או בהמה זו או עבד זה שבידך שלי הוא, וגזלתו ממני, או הפקדתיו אצלך, או שכור הוא לך, או שאול הוא, והנטען אומר לא כי, אלא זה ממוני וירשתי, והביא הטוען עדים והעידו שהן יודעין שזה החפץ או העבד או הבהמה ידוע שהוא היה לזה--חזר הנטען ואמר, כן היה שלך, אבל אתה נתתו לי, או מכרתו לי, וזה שאמרתי ירשתי, לא שירשתיו מאבותי אלא שהוא שלי כאילו ירשתיו--הרי זה נאמן, ונשבע היסת:  שכבר ביארנו שיש לטוען לחזור ולטעון דבר הנשמע.

י,ז  [ו] ספינה וכיוצא בה, שהיו שניים נחלקין עליה--זה אומר כולה שלי וזה אומר כולה שלי, ובאו לבית דין, ואמר האחד תפסוהו עד שאביא עדים--אין תופסין.  ואם תפסוהו בית דין, והלך ולא מצא עדים, ואמר הניחוה בינינו, וכל המתגבר  כשהיה דינה מקודם--אין שומעין להן, ואין מוציאין אותה בית דין מתחת ידן:  עד שיבואו עדים, או עד שיודו זה לזה, או יחלקו ברצונם ובשבועה כמו שביארנו.
 

הלכות טוען ונטען פרק יא

יא,א  כל הקרקעות הידועות לבעליהן--אף על פי שהן עתה תחת ידי אחרים, הרי הן בחזקת בעליהן.  כיצד:  ראובן שהיה משתמש בחצר כדרך שהעם משתמשין בחצרותיהן, דר בה ושוכרה לאחרים ובונה וסותר, ואחר זמן בא שמעון וטען עליו ואמר לו, חצר זו שתחת ידך שלי היא, ושכורה היא בידך, או שאולה, או גזולה, והשיבו ראובן שלך היתה, ואתה מכרתה לי, או נתתה לי במתנה--אם אין עדים לשמעון שהייתה ידועה לו, נשבע ראובן היסת ויעמוד במקומו.

יא,ב  אבל אם הביא שמעון עדים שחצר זו שלו היתה--הרי היא בחזקת שמעון, ואומרין לראובן, הבא ראיה שמכרה לך, או נתנה לך.  ואם לא הביא ראיה--מסלקין אותו ממנה, ומחזירין אותה לשמעון, אף על פי שאין ראובן מודה לשמעון שהיא היתה שלו, שהרי יש עדים לשמעון.

יא,ג  [ב] במה דברים אמורים שמצריכין ראובן להביא ראיה או יסתלק, בשלא נשתמש בה זמן מרובה.  אבל אם הביא עדים שאכל פירות קרקע זו שלוש שנים רצופות, ונהנה בכולה כדרך שנהנין כל אדם באותה קרקע, והוא שיהיה אפשר לבעלים הראשונים שידעו בזה שהחזיק, ולא מיחו בו--מעמידין אותה ביד ראובן; וישבע ראובן היסת שמכרה לו שמעון, או נתנה לו, וייפטר.

יא,ד  מפני שאומרים לשמעון, אם אמת אתה טוען שלא מכרת ולא נתת--למה היה זה משתמש שנה אחר שנה בקרקעך, ואין לך עליו לא שטר שכירות, ולא שטר משכונה, ולא מחית בו.

יא,ה  טען ואמר, מפני שלא הגיע אלי הדבר, שהרי הייתי במדינה רחוקה--אומרים לו אי אפשר שלא יגיע הדבר בשלוש שנים; וכיוון שהגיע אליך--היה לך למחות בפני עדים, ותודיע אותם שפלוני גזל אותי, ולמחר אתבענו בדין:  הואיל ולא מחית, אתה הפסדת על עצמך.

יא,ו  לפיכך אם היתה מלחמה ושיבוש דרכים בין המקום שהיה בו ראובן ובין המקום שהיה בו שמעון--אפילו אכלה ראובן עשרים שנה--מוציאין אותה מתחת ידו, וחוזרת לשמעון:  מפני שיכול לומר לא ידעתי שזה משתמש בקרקעי.

יא,ז  [ג] הביא ראובן עדים שהיה שמעון בא בכל שנה ושנה, ועומד במקום זה שלושים יום או פחות--אומרים לשמעון, מפני מה לא מחית כשבאת; אבדת זכותך.

יא,ח  טען שמעון ואמר, טרוד הייתי בשוק, ולא ידעתי שזה בתוך חצרי--הרי זו טענה, שכל שלושים יום יהיה אדם טרוד בשוקו.  ואם עמד יותר משלושים יום, ולא מיחה--איבד זכותו.  וייראה לי, שדין זה אינו אלא בכפרים, שהעם טרודין בשווקים שלהן.

יא,ט  [ד] ומפני מה אין אומרין לראובן, אם אמת הוא הדבר שמכר לך או נתן לך במתנה, למה לא נזהרת בשטר שלך:  מפני שאין אדם נזהר בשטרו, והולך כל ימיו, וחזקה שאין אדם נזהר בשטרו, אלא עד שלוש שנים; וכיוון שרואה שאין אדם ממחה בידו, שוב אינו נזהר.

יא,י  [ה] הרי שמחה שמעון במדינה רחוקה--מפני מה לא יטעון ראובן ויאמר, לא שמעתי שמחה בי, כדי שאזהר בשטרי:  מפני שאומרין לו, חבירך יש לו חבר, והחבר יש לו חבר אחר, וחזקה שהגיע אליך הדבר; וכיוון שידעת שמחה בך בתוך שלוש שנים--אם באמת היה לך שטר ולא נזהרת בו, אתה הפסדת על עצמך.

יא,יא  [ו] לפיכך אם מיחה שמעון בפני העדים, ואמר להם אל תוציאו דבר זה מפיכם--אין זו מחאה.  אבל אם אמרו העדים מעצמן, אין דבר זה יוצא מפינו--הרי גם זו מחאה:  שדבר שאין אדם מצווה עליו, אומרו שלא בכוונה.

יא,יב  וכן אם ציווה לעדים ואמר להם, אל תודיעוהו, או שאמרו הן מעצמן, אין אנו מודיעין אותו--גם זו מחאה היא:  שאף על פי שאינן מודיעין אותו, מודיעין הם לאחרים; והדבר יגיע אליו.

יא,יג  [ז] כיצד המחאה:  אומר בפני שניים, פלוני שהוא משתמש בחצרי או בשדי גזלן הוא, ולעתיד אני תובע אותו בדין.  וכן אם אמר להם שכורה היא בידו, או משכונה, ואם יטעון עלי שמכרתי או נתתי, אני תובע אותו בדין.  וכן כל כיוצא בזה--הרי זו מחאה, אף על פי שלא מיחה במדינה זו שהחזיק בה זה.  אבל אם אמר להן, פלוני שמשתמש בחצרי גזלן הוא--אין זו מחאה:  שהרי ראובן אומר כששמעתי, אמרתי שמא חרף אותי בלבד, ולפיכך לא נזהרתי בשטרי.

יא,יד  [ח] מחאה בפני שניים; וכותבין, אף על פי שלא אמר להם כתובו.  וכיוון שמחה בשנה ראשונה, אינו צריך לחזור ולמחות בכל שנה ושנה; אבל צריך שלא יהיה בין מחאה למחאה, שלוש שנים גמורות.  לפיכך צריך למחות בסוף כל שלוש; ואם מיחה, ועמד שלוש שנים גמורות, ואחר כך מיחה--אינה כלום.

יא,טו  [ט] הביא ראובן עדים שזה שמעון בעל השדה קבץ פירות שדה זו, ונתנם לי--תעמוד השדה ביד ראובן, ואפילו טען ששמעון מכרה לו או נתנה לו היום:  שאילו לא מכר או נתן--לא היה משמש את ראובן בשדה זו, ונותן לו פירותיה.

יא,טז  [י] טען שמעון ואמר, אמת היה הדבר, ולפירות הורדתיו, ושלו היו הפירות, אבל הגוף לא מכרתי--נאמן, וחוזרת לשמעון, אלא אם כן אכלה ראובן בפניו שלוש שנים, ולא מיחה בו כמו שביארנו.
 

הלכות טוען ונטען פרק יב

יב,א  שלוש שנים שאמרנו, מיום ליום; אפילו היו חסר יום אחד--לא החזיק, ומסלקין אותו ממנה.  במה דברים אמורים, בקרקעות שהן עושין פירות תדיר--כגון הבתים, והחצרות, והבורות, והשיחין, והמערות, והחניות, , והמרחצאות, והשובכות, ובתי הבדין, ושדה השלהין שמשקין אותה תמיד וזורעין בה ונוטעין, והגנות, והפרדסין; וכן העבדים המהלכין, כמו שביארנו.

יב,ב  אבל שדה הבעל שהיא שותה ממי גשמים בלבד, ושדה האילן--אינה מיום ליום; אלא כיון שאכל שלוש תבואות ממין אחד, הרי אלו כשלוש שנים.

יב,ג  כיצד:  היתה שדה תמרים, וגדר שלוש גדירות, או שדה ענבים, ובצר שלוש בצירות, או שדה זיתים, ומסק שלוש מסיקות--הרי אלו כשלוש שנים, והחזיק.  ואפילו היו האילנות רצופין, ולא היה ביניהן הרחק הראוי, שהרי סופן ליבש--הואיל ואכלן שלוש שנים, החזיק.

יב,ד  [ב] הביא עדים שהיה דר בחצר זו שלוש שנים, או ששכרה שלוש שנים--הרי זו חזקה.  טען בעל החצר ואמר, שמא לא שכן בה ביום ובלילה, או שמא אלו שהשכירו להם לא שכנו בה ביום ובלילה--הרי זו טענה; ואומרים למחזיק או הבא עדים ששנים אלו גמורות ביום ובלילה, או תסתלק.

יב,ה  אפילו באו שניים ואמרו לנו שכר, ואנו דרנו בה ביום ובלילה, וטען בעל החצר ואמר, יביאו עדים שדרו בה ביום ובלילה--צריכין אלו העדים השוכרין, להביא ראיה שדרו בה תמיד:  שזה הדבר תלוי בהן; ואינו תלוי בטענת המחזיק, כדי שיעידו לו.

יב,ו  [ג] היה זה המחזיק או העדים שדרו בה, מן הרוכלין המחזרין בעיירות וכיוצא בהן--טוענין אותן לכתחילה; וכשיביא עדי חזקה--אומרין לו, הבא עדים שהיית מחזיק בה ביום ובלילה.

יב,ז  במה דברים אמורים, בחצרות ובתים וכיוצא בהן, שהן עשויות לדור בתוכן ביום ובלילה; אבל החנייות  וכיוצא בהן, שאין דרין בהן אלא ביום--כיון שדר בה שלוש שנים ביום, הרי זו חזקה.

יב,ח  [ד] שלוש שנים שאמרנו, צריכות שיהיו רצופות זו אחר זו.  הרי שהחזיק בשדה, וזרעה שנה והובירה שנה, וזרעה שנה, והובירה שנה--אפילו עשה כן כמה שנים, לא החזיק.

יב,ט  היה דרכן שלבני אותו המקום להוביר--אף על פי שמקצתן זורעין שנה אחר שנה, ומקצתן זורעין שנה ומובירין שנה--הרי זה החזיק:  שהרי הוא אומר לא הוברתי אותה, אלא כדי שתעשה הרבה בשנת הזריעה.

יב,י  [ה] שני שותפין שהחזיקו בשדה שש שנים--הראשון אכלה ראשונה ושלישית וחמישית, והשני אכלה שנייה ורביעית ושישית--לא עלתה חזקה לאחד מהם:  שהרי בעל הקרקע אומר כיון שלא ראיתי ולא שמעתי שהחזיק בה אדם אחד שנה אחר שנה, מפני זה לא מחיתי.

יב,יא  לפיכך אם כתבו אלו השותפין שטר ביניהן, שישתמשו בה שנה אחר שנה--כיון שעברו שלוש שנים, עלתה להן חזקה:  שהשטר, קול יש לו; והואיל ולא מיחה, איבד את זכותו.  והוא הדין לעבד שהחזיקו בו שניים, ונשתמשו בו שנה אחר שנה--אם כתבו שטר ביניהן, הרי החזיקו.

יב,יב  [ו] אכלה שנה זה המחזיק ומכרה, ואכלה הלוקח שנה, ומכרה ללוקח שני ואכלה שנה--אם מכרו זה לזה בשטר, שלושתן מצטרפין; והרי זו חזקה, מפני שלא מיחה.  ואם מכרו שלא בשטר, אינה חזקה, שהבעלים הראשונים אומרים כיון שלא עמד בה איש אחד שלוש שנים, לא הוצרכתי למחות.

יב,יג  [ז] אכלה האב שנה והבן שתיים, האב שתיים והבן שנה, האב שנה והבן שנה והלוקח מן הבן שנה--הרי זו חזקה:  והוא, שלקח בשטר.

יב,יד  [ח] אכלה בפני האב שהיה בעל השדה שנה, ובפני בנו שתיים, או בפני האב שתיים, ובפני הבן שנה, או בפני האב שנה ובפני בנו שנה, ובפני הלוקח מן הבן שנה--הרי זו חזקה:  והוא שמכר הבן שדה זו בכלל שדותיו--שהרי לא הכיר המחזיק שנמכרה, ולפיכך לא נזהר בשטרו.  אבל אם מכר הבן שדה זו בפני עצמה, אין לך מחאה גדולה מזו.

יב,טו  [ט] נרה שנה אחר שנה, אפילו כמה שנים--הואיל ולא נהנה בה, אינה חזקה.  וכן אם פתח בה שבילי המים, ופתח ושדד בלבד--הואיל ולא אכל פירות, אינה חזקה.  [י] זרעה, ולא הרויח כלום, אלא זרע כור, ואסף כור--לא החזיק, שהרי לא נהנה.  [יא] אכלה שחת, לא החזיק; ואם היה המקום דרכן לזרוע לשחת, מפני שדמיו יקרין--הרי זו חזקה.

יב,טז  [יב] אכלה ערלה שביעית וכלאיים--אף על פי שנהנה בעבירה, הרי זו חזקה.  [יג] היה המקום שהחזיק בו סלע או חלמיש שאינו ראוי לזריעה--צריך ליהנות בו בדבר הראוי לו, כגון שישטח בו הפירות או יעמיד בו בהמה וכיוצא בזה; ואם לא נהנה בו כל אותן השלוש שנים בדבר הראוי לו, לא החזיק.

יב,יז  [יד] היה מעמיד בהמה במקום מסויים מחצר חבירו, או שהיה מגדל שם תרנגולין, או מעמיד שם תנור וכיריים וריחיים, או שנתן שם זבלו, בין שהעמיד מחיצה בין שלא העמיד--אם נשתמש בדברים אלו וכיוצא בהן שלוש שנים ביום ובלילה, וטען על בעל החצר ואמר, אתה נתת לי מקום זה, או מכרתו לי--הרי זו חזקה.

יב,יח  [טו] שדה שהיא מוקפת גדר, ובא זה שהחזיק בה, וזרע חוץ לגדר, ונהנה בכל מקום שאינו שמור--אף על פי שאכלו שנה אחר שנה, לא עלתה לו חזקה:  שהבעלים טוענין ואומרין, כיון שראינו שזורע במקום מופקר, אמרנו כל מה שזרע חית השדה תאכלנו, ולפיכך לא מחיתי.  והוא הדין לכל הזורע מקום שאינו שמור, אלא רגל כל חיה ויד כל אדם מצויין בו.

יב,יט  [טז] אכלה כולה חוץ מבית רובע, החזיק בכולה חוץ מאותו בית רובע שלא נהנה בו; אפילו היה מקום חלמיש בתוך השדה, הואיל ולא נשתמש בו כראוי לו, אין לו בו חזקה.

יב,כ  [יז] החזיק אחד באילנות ואכל פירותיהן, ואחד החזיק בקרקע וזרעה ואכל פירותיה, וכל אחד משניהם טוען שהכול שלי, ואני לקחתיו--זה שהחזיק באילנות ואכלן שלוש שנים, יש לו האילנות וקרקע שצריכין לו, והוא כמלוא האורה וסלו חוצה לכל אילן ואילן; וזה שהחזיק בקרקע, יש לו שאר הקרקע.

יב,כא  [יח] וכן האוכל פירות אילן שלוש שנים, וטען על בעל האילן אתה מכרת לי אילן זה וקרקעו--הרי זה יש לו קרקע כעובי האילן, עד התהום.

יב,כב  [יט] שדה אילן שהיו בו שלושים אילנות בתוך בית שלוש סאין, ואכל עשרה בשנה ראשונה, ועשרה בשנה שנייה, ועשרה בשנה שלישית--החזיק בכול:  והוא שיהיו העשרה שאכל מפוזרות בכל בית השלוש סאין, ולא הוציאו שאר האילנות פירות; אבל אם הוציאו שאר האילנות פירות, ולא אכלן--לא החזיק אלא במה שאכל.

יב,כג  [כ] במה דברים אמורים, בשאכל הוא מקצת הפירות ובזזו העם שאר הפירות.  אבל אם הניח פירותיהן עליהן--הואיל ואכל אילן מכאן ואילן מכאן מכל השדה--החזיק בכל השדה, אף על פי שלא אסף כל פירותיה.
 

הלכות טוען ונטען פרק יג

יג,א  ואלו שאין מעמידין הקרקע בידן, אף על פי שאכלוהו שלוש שנים--האומנין, והאריסין, והאפטרופין, והשותפין, והאיש בנכסי אשתו, והאישה בנכסי בעלה, ובן בנכסי אביו, והאב בנכסי הבן:  שכל אחד מאלו, אין מקפידין זה על זה; לפיכך אין אכילתן ראיה, אף על פי שלא מיחו בהן הבעלים, אלא תחזור הקרקע לבעלים שהביאו ראיה שזאת הארץ ידועה להן,  היסת שלא מכרו ולא נתנו כמו שביארנו.

יג,ב  וכן ראשי גלייות שלאותו הזמן, והגזלן, והגוי--אין אכילתן ראיה, מפני שהן בעלי זרוע.  וכן חירש שוטה וקטן--אין אכילתן ראיה, מפני שאין להם טענה כדי שתעמוד הקרקע בידן; אלא תחזור לבעלים.  וכן המחזיק בנכסיהן, אין אכילתן ראיה.

יג,ג  כיצד אין מעמידין את הקרקע בידן:  ראובן שאכל שדה שמעון שני חזקה, והוא טוען שהיא לקוחה בידו, והביא שמעון עדים שהיא ידועה לו, וכן הביא עדים שראובן ידוע שהוא שותפו בה או אריסו או , ומפני זה לא מיחה--תחזור השדה לשמעון, וישבע היסת שלא מכר ולא נתן.  והוא הדין .  אבל אם לא הביא שמעון ראיה שראובן היה שותף או אריס, אלא ראובן הודה מעצמו ואמר כן היה שותפי ומכר לי--הואיל ואכל שני חזקה, ויכול לומר לא היה שותפי מעולם--הרי זה נאמן, כשאר כל אדם.

יג,ד  האומנין כיצד:  כגון שהיו בונין בה או מתקנין אותה, שנים רבות.  ירדו מאומנותן--אם אכלו אותה שלוש שנים מאחר שירדו מאומנותן, יש להן חזקה.

יג,ה  האריסין כיצד:  כגון שהיה אריס לאביו שלבעל השדה, או לאנשי משפחתו, שכיון שהוא אריס שלבתי אבות, אין ממחין הבעלים בידו.  אבל אם זה הוא שנעשה לו אריס תחילה--הואיל ואכלה כולה שני חזקה, מעמידין אותה בידו, ואומרין לבעלים היאך אכל שנה אחר שנה, ולא מחייתם בו.

יג,ו  אריס שלבתי אבות שהוריד אריסין מתחת ידו, יש לו חזקה, שאין מורידין אריסין אחרים לנכסי אדם, והוא שותק.  אבל אם חלק לאריסין אחרים שהיו בה--אין לו חזקה, שמא ממונה על האריסין עשו אותו.  ואריס שירד מאריסותו, ואכלה שלוש שנים מאחר שירד--החזיק.

יג,ז  האפטרופין כיצד:  בין שהיו אפטרופין על שדה זו בין על שאר נכסים, בין שמינו אותם בית דין בין שמינה אותם אבי יתומים וגדלו היתומים והניחו אותן, בין שמינה אדם אפטרופין על הוצאתו והכנסתו--הואיל והן משתמשין ברשות, אין להן חזקה.  עברו האפטרופין ממנוין, ואכלו שלוש שנים אחר שעברו--הרי זו חזקה.

יג,ח  השותפין כיצד:  אם היה שותף בשדה זו, ואין בה דין חלוקה--אף על פי שאכל את כולה האחד מהן כמה שנים, הרי היא בחזקת שניהם.  ואם יש בה דין חלוקה, ואכלה האחד כולה שני חזקה--יש לו חזקה:  שהרי אומרין לשותפו אם באמת שלא מכרת ולא נתת, היאך אכל את כולה, ואתה שותק, ולא מחית בו בכל שלוש שנים.

יג,ט  וכן האיש שאכל נכסי אשתו שני חזקה--אף על פי שהתנה עימה שאין לו פירות בנכסיה, ואפילו התנה עימה כשהיא ארוסה שלא יירשנה, ואחר כך אכל ובנה והורס, ועשה כל מה שעשה; וכן האישה שאכלה פירות נכסי בעלה, ונשתמשה בהן כחפצה כמה שנים--אף על פי שייחד לה שדה במזונותיה, ואכלה שדות אחרות:  אין אכילתן ראיה.

יג,י  וכן הבן שהוא סומך על שולחנו שלאביו, ונחשב בכלל בני ביתו--אם אכל נכסי אביו שני חזקה, וכן האב שאכל נכסי בן זה שהוא סומך על שולחנו שני חזקה--אין אכילתן ראיה.  [ט] ובן שפירש מאביו, ואישה שנתגרשה אפילו ספק גירושין--הרי הן כשאר כל אדם.

יג,יא  [י] ראשי גלייות שהיו בימי חכמים--לפי שהיה בידן כוח לרדות את העם, אין אכילתן ראיה; וכן אחר שהחזיק בנכסיהן--אף על פי שאכל כמה שנים, אין אכילתן ראיה.  לפי שאינן ממחין, מפני שידן תקיפה--כל זמן שירצו, מסלקין זה ממנה; אבל נשבעין היסת, שלא מכרו ושלא נתנו.  ואם הן החזיקו בנכסי אחר, ואמר שלא מכר--נשבע היסת שלא מכר להן, ולא נתן להן.

יג,יב  [יא] הגזלן כיצד:  מי שהוחזק גזלן על שדה זו, או מי שהוחזקו שהן הורגין נפשות על עסקי ממון--אף על פי שאכל שדה זו כמה שנים--לא החזיק, ותחזור שדה לבעלים.
 

הלכות טוען ונטען פרק יד

יד,א  כל אלו שאין אכילתן ראיה--אם הביאו עדים שמכרו להם הבעלים שדה זו, או נתנוה להן במתנה--ראיתן ראיה:  חוץ מן הגזלן, והבעל בנכסי אשתו.  באיזה נכסים אמרו--בנכסי צאן ברזל, או בשדה שייחד לה בכתובתה, ובשדה שכתב לה בכתובתה, ובשדה שנתן לה בשום משלו.  אבל בנכסי מלוג--יש לו ראיה, כמו שביארנו בהלכות אישות.

יד,ב  כיצד הגזלן, אין לו ראיה:  כיון שהוחזק גזלן על שדה זו--אף על פי שהביא ראיה שהודה הבעל בפני עדים, שמכר לו שדה זו ולקח דמים, והבעלים אומרים לא מכרנו, אלא מפני היראה הודינו לו--מוציאין את השדה מידו, ואין לו כלום.  ואם העידו העדים שבפניהם מנה לו כך וכך--מוציאין את השדה מיד הגזלן, ומחזירין לו הבעלים את הדמים כמו שביארנו בהלכות גזילה.

יד,ג  בן האומן ובן העריס ובן האפטרופוס שאכלו שדה זו שני חזקה--אם טענו שהבעלים מכרו להן או נתנו להן, יש להן חזקה; ואם טענו שהיא ירושה להן מאבותיהן שאכלוהו שני חזקה, אין להן חזקה.  ואם הביאו עדים שהודו הבעלים לאביהן שמכרוה להן, או נתנוה להן--מעמידין את השדה בידן.

יד,ד  בן הגזלן--אף על פי שהביא ראיה שהודו הבעלים לאביו, אינה ראיה כמו שביארנו.  אבל בן בן הגזלן--אפילו בא בטענת אביו, יש לו חזקה; בא בטענת אבי אביו, אין לו חזקה.

יד,ה  הגוי--אפילו אכלה כמה שנים, אין אכילתו ראיה; ואם לא הביא שטר--תחזור השדה לבעלים בלא שום שבועה, שלא תיקנו שבועת היסת אלא לישראל.  וישראל הבא מחמת הגוי--הרי הוא כגוי, ואין אכילתו ראיה.

יד,ו  טען זה הישראלי הבא מחמת הגוי ואמר, בפניי לקחה הגוי שמכרה לי מזה הישראל המערער עלי--הרי זה נאמן, וישבע היסת על כך:  מתוך שיכול לומר אני לקחתיה ממך, והרי אכלתיה שני חזקה--יכול לומר מפלוני לקחתיה, שבפני לקחה ממך.

יד,ז  אין מחזיקין בנכסי קטן, אפילו הגדיל.  כיצד:  אכלה בפניו כשהוא קטן שנה אחת, ושתיים אחר שהגדיל, וטען אתה מכרת לי, אתה נתת לי--אין זה כלום:  עד שיאכל אותה שלוש שנים רצופות, אחר שהגדיל.

יד,ח  מי שהחזיק בנכסי קטן שנים רבות, וטען ואמר משכונה הן בידי, ויש לי חוב עליהן כך וכך--הואיל ואלו רצה אמר, לקוחים הן בידי--נאמן, שהרי אינה מוחזקת שהיא לאביו שלזה; והרי זה גובה משכרה מה שטען, ותחזור ליתומים.

יד,ט  אבל אם יצא עליה קול שהיא שליתומים--אינו נאמן, שהרי אין מחזיקין בנכסי קטן; ותחזור השדה וכל הפירות שאכל ליתומים, עד שיגדלו ויעשה עימהן דין.

יד,י  [ט] אכלה שני חזקה בחיי אביהן--מתוך שיכול לומר לקוחה היא בידי מאביהן--נאמן לומר חוב יש לי על אביהן, ואגבה אותו מן הפירות; וגובהו שלא בשבועה, מתוך שיכול לומר שלי היא.

יד,יא  [י] בורח שברח מחמת סכנת נפשות, כגון שהיה המלך מבקש אותו להמיתו--אין מחזיקין בנכסיו.  אפילו אכל המחזיק כמה שנים, וטען שלקח--אין אכילתו ראיה; ואין אומרין לבעל השדה, למה לא מחית, מפני שהוא מתעסק בנפשו.  אבל הבורח מחמת ממון, הרי הוא ככל אדם; ואם לא מיחה, מחזיקין בנכסיו.

יד,יב  [יא] מחזיקין בנכסי אשת איש.  כיצד:  אכלה מקצת שני חזקה בחיי הבעל, ושלוש שנים אחר מיתת הבעל, וטען ואמר, את מכרת לי ובעליך--מעמידין אותה בידו:  מתוך שיכול לומר ממך לקחתיה, אחר מותו בעליך, שהרי אכלה שני חזקה אחר מיתת הבעל, ולא מיחת בו.  אבל אם אכלה בחיי בעלה כמה שנים, ולא אכלה שני חזקה אחר מיתת בעלה--אין לו חזקה.

יד,יג  [יב] כל חזקה שאין עימה טענה, אינה חזקה.  כיצד:  הרי שאכל פירות שדה זו כמה שנים, ובא המערער ואמר לו, מאין לך שדה זו, שלי היא, השיבו ואמר, איני יודע שלמי היא, וכיוון שלא אמר לי אדם, ירדתי לתוכה--אין זו חזקה:  שהרי לא טען שלקחה, ולא שניתנה לו, ולא שירשה.

יד,יד  אף על פי שלא טען, אין מוציאין אותה מידו, עד שיביא זה המערער עדים שהיא שלו.  הביא עדים--תחזור לו השדה, ומוציאין מזה כל הפירות שאכל.  ואין פותחין לזה המחזיק תחילה; ואין אומרים לו, שמא שטר היה לך ואבד:  עד שיטעון הוא מעצמו.  ואם לא טען, יחזיר כל הפירות שאכל.

יד,טו  וכן האוכל שני חזקה מחמת שטר שיש בידו, ונמצא השטר בטיל--בטלה החזקה, ותחזור השדה עם כל הפירות לבעלים.

יד,טז  [יג] הבא מחמת ירושה--צריך להביא ראיה שדר אביו בשדה זו או נשתמש בה, אפילו יום אחד; וכיוון שאכלה הוא שלוש שנים מחמת אביו, מעמידין אותה בידו.

יד,יז  אבל אם לא הביא ראיה שדר בה אביו כלל--תחזור השדה וכל הפירות, למערער שיש לו עדים שהיא שלו, שהרי אינו טוען עליו שמכר או נתן לו, ולא נודעה קרקע זו לאבותיו.  הביא ראיה שנראה בה אביו--אינה כלום, שמא בא לבקר אותה ולא קנויה, אלא צריך להביא ראיה שדר בה אביו, אפילו יום אחד.

יד,יח  [יד] הרי שאכל שדה זו שנים רבות, ובא מערער ואמר לו, מה לך ולשדה זו, הודה לו ואמר, יודע אני שהייתה שלך, אבל פלוני מכרה לי והוא לקחה ממך, אמר לו המערער, פלוני שמכר לך גזלן הוא--הואיל והודה שהיא שלו, ושלא לקחה ממנו, תחזור השדה וכל הפירות למערער, אף על פי שאין לזה המערער עדים שהיא שלו.  וכן כל כיוצא בזה.

יד,יט  הביא זה המחזיק עדים שפלוני שמכרה לו דר בה אפילו יום אחד, או שאמר לו בפניי לקחה ממך ואחר כך מכרה לי--מעמידין אותה בידו:  שהרי יש לו טענה עם חזקתו; ואלו רצה--טען ואמר ממך לקחתיה, שהרי יש לו שני חזקה.
 

הלכות טוען ונטען פרק טו

טו,א  מי שערער על השדה, והביא עדים שהיא ידועה לו, והביא זה שבתוכה שטר שלקחה ממנו, והביא עדים שאכלה שני חזקה--אומרים לו בתחילה, קיים שטרך:  אם נתקיים--הרי מוטב, וידון בשטר; ואם אי אפשר לו לקיימו--סומכין על עדי חזקה, וישבע היסת שלקחה.

טו,ב  עדי חזקה שהעיד אחד משניהם שאכלה חיטים שני חזקה, והשני העיד שאכלה שעורים--עדותן קיימת, שאין העד מדקדק בזה.  העיד האחד שאכלה זה שנה ראשונה ושלישית וחמישית, והשני מעיד שאכלה שנייה ורביעית ושישית--אין עדותן מצטרפת, שבשנה שמעיד בה זה לא העיד בה זה; ותחזור הקרקע והפירות.

טו,ג  מי שירד לשדה בחזקת שהוא יורש, ואכל פירותיה, ונמצא יורש אחר שהוא קרוב ממנו, וראוי לירושה--בין שנמצא בעדים, בין שהודה לו זה שירד תחילה--חייב להחזיר כל הפירות שאכל.

טו,ד  שניים שהיו עוררין על השדה, זה אומר שלי וזה אומר שלי, ואין לאחד מהן ראיה, או שהביא כל אחד מהם עדים שהיא שלו, או שהיא שלאבותיו, או שהביא כל אחד משניהם עדים שאכלה שני חזקה, והשנים שהעידו בהן אלו הן השנים עצמן שהעידו בהן אלו--מניחין אותה ביניהן, וכל המתגבר ירד בה; ויהיה האחר מוציא מידו, ועליו הראיה.  ואם בא שלישי, ותוקף עליה וירד לתוכה--מסלקין אותו ממנה.

טו,ה  הביא האחד עדים שהיא שלאבותיו, ושאכלה שני חזקה, והרי היא תחת ידו, והביא השני עדים שאכלה שני חזקה, והרי היא תחת ידו--נמצאת עדות החזקה שלשניהם מוכחשת; ומעמידין אותה ביד זה שהעידו לו עדי החזקה שהיא שלאבותיו, ומורידין אותו לתוכה.

טו,ו  חזר השני והביא גם הוא עדים שהיא שלאבותיו, שהרי נמצאת גם עדות זו מוכחשת--חוזרין בית דין, ומסלקין ממנה את הראשון, ומניחין אותה בין שניהם; וכל המתגבר, ירד בה.

טו,ז  [ו] זה אומר שלאבותי וזה אומר שלאבותי, זה הביא עדים שהיא שלאבותיו וזה הביא עדים שאכלה שני חזקה--תחזור לזה שהביא עדים שהיא שלאבותיו, ויחזיר זה כל הפירות שאכל:  שהרי לא טען עליו כלום, ואין אכילתו ראיה, שכל חזקה שאין עימה טענה על הבעלים, אינה כלום.

טו,ח  חזר זה המחזיק ואמר, כן שלאבותיך היתה, ואתה מכרתה לי, וזה שטענתי תחילה שהיא שלאבותי, כלומר שאני סומך עליה והרי היא שלי , או שאמר כן שלאבותי, שלקחוה מאבותיך--הרי זו טענה נכונה, שהרי נתן אמתלה לדבריו הראשונים; ומעמידין אותה בידו.  ואם כשטוען בתחילה אמר לו שלאבותי, ולא שלאבותיך--אין שומעין לו בטענה זו האחרת.  וכן כל כיוצא בזה.

טו,ט  [ז] ראובן שהיה בתוך שדה, בא שמעון ועירער עליו, ואמר ראובן שדה זו מלוי קניתיה, ואכלתי אותה שני חזקה, אמר לו שמעון והלוא שטר זה מקויים בידי, שאני לקחתיה מלוי מהיום ארבע שנים, חזר ראובן ואמר, וכי תעלה על דעתך שיש לי שלוש שנים בלבד משקניתיה, שנים רבות יש לי משלקחתיה, ואני קדמתיך--הרי טענת ראובן טענה, שאדם קורא לשנים רבות שני חזקה.

טו,י  לפיכך אם הביא ראובן עדים שאכלה שבע שנים, שנמצא שאכלה שני חזקה קודם שלקחה שמעון--מעמידין אותה בידו.  אבל אם אכלה פחות משבע שנים--תחזור לשמעון, שאין לך מחאה מלוי גדולה מזו, שהרי מכרה, קודם שיחזיק ראובן.

טו,יא  [ח] זה אומר שלאבותי והביא עדים, וזה אומר שלאבותי ואין לו עדים--תחזור לזה שהביא עדים; ומוציאין מזה כל הפירות שהודה בהן שאכלן, אף על פי שאין עליו עדים שאכל, שהרי הוא אומר שמחמת אבותיו אכל, והרי העדים שהיא שלאבותיו שלזה הטוען.  וכן כל כיוצא בזה.

טו,יב  [ט] הביא המערער עדים שזו השדה שלו, וזה שבתוכה טוען ממך לקחתיה, והרי שטרי, והוציא שטר מקויים, טען המערער שהוא מזוייף, והודה בעל השטר ואמר כן הוא, אבל היה לי שטר כשר ואבד, ולקחתי זה בידי כדי לאיים עליו שיודה שמכר לי באמת--הואיל ואלו רצה, היה עומד בשטרו שהרי מקויים הוא--הרי זה נאמן, ואין מוציאין את השדה מתחת ידו; וישבע היסת.

טו,יג  [י] הביא המערער עדים שזו השדה שלו, וזה שבתוכה טוען ממך לקחתיה, ואכלתיה שני חזקה, והביא עדים שאכלה שני חזקה, טען המערער ואמר, היאך תטעון שלקחתה ממני מהיום שלוש שנים, ובאותו הזמן, לא הייתי במדינה--מצריכין זה שבתוכה להביא ראיה שזה פלוני המערער היה עמו במדינה בזמן זה שטוען שמכרה לו בו, אפילו יום אחד כדי שיהיה אפשר שימכור לו; ואם לא הביא, מסלקין אותו.

טו,יד  [יא] מי שהלך למדינת הים, ואבדה דרך שדהו, בין שהיו ארבע השדות המקיפות אותה לארבעה אנשים, בין שהיו הארבעה קנו מאחד--הרי כל אחד מהן דוחהו ואומר לו, שמא דרך שלך על חברי היא; לפיכך יקנה לו דרך במאה מנה, או יפרח באוויר.

טו,טו  וכן אם היו ארבע השדות לאיש אחד, שקנה אותן מארבעה--אין לו עליו דרך:  שהרי אומר לו עתה אם אחזיר לכל אחד שטרו, אין אתה יכול לעבור על אחד מהן, ואני קניתי מכל אחד מהן, כל זכות שיש לו.  אבל אם היה בעל ארבע השדות המקיפות איש אחד, והוא בעל המצר שלה מתחילה ועד סוף--הרי זה אומר לו, מכל מקום דרכי עליך; וילך לו בקצרה, באי זו שדה שירצה בעל השדות.  וכן כל כיוצא בזה.  ואם החזיק בדרך, ואמר זו היא דרכי--אין מסלקין אותו ממנה, אלא בראיה ברורה.
 

הלכות טוען ונטען פרק טז

טז,א  ראובן שמכר שדה לשמעון, והיה לוי מעדי השטר, ובא לוי לערער על השדה, ולטעון שראובן גזל אותה ממנו--אין שומעין לו, ואין משגיחין על ראיות שיביא על אותה שדה, והרי איבד כל זכותו:  שאומרין לו היאך תעיד על המכר, ותחזור ותערער.

טז,ב  וכן אם העיד לוי בשטר שכתוב בו השדה הפלונית שלראובן מצד מזרח, או מערב--הואיל ועשה השדה סימן לאחר, והעיד בשטר--איבד את זכותו, ואינו יכול לחזור ולערער:  שאומרין לו היאך תעיד בשטר זה שכתוב בו השדה הזאת מצד פלוני, ותחזור ותערער עליה.

טז,ג  [ב] טען העד ואמר, תלם אחד הוא שעשיתי סימן ולא כל השדה, ואותו התלם הסמוך למצר בלבד, הוא שלראובן--הרי זו טענה הנשמעת; ויש לו לעורר על כל השדה, חוץ מאותו התלם.

טז,ד  אין כל הדברים אמורים, אלא באחד מעדי השטר שבא לערער.  אבל הדיין שקיים השטר--יש לו לערער, מפני שיכול לטעון ולומר, לא ידעתי מה היה כתוב בשטר:  מפני שיש לדיינין לקיים את השטר, אף על פי שלא קראוהו.  אבל העדים--אין חותמין על השטר אלא אם כן קראוהו כולו, ודקדקו בו.

טז,ה  [ג] בא שמעון, ונמלך בלוי ואמר לו, הריני קונה שדה פלונית מראובן, בעצתך שנקנה אותה, אמר לו לוי לך וקנה, טובה היא--יש לו ללוי לערער עליה, ולא איבד את זכותו:  שהרי לא עשה מעשה; ויש לו לומר רצוני היה שתצא מתחת יד ראובן שהוא אלם, כדי שאתבענה בדין ואקח שדי.

טז,ו  [ד] ראובן שערער על שמעון, ושמעון אומר איני יודע מה אתה סח, אלא שדה זו מלוי לקחתיה, והרי עדים שאכלתיה שני חזקה--אמר לו ראובן והרי יש לי עדים שבערב באת אלי ואמרת לי, מכור לי שדה זו--אין זו ראיה; ויש לשמעון לומר רציתי לקנות ממך, כדי שלא תערער ולא תטריחני בדין, אף על פי שאיני יודע אם היא לך, או אינה.  וכן כל כיוצא בזה.  ואם לא טען שמעון טענה זו, אין טוענין לו.

טז,ז  [ה] ראובן שערער על שמעון, והביא עדים ששדה זו שלו, ושמעון שבתוכה טוען, אתה מכרתה לי ואכלתיה שני חזקה, וראובן אומר, גזל אכלת--בין שלא היו שם עדים שאכל כלל, בין שהיה שם עד אחד שאכלה שלוש שנים--אינו חייב להחזיר הפירות שאכל, שהרי הוא אומר שלי אכלתי; ואין עליו עדים שמחייבין אותו בפירות, שהרי מעצמו הודה.  וזה העד שהעיד שאכלה שלוש שנים, ליפות כוחו שלאוכלי הוא בא, ואלו היה עמו אחר, היתה השדה עומדת בידו.  לפיכך יישבע ראובן היסת שלא מכר, ותחזור לו השדה; וישבע שמעון היסת שאינו חייב לו כלום בפירות שאכל, וייפטר.

טז,ח  [ו] היו שני עדים מעידים על שמעון שאכלה פחות משני חזקה, יחזיר כל הפירות שאכל.  ואפילו היה עד אחד--חייב להחזיר על פיו, שהרי אינו מכחיש העד, אלא אומר אמת העיד ואכלתי שתי שנים, ושלי אכלתי:  ונמצא מחוייב שבועה, ואינו יכול להישבע; ומשלם.

טז,ט  [ז] כל המחוייב להחזיר הפירות--אם לא היו ידועין, ואין בית דין יכולין לשער אותן כשכר הבתים וכיוצא בו שהוא ידוע, אלא היו פירות אילן או פירות שדה, שאינן ידועין--הואיל ואין כאן טענה ודאית, ישלם מה שיודה בו שאכלו; ומחרימין על מי שאכל יותר, ולא ישלם.

טז,י  [ח] כל המחזיר קרקע מתחת ידו--אם שכרה לאחרים כשהיה מחזיק בה, והיו השוכרין קיימין--מוציאין מהן השכר פעם שנייה, ונותנין לבעל הקרקע; וחוזרין ותובעין זה ששכר להם, מקום שאינו שלו.

טז,יא  [ט] אסור לאדם לטעון טענת שקר, כדי לעות הדין או כדי לעכבו.  כיצד:  היה נושה בחברו מנה--לא יטעננו במאתיים, כדי שיודה במנה ויתחייב שבועה.  היה נושה בו מנה, וטענו מאתיים--לא יאמר אכפור בכול בבית דין ואודה לו במנה ביני לבינו, כדי שלא אתחייב לו שבועה.

טז,יב  [י] היו שלושה נושין מנה מנה באחד, וכפר בהן--לא יהיה אחד תובע, ושניים מעידים, וכשיוציאו ממנו, יחלוקו.  ועל דברים אלו וכיוצא בהן, הזהיר הכתוב ואמר "מדבר-שקר, תרחק" (שמות כג,ז).
 

 

הלכות נחלות

מצות עשה אחת, והיא דין סדר נחלות.  וביאור מצוה זו בפרקים אלו.
 

הלכות נחלות פרק א

א,א  סדר נחלות כך הוא:  מי שמת--יירשוהו בניו, והם קודמין לכול; והזכרים קודמין לנקבות, [ב] בכל מקום--אין לנקבה עם הזכר, ירושה.  אם אין לו בנים, יירשנו אביו; ואין האם יורשת את בניה, ודבר זה מפי הקבלה.  [ג] וכל הקודם בנחלה, יוצאי ירכו קודמין.

א,ב  לפיכך מי שמת, בין איש בין אישה--אם הניח בן, יורש הכול.  לא נמצא לו בן בעולם, מעינין על זרעו שלבן:  אם נמצא לבנו זרע, בין זכרים בין נקבות--אפילו בת בת בת בנו, עד סוף העולם--היא תירש את הכול.  לא נמצא לו זרע בן, חוזרין אצל הבת.

א,ג  היתה לו בת, תירש את הכול.  לא נמצאת לו בת בעולם, מעינין על זרע הבת:  אם נמצא לה זרע, בין זכרים בין נקבות, עד סוף העולם--הוא יורש הכול.  לא נמצא לו זרע בת, חוזרת הירושה לאביו.

א,ד  אם לא היה אביו קיים--מעינין על זרע האב, שהן אחי המת:  נמצא לו אח או זרע אח, יורש הכול.  ואם לאו, חוזרין אצל האחות:  נמצאת לו אחות או זרעה, יירשו הכול.  ואם לא נמצא לו זרע אחים--הואיל ואין לאב זרע, תחזור הירושה לאבי האב.

א,ה  לא היה אבי האב קיים--מעינין על זרעו שלאביי האב, שהן אחי אביו שלמת; והזכרים קודמין לנקבות, וזרען שלזכרים קודמין לנקבות, כמו שהיה הדין בזרעו שלמת עצמו.  לא נמצאו אחים לאביו, לא הם ולא זרען--תחזור הירושה לאבי אבי האב.  ועל הדרך הזאת נחלה ממשמשת ועולה, עד ראובן.

א,ו  נמצאת אומר הבן קודם לבת, וכל יוצאי ירכו שלבן קודמין לבת.  והבת קודמת לאבי אביה, וכל יוצאי ירכה קודמין לאבי אביה.  ואבי המת קודם לאחי המת, מפני שהן יוצאי ירכו.  והאח קודם לאחות, וכל יוצאי ירכו שלאח קודמין לאחות.  ואחות קודמת לאבי אביה, וכל יוצאי ירכה קודמין לאבי אביה.

א,ז  אבי האב קודם לאחי אביו שלמת, ואחי אביו קודם לאחות אביו, וכל יוצאי ירכו שלאחי אביו קודמין לאחות אביו, ואחות אביו קודמת לאבי אבי אביו שלמת, וכן כל יוצאי ירכה שלאחות אביו קודמין לאבי אבי אביו.  ועל דרך זו הולך ועולה, עד ראש הדורות; לפיכך אין לך אדם מישראל שאין לו יורש.

א,ח  [ד] מי שמת והניח בת ובת הבן--אפילו בת בת בת הבן עד סוף כמה דורות--היא קודמת ותירש הכול, ואין לבת כלום.  והוא הדין לבת האח עם האחות, ולבת בן אחי אביו עם אחות אביו.  וכן כל כיוצא בהן.

א,ט  [ה] מי שהיו לו שני בנים, ומתו השני בנים בחיו, והניח הבן האחד שלושה בנים, והניח הבן השני בת אחת, ואחר כך מת הזקן--נמצאו שלושת בני בנו יורשין חצי הנחלה, ובת בנו יורשת החצי:  שכל אחד מהן יורש חלק אביו.  ועל דרך זו חולקין בני האחים, ובני אחי האב, עד ראש הדורות.

א,י  [ו] משפחת האם אינה קרויה משפחה, ואין ירושה אלא למשפחת האב; לפיכך האחים מן האם, אין יורשין זה את זה, והאחין מן האב, יורשין זה את זה.  ואחד אחיו שהוא מאביו בלבד, או אחיו שהוא מאביו ומאמו.

א,יא  [ז] כל הקרובין בעבירה, יורשין ככשרים.  כיצד:  כגון שהיה לו בן ממזר, או אח ממזר--הרי אלו כשאר הבנים וכשאר האחים, לנחלה.  אבל בנו מן השפחה, או מן הנוכרית--אינו בן לדבר מן הדברים, ואינו יורש כלל.

א,יב  [ח] האישה אינה יורשת את בעלה כלל; והבעל יורש את כל נכסי אשתו, מדברי סופרים.  והוא קודם לכול בירושתה, אף על פי שהיא אסורה עליו--כגון אלמנה לכוהן גדול, גרושה וחלוצה לכוהן הדיוט.  ואף על פי שהיא קטנה, ואף על פי שהבעל חירש--הוא יורש את אשתו.

א,יג  [ט] כבר ביארנו בהלכות אישות שאין הבעל יורש את אשתו, עד שתיכנס לרשותו, ושאין הפיקח יורש את  שנשאה כשהיא חירשת, אפילו נתפקחה.  ושם ביארנו שהוא יורש כל נכסי אשתו שבאו לרשותה והוחזקו, בין נכסים שהכניסה לו בנדוניתה בין נכסים שלא הכניסה לו.  ומי שנתגרשה ספק גירושין, ומתה--אין הבעל יורשה.

א,יד  [י] בעל שנשא קטנה שאינה צריכה מיאון--אינו יורשה, שהרי אין כאן שם אישות.  וכן שוטה שנשא פיקחת, או פיקח שנשא שוטה--אינו יורשה, שהרי לא תיקנו חכמים להן נישואין.

א,טו  [יא] בעל שמתה אשתו, ואחר כך מת אביה או אחיה או אחד מן המורישין אותה--אין הבעל יורש אותן, אלא יירש אותן זרעה, אם היה לה זרע; או תחזור הירושה למשפחת בית אביה:  שאין הבעל יורש נכסים הראויין לבוא לאחר מכאן, אלא הנכסים שכבר באו לרשותה קודם שתמות.

א,טז  [יב] וכן אין הבעל יורש את אשתו, והוא בקבר כשאר היורשין  האב.  כיצד:  בעל שמת, ואחר כך מתה אשתו--אין אומרין הואיל והבעל היה קודם לכל אדם בירושתה, כך יורשי הבעל יקדמו לשאר יורשי האישה; אלא יורשי האישה ממשפחת בית אביה, הם היורשים אותה, אם מתה אחר בעלה.

א,יז  [יג] וכן אין הבן יורש את אמו בקברו, כדי להנחיל לאחיו מאביו.  כיצד:  מי שמת, ואחר כך מתה אמו--אין אומרין הואיל ואלו היה הבן קיים היה קודם, אף יורשין שלבן קודמין ליורשיה שלאשה זו, ונמצאו אחיו מאביו יורשין את אמו שלזה, אחר מותו; אלא זרע בנה הוא שירשנה, אם היה לו זרע.  ואם אין לו זרע, תחזור נחלתה למשפחת בית אביה.

א,יח  אבל אם מתה האם תחילה, ואחר כך מת הבן--אפילו היה קטן בן יומו, ולא כלו לו חודשיו--הואיל וחיה אחר אמו שעה אחת, ומת, הרי זה נוחל את אמו, ומנחיל אותה הנחלה ליורשיו ממשפחת אביו.
 

הלכות נחלות פרק ב

ב,א  הבכור נוטל פי שניים כאחד בנכסי אביו, שנאמר "לתת לו פי שניים" (דברים כא,יז).  כיצד:  הניח חמישה בנים, ואחד מהן בכור--הבכור נוטל שליש הממון, וכל אחד מן הארבעה הפשוטין נוטל שתות.  הניח תשעה בנים--הרי האחד הבכור נוטל חומש, וכל אחד מן השמונה הפשוטים נוטל עישור.  וכן על החלוקה הזאת חולקין לעולם.

ב,ב  בכור שנולד לאחר מיתת אביו--אינו נוטל פי שניים, שנאמר "והיה, ביום הנחילו את-בניו . . . כי את-הבכור בן-השנואה יכיר" (דברים כא,טז-יז).  ואם יצאת פדחתו בחיי אביו--אף על פי שלא יצא כל ראשו לאוויר העולם אלא לאחר מיתת אביו, הרי זה נוטל פי שניים.

ב,ג  בכור טומטום שנקרע ונמצא זכר, אינו נוטל פי שניים; וכן פשוט שנקרע ונמצא זכר, אינו ממעט בחלק בכורה:  שנאמר "וילדו-לו בנים" (דברים כא,טו), עד שיהיה בן משעת לידה.

ב,ד  כיצד אינו ממעט בחלק בכורה:  הרי שהיה לו בן בכור, ושני פשוטים, וזה הטומטום שנקרע ונמצא זכר--הבכור נוטל חצי הממון, וכאלו אין עמו אלא שני הפשוטים בלבד; והחצי הנשאר, חולקין אותו שני הפשוטין עם הנקרע בשווה.

ב,ה  קטן בן יום אחד, ממעט בחלק בכורה; אבל לא העובר.  ובן שנולד לאחר מיתת אביו, אינו ממעט בחלק בכורה.

ב,ו  בן שנסתפק לנו אם הוא בכור או פשוט, כגון שנתערב עם אחר--אינו נוטל פי שניים.  וכיצד עושין:  אם הוכרו, ולבסוף נתערבו--כותבין הרשאה זה לזה, ונוטלין חלק בכורה עם אחיהם; ואם לא הוכרו, כגון שילדו במחבואה אחת--אין כותבין הרשאה, ואין כאן חלק בכורה.

ב,ז  מי שהיו לו שני בנים בכור ופשוט, ומתו שניהם בחייו, והניחו בנים, הבכור הניח בת והפשוט הניח בן--הרי בן הפשוט יורש בנכסי הזקן שליש, שהוא חלק אביו, ובת הבכור יורשת שני שלישים, שהוא חלק אביה.  וכן הדין בבני האחין, ובבני אחי האב, ובכל היורשין--אם היה אבי אחד מן היורשים בכור, נוטל חלק בכורה שלו זה היורש מחמתו.

ב,ח  אין הבכור נוטל פי שניים בנכסי האם.  כיצד:  בכור ופשוט שירשו את אימן--חולקין בשווה, בין שהיה בכור לנחלה בין שהיה פטר רחם.

ב,ט  בכור הנחלה--הוא הנולד לאב ראשון, שנאמר "כי-הוא ראשית אנו" (דברים כא,יז).  ואין משגיחין על האם:  אפילו ילדה כמה בנים, הואיל וזה ראשון לאביו, יירש פי שניים.

ב,י  הבא אחר הנפלים--אף על פי שיצא ראש הנפל כשהוא חי, הבא אחריו בכור לנחלה; וכן בן תשעה שיצא ראשו מת, הבא אחריו בכור לנחלה.  שזה שנאמר "ראשית אנו" (דברים כא,יז)--הוא שלא נולד לו קודם לזה, ולד שיצא חי לאוויר העולם.  לפיכך בן תשעה שיצא רוב ראשו חי, הבא אחריו אינו בכור.

ב,יא  יוצא דופן, והבא אחריו--שניהן אינן בכור:  הראשון לפי שלא נולד, ונאמר "וילדו-לו בנים" (דברים כא,טו); והשני, שהרי קדמו אחר.  [יב] היו לו בנים בגיותו, ונתגייר--אין לו בכור לנחלה.  אבל ישראל שהיה לו בן מן השפחה ומן הגויה--הואיל ואינו קרוי בנו--הרי הבא לו אחריו מן הישראלית, בכור לנחלה ונוטל פי שניים.

ב,יב  [יג] היה הבכור ממזר--נוטל פי שניים, שנאמר "כי את-הבכור בן-השנואה יכיר" (דברים כא,יז):  זו ששנואה בנישואיה.  ואין צריך לומר אם היה בן גרושה, או בן חלוצה.

ב,יג  [יד] שלושה נאמנין על הבכור--חיה, ואמו, ואביו.  חיה מיד--שאם אמרה זה יצא ראשון, נאמנת.  ואמו כל שבעת ימי הלידה--נאמנת לומר, זה הוא הבכור.  ואביו לעולם:  אפילו אמר האב על מי שלא הוחזק בנו כלל, זה הוא בני ובכורי--הוא נאמן; וכן אם אמר על המוחזק לנו שהוא בכורו, אינו בכור--נאמן.

ב,יד  [טו] האב שנשתתק--בודקין אותו, כדרך שבודקין לגיטין:  אם רמז או כתב שזה בנו בכורו, הרי זה נוטל פי שניים.

ב,טו  [טז] העידו עדים שהן שמעו אביו שלזה אומר דברים כך וכך, שהרי אותן הדברים ייוודע מכללן שזה בנו בכורו--הרי זה נוטל פי שניים:  אף על פי שלא אמר האב בפירוש, זה בני בכורי.

ב,טז  [יז] שמעו מן האב שאמר, זה בני בכור--אינו נוטל בעדות זו פי שניים, שמא בכור לאמו הוא, ולזה נתכוון האב:  עד שיאמר בני בכורי.
 

הלכות נחלות פרק ג

ג,א  אין הבכור נוטל פי שניים בנכסים הראויין לבוא לאחר מיתת אביו, אלא בנכסים המוחזקין לאביו שבאו לרשותו, שנאמר "בכול אשר-יימצא, לו" (דברים כא,יז).  כיצד:  אחד ממורישי אביו שמת לאחר מיתת אביו, הבכור והפשוט יורשין כאחד; וכן אם היתה לאביו מלווה, או היתה לו ספינה בים--יורשין אותה הבכור והפשוט כאחד.

ג,ב  הניח להם אביהם פרה מושכרת או מוחכרת, או שהייתה רועה באפר וילדה--הבכור נוטל בה ובולדה פי שניים.  [ג] שחט אחד ממכרי אביו בהמה, ואחר כך מת אביו--נוטל פי שניים במתנות שלאותה הבהמה.

ג,ג  [ד] אין הבכור נוטל פי שניים, בשבח ששבחו נכסים לאחר מיתת אביו, אלא מעלה אותו השבח בדמים, ונותן היתר לפשוט:  והוא, שישתנו הנכסים--כגון כרמל שנעשה שיבולים, וכפניות שנעשו תמרים.  אבל אם שבחו מחמת עצמן, ולא נשתנו--כגון אילן קטן שגדל ונעשה עבה, וארץ שהעלת שרטון--הרי זה נוטל בשבח פי שניים; ואם מחמת הוצאה השביח, אינו נוטל.

ג,ד  [ה] אין הבכור נוטל פי שניים במלוה, אף על פי שהוא בשטר, ואף על פי שגבו היתומים קרקע בחוב אביהם.  היה לאב מלווה ביד הבכור--הרי זה ספק אם  בה פי שניים, הואיל וישנה תחת ידו, או לא , הואיל ומחמת אביו יירשנה ועדיין לא באה לידו שלאביו; לפיכך  ממנה חצי חלק בכורה.

ג,ה  [ו] בכור שמכר חלק בכורה קודם חלוקה--ממכרו קיים, מפני שיש לבכור חלק בכורה קודם חלוקה.  לפיכך אם חלק עם אחיו במקצת נכסים, בין בקרקע בין במיטלטלין, ונטל חלק כפשוט--ויתר בכל הנכסים, ואינו נוטל בשארן אלא כפשוט.

ג,ו  במה דברים אמורים, בשלא מיחה.  אבל אם מיחה באחיו, ואמר בפני שניים, ענבים אלו שאני חולק עם אחיי בשווה, לא מפני שמחלתי בחלק בכורה--הרי זו מחאה, ולא ויתר בשאר נכסים.  אפילו מיחה בענבים כשהן מחוברים, ובצרום וחלקום בשווה--לא ויתר בשאר נכסים.  אבל אם דרכום, וחלק עימהן בשווה ביין, ולא מיחה בהן, משנעשה יין--ויתר בכל הנכסים.  הא למה זה דומה:  למי שמחה בענבים, וחלק עימהם בשווה בזיתים--שהרי ויתר בכול.  וכן כל כיוצא בזה.

ג,ז  מי שייבם אשת אחיו, הוא יורש כל נכסי אחיו המוחזקים.  אבל הראויין לבוא לאחר מכאן, הרי הוא בהן ככל האחים, שהרי בכור קרא אותו הכתוב, שנאמר "והיה, הבכור אשר תלד--יקום, על-שם אחיו המת; ולא-יימחה שמו, מישראל" (דברים כה,ו).

ג,ח  וכשם שאינו נוטל בראוי כבמוחזק--כך אינו נוטל בשבח ששבחו נכסים אחר מיתת אביו, משעת מיתה עד שעת חלוקתו עם אחיו בנכסי אביו.  ואפילו השביחו נכסים אחר שייבם, וקודם שיחלוקו--הרי הוא בשבח כאחד מן האחין, אף על פי שנוטל מן הנכסים אלו שני חלקים, חלקו וחלק אחיו שייבם אשתו, הואיל ומת האב בחיי כולן.

ג,ט  [ח] כבר ביארנו בהלכות שכנים, שהבכור נוטל שני חלקים שלו כאחד במצר אחד.  אבל היבם שחלק עם אחיו בנכסי אביו, נוטל חלקו וחלק אחיו בגורל; ואם עלה גורלו בשני מקומות, נוטל בשני מקומות.

ג,י  [ט] שומרת יבם שמתה--אפילו עשה בה אחד מן האחים מאמר--משפחת בית אביה יורשין נכסי מלוג וחצי נכסי צאן ברזל, ויורשי הבעל יורשין כתובתה עם חצי נכסי צאן ברזל.  ויורשי הבעל חייבין בקבורתה, הואיל והן יירשו כתובתה, כמו שביארנו במקומו.
 

הלכות נחלות פרק ד

ד,א  האומר זה בני, או זה אחי, או זה אחי אבי, או שאר היורשין אותו--אף על פי שהודה באנשים שאינן מוחזקין שהן קרוביו--הרי זה נאמן, ויירשנו:  בין שאמר כשהוא בריא, בין שאמר והוא שכיב מרע.  אפילו נשתתק, וכתב בכתב ידו שזה יורש--בודקין אותו, כדרך שבודקין לגיטין.

ד,ב  היינו מוחזקין בזה שהוא אחיו, או בן דודו, ואמר אינו אחי, ואינו בן דודי--אינו נאמן.  אבל נאמן הוא על מי שהוחזק שהוא בנו לומר אינו בני, ולא יירשנו.  וייראה לי שאפילו היו לבן בנים--אף על פי שאינו נאמן עליו לומר אינו בני לעניין ייחוס, ואין מחזיקין אותו ממזר על פיו--נאמן הוא לעניין ירושה, ולא יירשנו.

ד,ג  האומר זה בני, וחזר ואמר עבדי הוא--אינו נאמן.  אמר עבדי, וחזר ואמר בני--אף על פי שהוא משמשו כעבד, נאמן:  שזה שאמר עבדי, כלומר הרי הוא לי כעבד.  ואם היו קורין לו עבד בן מאה זוז וכיוצא בדברים אלו, שאין אומרין אותן בייחוד אלא לעבדים--הרי זה אינו נאמן.

ד,ד  היה עובר על בית המכס, ואמר בני הוא זה, וחזר אחר כך ואמר עבדי--נאמן:  שלא אמר בני, אלא להבריח מן המכס.  אמר בבית המכס עבדי הוא, וחזר ואמר בני הוא--אינו נאמן.

ד,ה  העבדים והשפחות--אין קורין להן אבא פלוני, ולא אימא פלונית, שלא יבוא מן הדבר תקלה, ונמצא זה הבן נפגם.  לפיכך אם היו העבדים והשפחות חשובין ביותר, ויש להן קול, והרי כל הקהל מכירין אותן ואת בני אדוניהם, כגון עבדי הנשיא--הרי אלו מותרין לקרות להן אבא ואמא.

ד,ו  מי שהייתה לו שפחה, והוליד ממנה בן, והיה נוהג בו מנהג בנים, או שאמר בני הוא ומשוחררת היא אמו--אם תלמיד חכמים הוא, או אדם כשר שהוחזק בדקדוקי מצוות--הרי זה יירשנו.  ואף על פי כן, אינו נושא בת ישראל, עד שיביא ראיה שנשתחררה אמו ואחר כך ילדה, שהרי הוחזקה שפחה בפנינו.

ד,ז  ואם משאר הדיוטות הוא, ואין צריך לומר אם היה מן המפקירין עצמן לכך--הרי זה בחזקת עבד לכל דבר, ואחיו מאביו מוכרין אותו; ואם אין לאביו חוץ ממנו, אשת אביו מתייבמת.  וזה הוא הדין שייראה לי שהוא הולך על עיקרי הקבלה.  ויש מי שלא חלק בין כשרים לשאר העם, לעניין שלא ימכרו אותו אחיו בלבד; ויש מי שהורה שאפילו ליורשו, לא נחלק בישראל.  ואין ראוי לסמוך על דבר זה.

ד,ח  [ז] כל היורשין, יורשין בחזקה.  כיצד:  עדים שהעידו שזה מוחזק לנו שהוא בנו שלפלוני, או אחיו--אף על פי שאינן עדי ייחוס, ולא ידעו אמיתת ייחוסין--הרי אלו יורשין בעדות זו.

ד,ט  [ח] יעקוב שמת והניח ראובן ושמעון, ולא הוחזק לו בן אלא שניהם--תפס ראובן לוי מן השוק, ואמר גם זה אחינו הוא, ושמעון אומר, איני יודע--הרי שמעון נוטל חצי הממון; וראובן שליש, שהרי הודה שהם שלושה אחין; ולוי נוטל שתות.

ד,י  מת לוי, יחזור השתות לראובן.  נפלו ללוי נכסים מאחרים--יחלקו אותן ראובן ושמעון, שהרי ראובן מודה לשמעון שלוי זה אחיהן.

ד,יא  השביח השתות מאליו, ואחר כך מת לוי--אם שבח המגיע לכתפים הוא, כגון ענבים שהגיעו להיבצר--הרי השבח הזה כנכסים שנפלו לו מאחרים, ויחלקו בהן; ואם עדיין לא הגיעו להיבצר, הרי הן שלראובן לבדו.

ד,יב  אמר שמעון אין לוי זה אחי, ונטל לוי בחלק ראובן כמו שביארנו, ואחר כך מת לוי--לא יירש ממנו שמעון כלום, אלא ראובן לבדו יירש השתות עם שאר הנכסים האחרים שהניח לוי.  והוא הדין בכל היורשין שיודו מקצתן ביורשין אחרים, ולא יודו מקצתן.
 

הלכות נחלות פרק ה

ה,א  זה הכלל ביורשין:  כל שני יורשין שהאחד מהן יורש ודאי, והשני ספק--אין לספק כלום; ואם היו שניהם ספק, שמא זה הוא היורש או שמא זה הוא--שניהם חולקין בשווה.

ה,ב  לפיכך מי שמת והניח בן וטומטום או אנדרוגינוס--הרי הבן יורש הכול, שהטומטום והאנדרוגינוס ספק.  הניח בנות וטומטום ואנדרוגינוס--יורשות בשווה, והרי הוא כאחת מן הבנות.

ה,ג  [ב] כבר ביארנו בהלכות אישות דין הבנות עם הבנים, במזונותיהן ; ושם ביארנו שהמזונות מתנאי כתובה.  ובזמן שהנכסים מרובין, אין לבנות אלא מזונותיהן והבנים יירשו הכול; ויתפרנסו הבנות בעישור נכסים, כדי שינשאו בו לבעליהן.  ובזמן שהנכסים מועטין, אין לבנים כלום אלא הכול למזון הבנות.  לפיכך מי שמת והניח בנים ובנות וטומטום או אנדרוגינוס--בזמן שהנכסים מרובין--הבנים יורשין, ודוחין הטומטום אצל הבנות וניזון כמותן; ובזמן שהנכסים מועטין--הבנות דוחות את הטומטום אצל הבנים ואומרות לו, זכר אתה ואין לך עימנו מזונות.

ה,ד  [ג] מי שלא שהת אחר בעלה שלושה חודשים, ונישאת וילדה בן, ואין ידוע אם בן תשעה לראשון, או בן שבעה לאחרון--אין זה הבן יורש את אחד משניהם, מפני שהוא ספק.  ואם מת הבן--שניהן יורשין אותו וחולקין בשווה, מפני ששניהם ספק:  שמא זה אביו או זה אביו.

ה,ה  [ד] יבמה שלא שהת שלושה חודשים, ונתייבמה בתוך שלושה, ואין ידוע אם בן תשעה לראשון, או בן שבעה לאחרון--זה הספק אומר שמא בן המת אני, ואירש נכסי אבי כולן, ואין אתה ראוי לייבם, שאין אימי בת ייבום; והיבם אומר, שמא בני אתה, ואמך ראויה לייבום, ואין לך בנכסי אחי כלום.  הואיל וגם זה היבם ספק, שמא יבם הוא או אינו יבם--חולקין בשווה.

ה,ו  וכן דין זה הספק עם בני היבם, בנכסי המת שנתייבמה אשתו--חולקין בשווה:  הספק מחצה, ובני היבם  מחצה.

ה,ז  מת היבם אחר שחלק עם זה הספק, ובאו בני היבם הודאיים לירש אביהם--אף על פי שיש לזה הספק לומר להם אם אחיכם אני, תנו לי חלק בירושה זו, ואם אין אני אחיכם, החזירו לי החצי שלקח אביכם--אין לזה הספק עימהן בנכסי אביהן כלום, ואינו מוציא מידן.

ה,ח  [ה] ספק והיבם שבאו לחלוק בנכסי אבי היבם--הרי היבם יורש ודאי, וזה הספק אם הוא בן המת, יש לו חצי הממון ולזה היבם חציו, ואם הוא בן היבם, אין לו כלום; לפיכך יירש היבם, ויידחה הספק.

ה,ט  הניח היבם שני בנים ודאיין, ואחר כך מת אבי היבם--הרי הספק אומר אני בן המת, ויש לי מחצה  מחצה, והשניים אומרים לו אתה אחינו ובן היבם אתה, ואין לך אלא שליש בנכסי הזקן:  החצי שמודה להם בו נוטלין, והשליש שמודין הן בו לו נוטלו; והשתות הנשאר חולקין אותו בשווה, הוא נוטל חציו ושניהם חציו.

ה,י  מת הספק--הרי היבם אומר שמא בני הוא, ואני אירשנו, ואבי היבם אומר, שמא בן בני המת הוא ואני אירשנו--חולקין בשווה.

ה,יא  מת היבם--הרי הספק אומר בנו אני, , ואבי היבם אומר שמא בן בני האחר אתה וזה אחי אביך הוא, ואני אירשנו--חולקין בשווה.

ה,יב  [ו] מי שנפל הבית עליו ועל אשתו, ואין ידוע אם האישה מתה תחילה, ונמצאו יורשי הבעל יורשין כל נכסיה, או הבעל מת תחילה, ונמצאו יורשי האישה יורשין כל נכסיה--כיצד דינם:  מעמידין נכסי מלוג בחזקת יורשי האישה, והכתובה עיקר ותוספת בחזקת יורשי הבעל; וחולקין בנכסי צאן ברזל, יורשי האישה נוטלין חציין ויורשי הבעל חציין.

ה,יג  אבל אם נפל הבית עליו ועל אמו--מעמידין את נכסי האם בחזקת יורשי האם, שהם יורשין ודאיין; אבל יורשי הבן ספק הם--שאם מת הבן תחילה, אין לאחיו מאביו בנכסי אמו כלום כמו שביארנו.

ה,יד  [ז] נפל הבית עליו ועל בן בתו--אם האב מת תחילה--בן בתו יירשנו, ונמצאו הנכסים שליורשי הבן; ואם בן בתו מת תחילה--אין הבן יורש את אמו בקבר כמו שביארנו, ונמצאו הנכסים שליורשי האב.  לפיכך יחלקו יורשי האב, עם יורשי בן הבת.  וכן אם נשבה האב, ומת בן בתו במדינה, או שנשבה הבן, ומת אבי אמו במדינה--יחלקו יורשי האב, עם יורשי בן הבת.

ה,טו  [ח] נפל הבית עליו ועל אביו או שאר מורישיו, והיתה עליו כתובת אישה ובעלי חוב--יורשי האב אומרין הבן מת תחילה, ולא הניח כלום ואבד החוב, ובעלי חובות אומרים האב מת תחילה, וזכה הבן בירושתו ויש לנו לגבות מחלקו--הרי הנכסים בחזקת היורשין; ועל האישה ובעלי חובות להביא ראיה, או ילכו להם בלא כלום.

ה,טז  [ט] דין אלו שמתו תחת המפולת, או שטבעו בים, או שנפלו לאש, או שמתו ביום אחד, וזה במדינה זו והאחר במדינה אחרת--דין אחד הוא:  שבכל אלו וכיוצא בהן, אין יודעין מי הוא שמת תחילה.
 

הלכות נחלות פרק ו

ו,א  אין אדם יכול להוריש מי שאינו ראוי ליורשו, ולא לעקור הירושה מן היורש, אף על פי שזה ממון הוא:  לפי שנאמר בפרשת נחלות "והיתה לבני ישראל, לחוקת משפט" (במדבר כז,יא)--לומר שחוקה זו לא תשתנה, ואין התנאי מועיל בה; בין שציווה והוא בריא בין שציווה והוא שכיב מרע, בין על פה בין בכתב--אינו מועיל.

ו,ב  לפיכך האומר איש פלוני בני בכורי, לא  פי שניים, איש פלוני בני, לא יירש עם אחיו--לא אמר כלום; איש פלוני יירשני, במקום שיש לו בת, בתי תירשני, במקום שיש לו בן--לא אמר כלום.  וכן כל כיוצא בזה.

ו,ג  אבל אם היו לו יורשין רבים, כגון בנים רבים או בנות או אחים, ואמר כשהוא שכיב מרע, פלוני אחי יירשני מכלל אחיי, או בתי פלונית תירשני מכלל בנותיי--דבריו קיימין, בין שאמר על פה בין שאמר בכתב.

ו,ד  אבל אם אמר פלוני בני יירשני לבדו--אם אמר על פה, דבריו קיימין; אבל אם כתב כל נכסיו לבנו--לא עשהו אלא אפטרופוס, כמו שביארנו.

ו,ה  [ג] אמר פלוני בני יירש חצי נכסיי, ושאר בניי החצי--דבריו קיימין.  אבל אם אמר על הבכור יירש כפשוט, או שאמר לא יירש פי שניים עם אחיו--לא אמר כלום, שנאמר "לא יוכל, לבכר את-בן-האהובה . . . כי את-הבכור בן-השנואה יכיר" (דברים כא,טז-יז).  [ד] ואם היה בריא--אינו יכול להוסיף ולא לגרוע, לא לבכור ולא לאחד משאר היורשין.

ו,ו  [ה] במה דברים אמורים, בשאמר בלשון ירושה; אבל אם נתן מתנה, דבריו קיימין.  לפיכך המחלק נכסיו על פיו לבניו כשהוא שכיב מרע, ריבה לאחד ומיעט לאחד, והשוה להן את הבכור--דבריו קיימין; ואם אמר משום ירושה, לא אמר כלום.

ו,ז  [ו] כתב בין בתחילה בין באמצע בין בסוף, משום מתנה--אף על פי שהזכיר לשון ירושה, דבריו קיימין.  כיצד:  אמר תינתן שדה פלונית לפלוני בני ויירשנה, או שאמר יירש שדה פלונית ותינתן לו, או שאמר יירשנה ותינתן לו ויירשנה--הואיל ויש שם לשון מתנה--אף על פי שהזכיר לשון ירושה בתחילה ובסוף, דבריו קיימין.

ו,ח  וכן אם היו שלוש שדות לשלושה יורשין, ואמר יירש פלוני שדה פלונית, ותינתן לפלוני שדה פלונית, ויירש פלוני שדה פלונית--קנו שלושתן:  אף על פי שזה שאמר לו בלשון ירושה, אינו זה שנתן לו חלקו במתנה.  והוא, שלא ישהה בין אמירה לאמירה כדי דיבור; אבל אם שהה, צריך שיהא לשון המתנה מעורב בשלושתן.

ו,ט  [ז] כיצד יאמר:  אם היה לשון המתנה באמצע--פלוני ופלוני ופלוני יירשו שדה פלונית ופלונית ופלונית, שנתתים להן במתנה ויירשום.  ואם היה לשון המתנה בתחילה--יאמר תינתן שדה פלונית ופלונית ופלונית לפלוני ופלוני ופלוני, ויירשום.  ואם היה לשון המתנה בסוף--יאמר יירש פלוני ופלוני ופלוני שדה פלונית ופלונית ופלונית, שנתתים להן במתנה.

ו,י  [ח] ירושת הבעל--אף על פי שהיא מדבריהם, עשו חיזוק לדבריהם כשלתורה; ואין התנאי מועיל בה אלא אם כן התנה עימה כשהיא ארוסה, כמו שביארנו בהלכות אישות.

ו,יא  [ט] הגוי יורש את אביו, מן התורה; אבל שאר ירושותיהן, מניחין אותן לפי מנהגם.  [י] והגר אינו יורש את אביו הגוי, אלא מדבריהם; תיקנו לו שיירש כשהיה, שמא יחזור למרדו.  וייראה לי שהתנאי מועיל בירושה זו, הואיל ואין הגוי מחוייב לעמוד בתקנת חכמים.  ואין הגוי יורש את אביו הגר, ולא גר יורש את הגר, לא מדברי תורה, ולא מדברי סופרים.

ו,יב  [יא] כל הנותן נכסיו לאחרים, והניח את היורשין--אף על פי שאין היורשין נוהגין בו כשורה--אין רוח חכמים נוחה הימנו, וזכו האחרים בכל מה שנתן להן.  ומידת חסידות היא, שלא יעיד אדם חסיד בצוואה שמעבירין בה הירושה מן היורש, אפילו מבן שאינו נוהג כשורה, לאחיו שהוא חכם ונוהג כשורה.

ו,יג  [יב] ישראל שנשתמד, יורש את קרוביו הישראליים כשהיה.  ואם ראו בית דין לאבד את ממונו ולקנסו שלא יירש, כדי שלא לחזק ידי רשעים--הרשות בידן.  ואם יש לו בנים בישראל, תינתן ירושת אביהן המשומד להן.  וכן המנהג תמיד במערב.

ו,יד  [יג] ציוו חכמים שלא ישנה אדם בן בין הבנים בחייו, אפילו בדבר מועט, שלא יבואו לידי תחרות וקנאה, כאחי יוסף עם יוסף.
 

הלכות נחלות פרק ז

ז,א  אין היורשין נוחלין, עד שיביאו ראיה ברורה שמת מורישן.  אבל אם שמעו בו שמת, או שבאו גויים משיחין לפי תמן--אף על פי שמשיאין את אשתו על פיהם, ונוטלת כתובתה--אין היורשין נוחלין על פיהן.

ז,ב  האישה שבאת ואמרה מת בעלי--אף על פי שהיא נאמנת, ותינשא ותיטול כתובתה--אין היורשין נכנסין לנחלה על פיה.  אמרה מת בעלי, ונתייבמה--הרי יבמה נכנס לנחלה על פיה:  שנאמר "יקום, על-שם אחיו המת" (דברים כה,ו), והרי קם.

ז,ג  מי שטבע במים שאין להם סוף, ובאו עדים שטבע בפניהם, ואבד זכרו--אף על פי שאין משיאין את אשתו לכתחילה, הרי היורשין נוחלין על פיהם.

ז,ד  וכן אם באו עדים שראוהו שנפל לגוב אריות ונמרים, או שראוהו צלוב והעוף אוכל בו, או שנדקר במלחמה ומת, או שנהרג ולא הכירו פניו אבל היו לו סימנים מובהקין בגופו והכירו אותם--בכל אלו הדברים וכיוצא בהן--אם אבד זכרו אחר כך, יורדין לנחלה בעדות זו, אף על פי שאין משיאין את אשתו:  שאני אומר שלא החמירו בדברים אלו, אלא מפני איסור כרת.  אבל לעניין ממון--אם העידו העדים בדברים שחזקתן למיתה, והעידו שראו אותן הדברים ושאבד זכרו אחר כך ונשמע שמת--הרי אלו נוחלין על פיהן.  וכזה מעשים בכל יום בכל בתי דינין, ולא שמענו במי שחולק בדבר זה.

ז,ה  [ד] שבוי שנשבה, ושמעו בו שמת, וירדו יורשיו לנחלה, וחלקו אותה ביניהם--אין מוציאין אותה מידן.  וכן הבורח מחמת סכנה.  אבל היוצא לדעת, ששמעו בו שמת, וירדו יורשיו לנכסיו, וחלקום--מוציאין מידן, עד שיביאו ראיה שמת מורישן.

ז,ו  [ה] שבוי שנשבה, ובורח מחמת סכנת נפשות--חייבין בית דין להתעסק בנכסיהן.  כיצד עושין:  כל המיטלטלין יהיו מופקדין ביד נאמן על פי בית דין, ומורידין לתוך הקרקעות קרובין הראויין לירושה כדי לעבוד את הקרקע ולהתעסק בה, עד שייוודע שמתו, או עד שיבואו.  ולכשיבואו השבוי והבורח--שמין לאלו הקרובים שהורדו מה שעשו ומה שאכלו, כמנהג כל האריסין שלאותה המדינה.

ז,ז  ולמה לא יעמידו בית דין אפטרופוס לעולם על הכול, בין במטלטלים בין בקרקע, עד שיבואו הבעלים, או עד שייוודע בוודאי שמתו--לפי שאין בית דין חייבין להעמיד אפטרופוס, לגדולים שהן בני דעת.

ז,ח  [ו] נשבה השבוי, וברח המסוכן, והניח קמה לקצור, ענבים לבצור, תמרים לגדור, זיתים למסוק--בית דין יורדים לנכסיו ומעמידין להן אפטרופוס, וקוצר ובוצר ומוסק וגודר ומוכר הפירות; ומניחין דמיהן עם שאר המיטלטלין בבית דין, ואחר כך מורידין הקרוב לנכסיו:  שאם ירד תחילה--שמא יתלוש אלו הפירות שהן כתלושין, ויאכל אותן.

ז,ט  והוא הדין בחצרות ופונדקיות וחניות העשויות לשכור, ואינן צריכין עבודה ולא טורח, ואין אדם נותן אותן באריסות--אין מורידין להם יורש, שהרי גובה השכר ואוכל.

ז,י  אלא כיצד עושין:  בית דין מעמידין להן גבאי, ויהיה השכר מונח בבית דין, עד שתבוא ראיה שמת, או עד שיבוא וייטול שלו.  [ז] ואין מורידין הקרוב לעולם אלא לשדות וגנות וכרמים וכיוצא בהן, שיהיה בהן כאריס, כדי שלא יפסדו, ונמצאו בורים ונשמים.

ז,יא  [ח] מי שיצא לדעת והניח נכסיו, ואין ידוע להיכן הלך ולא מה אירע לו--אין מורידין קרוב לנכסיו; ואם ירד, מסלקין אותו.  ואין בית דין צריכין להיטפל בו ולהעמיד לו אפטרופוס, לא לקרקע ולא למטלטלין, שהרי לדעתו יצא והניח נכסיו.

ז,יב  וכיצד יהיה דין נכסי זה:  המיטלטלין--ביד שהן תחת ידו עד שיבוא ויתבע, או עד שימות ויתבעו היורשין.  [ט] והקרקעות--מי שהניחו שכן, אין לוקחין ממנו שכר, ושדה או כרם שהיה בהן אריס, יישארו כשהניחן עד שיבוא, ושדה או כרם שהניחם בורים, יישארו בורים:  שהרי הוא ברצונו איבד ממונו; ואבידה לדעת, אין אנו מצווין להחזירה.

ז,יג  [י] שמעו בו שמת--הרי בית דין מוציאין כל המיטלטלין, ומניחין אותן אצל נאמן על פיהן, ומורידין הקרוב לשדות ולכרמים, ויהיה בהן כאריס, עד שתבוא ראיה ברורה שמת, או עד שיבוא.
 

הלכות נחלות פרק ח

ח,א  כשמורידין הקרוב לנכסי השבוי או הבורח, או לנכסי היוצא לדעת ששמעו בו שמת--לא יורידו קטן, שמא יפסיד הנכסים.  ואין מורידין קרוב לנכסי קטן--שמא יטעון ויאמר, זה חלקי המגיע לי בירושתי.  ואפילו קרוב מחמת קרוב, אין מורידין.

ח,ב  כיצד:  היו שני אחים אחד גדול ואחד קטן, ונשבה הקטן או ברח--אין מורידין הגדול לתוך שדהו, מפני שהקטן אינו יכול למחות, ושמא יחזיק זה האח, ולאחר שנים יאמר, זה הוא חלקי שהגיע לי בירושתי, ומחמת ירושה באתי.

ח,ג  ואפילו בן אחיו שלזה הקטן הנשבה--אין מורידין אותו לנכסיו, שמא יאמר מחמת אבי ירשתי חלק זה.

ח,ד  [ב] לעולם אין מורידין קרוב לנכסי קטן, אפילו קרוב מחמת אחי האם שאינן ראויין לירש:  הרחקה יתירה היא זו; ואפילו היה ביניהן שטר חלוקה--בין בבתים בין בשדות, לא ירד.  ואפילו אמר כתבו עלי שטר אריסות, לא ירד--שמא יאבדו השטרות, ויארכו הימים, ויטעון ויאמר, שזה חלק ירושה בא לו מחמתו או מחמת מורישיו.

ח,ה  מעשה באישה אחת שהיו לה שלוש בנות, ונשבת הזקנה היא ובת אחת, ומתה בת שנייה, והניחה בן קטן.  ואמרו חכמים, אין מורידין זו הבת הנשארה לנכסים, שמא מתה הזקנה, ונמצאו שליש נכסים אלו לקטן, ואין מורידין קרוב לנכסי קטן.

ח,ו  וכן אין מורידין לזה הקטן בנכסים--שמא עדיין הזקנה בחיים, ואין מורידין קטן לנכסי שבוי.  אלא כיצד עושין:  מתוך שצריך להעמיד אפטרופוס לשליש שלקטן, מעמידין אפטרופוס על כל נכסי הזקנה.

ח,ז  אחר זמן, שמעו שמתה הזקנה.  אמרו חכמים, תרד הבת הנשארה לשליש הנכסים, שהוא חלק ירושתה, וירד הקטן לשליש, שהוא חלקו מנכסי הזקנה, והשליש שלבת השבויה, מעמידין לו אפטרופוס מפני חלק הקטן:  שמא מתה גם הבת השבויה, ויש לזה הקטן חצי השליש שלה.  וכן כל כיוצא בזה.
 

הלכות נחלות פרק ט

ט,א  האחין שעדיין לא חלקו ירושת אביהן, אלא כולן משתמשין ביחד במה שהניח להן אביהן--הרי הן כשותפין לכל דבר.  וכן בשאר היורשין, הרי הן שותפין בנכסי מורישן; וכל שנשא ונתן כל אחד מהן בממון זה, השכר לאמצע.

ט,ב  היו היורשין גדולים וקטנים, והשביחו הגדולים את הנכסים--השביחו לאמצע.  אמרו ראו מה שהניח לנו אבא, והרי אנו עושין ואוכלין--השבח :  והוא שיהיה השבח, מחמת הוצאה שהוציא המשביח; אבל אם שבחו נכסים מחמת עצמן, השבח לאמצע.

ט,ג  וכן אם היתה אשתו שלמת, היא היורשת בכלל אחיותיה או בכלל בנות דודיה, והשביחה הנכסים--השבח לאמצע.  ואם אמרה ראו מה שהניח לי בעלי, והריני עושה ואוכלת, והשביחה הנכסים מחמת הוצאה--הרי השבח שלה.

ט,ד  מי שירש את אביו, והשביח הנכסים ונטע ובנה, ואחר כך נודע שיש לו אחין במדינה אחרת--אם קטנים הן, השבח לאמצע; ואם היו גדולים--הואיל ולא ידע שיש לו אחין, שמין לו כעריס.  וכן אח שירד לנכסי קטן והשביח--אין שמין לו כעריס, אלא השבח לאמצע:  שהרי ירד שלא ברשות.

ט,ה  אחד מן האחין שלקח מעות, ועשה בהן סחורה--אם היה תלמיד חכמים גדול שאינו מניח תורתו שעה אחת, הרי השכר שלו:  שאין זה מניח תורתו, ומתעסק לאחיו.

ט,ו  אחד מן האחין שמינהו המלך גבאי או סופר שמכניס ומוציא בממון המלך, וכל כיוצא בזה מעבודת המלכים--אם מחמת האחין מינהו, כגון שהיה אביהן ידוע בדבר זה, ואמרו נעמיד בנו תחתיו, כדי לעשות חסד עם היתומים--הרי הפרס שייטול וכל השכר שישתכר בעבודה זו, לכל האחין, ואפילו היה נבון ביותר, וראוי למנותו.  ואם מחמת עצמו מינוהו, הרי זה לעצמו.

ט,ז  אחד מן האחין שהיה נושא ונותן בתוך הבית, וקנה עבדים בשמו לבדו, והלוה לאחרים, והיה שטר החוב בשמו לבדו, ואמר מעות אלו שהלויתי או שקניתי בהן עבדים, אלו שלי לבדי הן שנפלו לי מבית אבי אימי, או מציאה מצאתי, או מתנה ניתנה לי--עליו להביא ראיה שנפלה לו ירושה אחרת, או מצא מציאה, וזכה במתנה.

ט,ח  וכן האישה שהייתה נושאה ונותנת בתוך הבית, והיו אונות שהן שטרי ממכר עבדים ושטרי חובות יוצאות על שמה, ואמרה שלי הן, שנפלו לי מבית אבותי--עליה להביא ראיה שנפלה לה ירושה.

ט,ט  וכן אלמנה שהייתה נושאה ונותנת בנכסי יתומים, והיו אונות ושטרות יוצאות על שמה, ואמרה מירושה נפלו לי, או מציאה מצאתי, או מתנה ניתנה לי--עליה להביא ראיה.  ואם יש לה נדוניה, ואמרה מנדוניתי לקחתי--נאמנת; אבל אם אין לה נדוניה, ולא הביאה ראיה--הרי הכול בחזקת היורשין.

ט,י  [ח] במה דברים אמורים, באחים ובאלמנה שאין חלוקין בעיסתן.  אבל אם היו חלוקין בעיסתן--שמא מעיסתו קמץ, ועל האחין להביא ראיה שהן .  וכן אם מת זה הנושא ונותן בתוך הבית--על האחין להביא ראיה, ואף על פי שלא היו חלוקין בעיסתן.

ט,יא  [ט] אחד מן האחין ששטר חוב יוצא מתחת ידו--עליו להביא ראיה שאביו נתנו לו בכתיבה ומסירה, או שציווה לו בו כשהוא שכיב מרע; ואם לא הביא ראיה, הרי הוא לאמצע.  [י] במה דברים אמורים, באחין, מפני שחזקתן שומטין זה מזה.  אבל אחר שטען שנתן לו, או שקנהו מבעליו--גובה בו, ואינו צריך להביא ראיה.

ט,יב  [יא] אחד מן האחין שנטל מאתיים זוז ללמוד תורה או ללמוד אומנות--יכולין האחין לומר לו, אם אין אתה אצלנו, אין לך מזונות אלא לפי ברכת הבית:  שאין הוצאת מזונות האחד לבדו, כהוצאת מזונותיו בין רבים.

ט,יג  [יב] מי שמת והניח בנים גדולים וקטנים--אין הגדולים מתפרנסים פרנסת הקטנים, ולא הקטנים ניזונים מזונות הגדולים, אלא חולקים בשווה.  נשאו גדולים לאחר מיתת אביהן-- הקטנים כן מכלל הנכסים, ואחר כך יחלוקו.

ט,יד  נשאו הגדולים בחיי אביהן, ואמרו הקטנים לאחר מיתת אביהן, הרי אנו נושאין כדרך שנשאתם אתם--אין שומעין להם, אלא מה שנתן להם אביהם נתן.

ט,טו  [יג] השיא האב את בנו , ועשה לו משתה והיתה ההוצאה , ונשתלחה שושבינות לזה הבן בחיי האב--כשהיא חוזרת לאחר מיתת האב, חוזרת מן האמצע.  אבל הוציא הבן במשתה משלו--אינה חוזרת, אלא מחלק הבן שנשתלחה לו בלבד.

ט,טז  [יד] האב ששלח שושבינות בשם אחד מבניו--כשתחזור השושבינות לאותו הבן, הרי היא שלו.  אבל אם שלחה האב בשם בניו סתם--כשתחזור, תחזור לאמצע.  ואין זה שנשתלחה לו חייב להחזירה, עד שישמחו עמו הבנים כולן, שהרי כולן שושבינין, שבשם כולן נשתלחה; לפיכך אם שמח עם מקצתן--מחזיר חלק זה ששמח עמו בלבד, והרי הוא לאמצע.

ט,יז  [טו] גדול האחין שהיה לובש ומתכסה מלבושין נאים--אם יש לאחים הנאה ממנו, כדי שיהיו דבריו נשמעין--הרי זה לובש מתפוסת הבית.
 

הלכות נחלות פרק י

י,א  שני אחים שחלקו, ובא להן אח ממדינת הים, וכן שלושה אחין שחלקו, ובא בעל חוב ונטל חלקו שלאחד מהן--אפילו נטל זה קרקע וזה כספים--בטלה מחלוקת, וחוזרין וחולקין השאר בשווה.

י,ב  מי שציווה בשעת מיתתו  לפלוני דקל או שדה מנכסיו, וחלקו האחין ולא נתנו לו כלום--הרי המחלוקת בטילה.  וכיצד עושין--נותנין מה שציווה מורישן, ואחר כך חוזרין וחולקין כתחילה.

י,ג  האחין שחלקו, שמין מה שעליהן.  אבל מה שעל בניהן ובנותיהן, שקנו להן מתפוסת הבית--אין שמין; וכן מה שעל נשותיהן, שכבר זכו בהן לעצמן.  במה דברים אמורים, בבגדי חול.  אבל בבגדי שבת ומועד, שמין מה שעליהן.

י,ד  מי שהניח יתומים, מקצתן גדולים ומקצתן קטנים, ורצו לחלוק בנכסי אביהן, כדי שייטלו הגדולים חלקן--מעמידין בית דין אפטרופוס לקטנים, ובורר להן החלק היפה.  ואם הגדילו--אינן יכולין למחות, שהרי על פי בית דין חלקו להם.  ואם טעו בית דין בשומה, ופחתו שתות--יכולין למחות, וחוזרין וחולקין חלוקה אחרת אחר שהגדילו.

י,ה  מי שמת והניח יורשין גדולים וקטנים--צריך למנות אפטרופוס שיהיה מתעסק בחלק הקטן, עד שיגדיל.  ואם לא מינה--חייבין בית דין להעמיד להן אפטרופוס, עד שיגדילו:  שבית דין הוא אביהן שליתומים.

י,ו  ציווה המוריש ואמר, יינתן חלק הקטן לקטן, ומה שירצה יעשה בו--הרשות בידו.  וכן אם מינה המוריש אפטרופוס על הקטנים, קטן או אישה או עבד--הרשות בידו.

י,ז  אבל אין בית דין ממנין אפטרופוס לא אישה, ולא עבד, ולא קטן; ולא עם הארץ, שהוא בחזקת חשוד על עבירות.  אלא בודקין על אדם נאמן, ואיש חיל, ויודע להפך בזכות היתומים, וטוען טענותם, ויש לו כוח בעסקי העולם, כדי לשמור נכסיהן ולהרוויח שבחן; ומעמידין אותו על הקטנים, בין שהיה רחוק בין שהיה קרוב לקטן, אלא שאם היה קרוב, לא ירד לקרקעות.

י,ח  [ז] בית דין שהעמידו אפטרופוס, ושמעו עליו שהוא אוכל ושותה ומוציא הוצאות יתר מדבר שהוא אמוד בו--יש להן לחוש לו, שמא מנכסי יתומים הוא אוכל; ומסלקין אותו, ומעמידין אחר.

י,ט  אבל אם מינהו אבי יתומים--אין מסלקין אותו, שמא מציאה מצא:  אלא אם באו עדים שהוא מפסיד נכסי יתומים, מסלקין אותו.  וכבר הסכימו הגאונים שמשביעין אותו, הואיל ומפסיד.

י,י  והוא הדין לאפטרופוס שמינהו אבי יתומים, והיתה שמועתו טובה, והיה ישר ורודף מצוות, וחזר להיות זולל וסובא והולך בדרכי החשד, או שפרץ בנדרים, ובאבק גזל--בית דין חייבים לסלק אותו ולהשביעו, ולמנות להן אפטרופוס כשר.  וכל הדברים האלו, כפי מה שייראה לדין, שכל בית דין ובית דין, הוא אביהן שליתומים.

י,יא  [ח] קטן שהגדיל, אפילו היה אוכל ושותה יותר מדיי ומפסיד והולך בדרך רעה--אין בית דין מונעין ממנו ממונו, ואין מעמידין לו אפטרופוס, אלא אם כן ציווה אביו או מורישו, שלא ייתנו לו אלא אם כן היה כשר ומצליח, או שלא ייתנו לו, עד זמן פלוני.  והשוטה --הרי הן כקטנים, ומעמידין להן אפטרופוס.
 

הלכות נחלות פרק יא

יא,א  מעות שליתומים שהניח להן אביהן--אינן צריכין אפטרופוס, אלא כיצד עושין בהן:  בודקין על מי שיש לו נכסים שיש להם אחריות, ויהיו עידית, ויהיה איש נאמן ושומע דיני תורה, ומעולם לא קיבל עליו נידוי; ונותנין לו המעות בבית דין, קרוב לשכור ורחוק להפסד, ונמצאו היתומים נהנין משכר המעות.

יא,ב  וכן אם אין לו קרקע, ונתן להן משכון זהב משובר שאין בו סימן--נוטלין בית דין המשכון, ונותנין לו המעות קרוב לשכור ורחוק להפסד.  ולמה לא  משכון כלים שלזהב או חלי שלזהב--שמא שלאחרים הוא,  סימן, ויטלוהו אחר מותו, אם ידע הדיין שאין זה אמוד.

יא,ג  וכמה יפסקו בשכר:  כפי מה שיראו הדיינין--או שליש השכר, או חציו; אפילו רביע השכר ליתומים--אם ראו שזו תקנה להם, עושין.

יא,ד  לא מצאו אדם  לו המעות, רחוק להפסד וקרוב לשכור--הרי אלו מוציאין מהן מזונות מעט מעט, עד שיקנו להן במעות קרקע, וימסרו אותה ביד אפטרופוס שיעמידו להן.

יא,ה  [ב] כל המיטלטלין שליתומים--שמין אותן, ומוכרין אותן מיד בבית דין.  ואם היה השוק קרוב למדינה--מוליכין אותן לשוק ומוכרין אותן, ויצטרפו דמיהן עם המעות שליתומים.

יא,ו  [ג] מי שהיה בידו שיכר שליתומים--אם יניחו כאן עד שימכר, שמא יחמיץ, ואם יוליכו לשוק, שמא יארעו אונס בדרך--הרי זה עושה בו כדרך שהוא עושה בשלו.  וכן כל כיוצא בזה.

יא,ז  [ד] כשמעמידין בית דין האפטרופוס, מוסרין לו כל נכסי הקטן, הקרקעות והמטלטלין שלא נמכרו; והוא מוציא ומכניס, ובונה וסותר, ושוכר ונוטע וזורע, ועושה כפי מה שייראה שזה טוב ליתומים.  ומאכילן ומשקן ונותן להן כל הוצאתן, כפי הממון וכפי הראוי להן; ולא ירויח להן יתר מדיי, ולא יצמצם עליהם יתר מדיי.

יא,ח  [ה] כשיגדלו היתומים, נותן להם ממון מורישן; ואינו צריך לעשות חשבונות מה הכניס ומה הוציא, אלא אומר להן זה הנשאר, ונשבע בנקיטת חפץ, שלא גזלן כלום.

יא,ט  במה דברים אמורים, בשמינוהו בית דין.  אבל אפטרופוס שמינהו אבי יתומים, וכן שאר המורישין--אינו נשבע על טענת הספק.

יא,י  יש לאפטרופוס ללבוש ולהתכסות מנכסי יתומים, כדי שיהיה מכובד ויהיו דבריו נשמעין:  והוא שיהיה ליתומים הנאה בנכסיהן, בהיות דבריו נשמעין.

יא,יא  [ו] יש לאפטרופוס למכור בהמה ועבדים ושפחות שדות וכרמים, להאכיל ליתומים, אבל אין מוכרין, ומניחין המעות.  ואין מוכרין שדות ליקח עבדים, ולא עבדים ליקח שדות, שמא לא יצליחו; אבל מוכרין שדה ליקח שוורים לעבודת שדות אחרות, שהשוורים הן עיקר כל נכסי שדות.

יא,יב  [ז] אין האפטרופין רשאין למכור ברחוק ולגאול בקרוב, למכור ברועה ולגאול ביפה, שמא לא יצליח זה שקנו.  ואין רשאין לדון ולחוב על מנת לזכות ליתומים, שמא לא יזכו ונמצא החוב קיים.

יא,יג  [ח] אין האפטרופין רשאין להוציא עבדים לחירות, אפילו ליקח מן העבד דמיו שייצא לחירות.  אבל מוכרין לאחרים; ולוקחין מהן הדמים, על מנת שיוציאוהו לחירות, ואותן האחרים, הן שמשחררין.

יא,יד  [ט] האפטרופין תורמין ומעשרין נכסי יתומים כדי להאכילן, שאין מאכילין את היתומים דבר האסור; אבל לא יעשרו ולא יתרומו, כדי שיניחו הפירות מתוקנין, אלא ימכרו אותן טבל, והרוצה לתקן יתקן.

יא,טו  [י] האפטרופין עושין לקטנים סוכה ולולב, וציצית, ושופר, וספר תורה תפילין ומזוזה, ומגילה.  כללו שלדבר:  כל מצוות עשה שיש לה קצבה, בין שהיא מדברי תורה בין שהיא מדברי סופרים--עושין להם, אף על פי שאינן חייבין במצוה מכל המצוות אלא כדי לחנכן.  אבל אין פוסקין עליהן צדקה, ואפילו לפדיון שבויים, מפני שמצוות אלו, אין להן קצבה.  [יא] ומי שנשתטה או שנתחרש--בית דין פוסקין עליו צדקה, אם היה ראוי.

יא,טז  [יב] אף על פי שאין האפטרופוס צריך לעשות חשבון, כמו שביארנו, צריך לחשב בינו לבין עצמו ולדקדק, ולהיזהר הרבה מאביהן שלאלו היתומים שהוא רוכב ערבות:  שנאמר "סולו, לרוכב בערבות--ביה שמו . . . אבי יתומים, ודיין אלמנות--אלהים, במעון קדשו" (תהילים סח,ה-ו).
 

בריך רחמנא דסייען.  נגמר ספר שלושה עשר, בעזרת שדיי.  ומניין פרקים שלספר זה, חמישה ושבעים:  הלכות שכירות, שלושה עשר פרקים; הלכות שאלה ופיקדון, שמונה פרקים; הלכות מלוה ולווה, שבעה ועשרים פרקים; הלכות טוען ונטען, שישה עשר פרקים; הלכות נחלות, אחד עשר פרקים.

 

בשם ה', אל עולם (בראשית כא,לג).

גם-אלה לחכמים:  הכר-פנים במשפט בל-טוב.
אומר, לרשע--צדיק אתה:  יקבוהו עמים; יזעמוהו לאומים.
ולמוכיחים ינעם; ועליהם, תבוא ברכת-טוב (משלי כד,כג-כה).
 

ספר ארבעה עשר והוא ספר שופטים


הלכותיו חמש, וזה הוא סידורן:  הלכות סנהדרין והעונשין המסורין להם, הלכות עדות, הלכות ממרים, הלכות אבל, הלכות מלכים ומלחמות.

הלכות סנהדרין והעונשין המסורין להם.  יש בכללן שלושים מצוות--עשר מצוות עשה, ועשרים מצוות לא תעשה; וזה הוא פרטן:  (א) למנות שופטים; (ב) שלא למנות דיין שאינו יודע דרך המשפט; (ג) לנטות אחרי רבים, אם נחלקו השופטים; (ד) שלא להרוג אם רבו המחייבין באיש אחד, עד שיהיו יתר שניים; (ה) שלא ילמד חובה מי שלימד זכות בדיני נפשות; (ו) להרוג בסקילה; (ז) להרוג בשריפה; (ח) להרוג בסיף; (ט) להרוג בחנק; (י) לתלות; (יא) לקבור הנהרג ביום הריגתו; (יב) שלא תלין נבלתו; (יג) שלא להחיות מכשף; (יד) להלקות לרשע; (טו) שלא יוסיף  הלוקה; (טז) שלא להרוג נקי באומדן הדעת; (יז) שלא לענוש אנוס; (יח) שלא לחוס על הורג חבירו או חובל בו; (יט) שלא לרחם על הדל בדין; (כ) שלא להדר גדול בדין; (כא) שלא להטות הדין על בעל עבירות, אף על פי שהוא חוטא; (כב) שלא לעוול משפט; (כג) שלא להטות משפט גר יתום; (כד) לשפוט בצדק; (כה) שלא ליראה בדין מאיש זרוע; (כו) שלא ליקח שוחד; (כז) שלא לישא שמע שוא; (כח) שלא לקלל הדיינים; (כט) שלא לקלל הנשיא; (ל) שלא לקלל אדם משאר בני ישראל הכשרים.

הלכות עדות.  יש בכללן שמונה מצוות--שלוש מצוות עשה, וחמש מצוות לא תעשה; וזה הוא פרטן:  (א) להעיד בבית דין למי שיודע לו עדות; (ב) לדרוש ולחקור העדים; (ג) שלא יורה העד בדין זה שהעיד עליו, בדיני נפשות; (ד) שלא יקום דבר בעדות אחד; (ה) שלא יעיד בעל עבירה; (ו) שלא יעיד קרוב; (ז) שלא להעיד בשקר; (ח) לעשות לעד זומם כאשר זמם.

הלכות ממרים.  יש בכללן תשע מצוות--שלוש מצוות עשה, ושש מצוות לא תעשה; וזה הוא פרטן:  (א) לעשות על פי התורה שיאמרו בית דין הגדול; (ב) שלא לסור מדבריהם; (ג) שלא להוסיף על התורה, לא במצוות שבכתב, ולא בפירושן שלמדנו מפי השמועה; (ד) שלא לגרוע מן הכול; (ה) שלא לקלל אב ואם; (ו) שלא להכות אב ואם; (ז) לכבד אב ואם; (ח) ליראה מאב ואם; (ט) שלא יהיה הבן סורר ומורה על קול אביו ואמו.

הלכות אבל.  יש בכללן ארבע מצוות--אחת מצות עשה, ושלוש מצוות לא תעשה; וזה הוא פרטן:  (א) להתאבל על הקרובים, ואפילו כוהן מיטמא ומתאבל על הקרובים, ואין אדם מתאבל על הרוגי בית דין, ולפי זה כללתי הלכות אלו בספר זה שהן מעין קבורה ביום מיתה שהיא מצות עשה; (ב) שלא ייטמא כוהן גדול לקרובים; (ג) שלא ייכנס עם המת באוהל; (ד) שלא ייטמא כוהן הדיוט לנפש אדם אלא לקרובים בלבד.

הלכות מלכים ומלחמות.  יש בכללן שלוש ועשרים מצוות--עשר מצוות עשה, ושלוש עשרה מצוות לא תעשה; וזה הוא פרטן:  (א) למנות מלך מישראל; (ב) שלא יימנה מקהל גרים; (ג) שלא ירבה לו נשים; (ד) שלא ירבה לו סוסים; (ה) שלא ירבה לו כסף וזהב; (ו) להחרים שבעה עממין; (ז) שלא להחיות מהן נשמה; (ח) למחות זרעו שלעמלק; (ט) לזכור מה שעשה עמלק; (י) שלא לשכוח מעשיו הרעים ואריבתו בדרך; (יא) שלא לשכון בארץ מצרים; (יב) לשלוח שלום ליושבי העיר כשצרים עליה, ולדון בה כאשר מפרש בתורה, אם תשלים ואם לא תשלים; (יג) שלא לדרוש שלום מעמון ומואב בלבד, כשצרים עליהן; (יד) שלא להשחית אילני מאכל במצור; (טו) להתקין יד שייצאו בו בעלי המחנה להיפנות בו; (טז) להתקין יתד לחפור בו; (יז) למשוח כוהן לדבר באוזני אנשי הצבא בשעת המלחמה; (יח) להיות מארס ובונה בניין ונוטע כרם שמחים בקנינן שנה תמימה, ומחזירין אותן מן המלחמה; (יט) שלא לעבור עליהן דבר, ולא יצאו אפילו לצורכי העיר וצורכי הגדוד ודומה להן; (כ) שלא לערוץ ולחזור לאחור בשעת המלחמה; (כא) דין יפת תואר; (כב) שלא תימכר יפת תואר; (כג) שלא יכבשנה לעבדות אחר שנבעלה.

נמצאו כל המצוות הנכללות בספר זה, ארבע ושבעים--מהן שבע ועשרים מצוות עשה, ושבע וארבעים מצוות לא תעשה.
 

הלכות סנהדרין והעונשין המסורין להם

יש בכללן שלושים מצוות--עשר מצוות עשה, ועשרים מצוות לא תעשה; וזה הוא פרטן:  (א) למנות שופטים; (ב) שלא למנות דיין שאינו יודע דרך המשפט; (ג) לנטות אחרי רבים, אם נחלקו השופטים; (ד) שלא להרוג אם רבו המחייבין באיש אחד, עד שיהיו יתר שניים; (ה) שלא ילמד חובה מי שלימד זכות בדיני נפשות; (ו) להרוג בסקילה; (ז) להרוג בשריפה; (ח) להרוג בסיף; (ט) להרוג בחנק; (י) לתלות; (יא) לקבור הנהרג ביום הריגתו; (יב) שלא תלין נבלתו; (יג) שלא להחיות מכשף; (יד) להלקות לרשע; (טו) שלא יוסיף  הלוקה; (טז) שלא להרוג נקי באומדן הדעת; (יז) שלא לענוש אנוס; (יח) שלא לחוס על הורג חבירו או חובל בו; (יט) שלא לרחם על הדל בדין; (כ) שלא להדר גדול בדין; (כא) שלא להטות הדין על בעל עבירות, אף על פי שהוא חוטא; (כב) שלא לעוול משפט; (כג) שלא להטות משפט גר יתום; (כד) לשפוט בצדק; (כה) שלא ליראה בדין מאיש זרוע; (כו) שלא ליקח שוחד; (כז) שלא לישא שמע שוא; (כח) שלא לקלל הדיינים; (כט) שלא לקלל הנשיא; (ל) שלא לקלל אדם משאר בני ישראל הכשרים.  וביאור מצוות אלו בפרקים אלו.
 

הלכות סנהדרין פרק א

א,א  מצות עשה שלתורה למנות שופטים ושוטרים בכל מדינה ומדינה ובכל פלך ופלך, שנאמר "שופטים ושטרים, תיתן-לך בכל-שעריך" (דברים טז,יח).  שופטים--אלו הדיינים הקבועין בבית דין, ובעלי דינין באים לפניהם.

א,ב  השוטרים--אלו בעלי מקל ורצועה, והם העומדים לפני הדיינין המסבבין בשווקים ועל החנייות לתקן השערים והמידות, ולהכות כל מעות; וכל מעשיהם על פי הדיינים.  וכל שיראו בו ערות דבר--מביאין אותו לבית דין, ודנין אותו כפי רשעו.

א,ג  [ב] אין אנו חייבין להעמיד בתי דינין בכל פלך ופלך ובכל עיר ועיר, אלא בארץ ישראל בלבד; אבל בחוצה לארץ, אינן חייבין להעמיד בית דין בכל פלך ופלך:  שנאמר "תיתן-לך בכל-שעריך, אשר ה' אלהיך נותן לך" (דברים טז,יח).

א,ד  [ג] כמה בתי דינין קבועין יהיו בישראל, וכמה יהיה מניינם:  קובעין בתחילה בית דין הגדול במקדש, והוא הנקרא סנהדרי גדולה.  ומנינם אחד ושבעים--שנאמר "אספה-לי שבעים איש מזקני ישראל" (במדבר יא,טז) ומשה על גביהן שנאמר "והתיצבו שם עימך" (שם), הרי שבעים ואחד.

א,ה  הגדול בחכמה שבכולן--מושיבין אותו ראש עליהן, והוא ראש הישיבה; והוא שקורין אותו חכמים נשיא בכל מקום, והוא העומד תחת משה רבנו.  ומושיבין הגדול שבשבעים משנה לראש, ויושב מימינו, והוא הנקרא אב בית דין.

א,ו  ושאר השבעים יושבין לפני שניהם, כפי מעלתם:  כל הגדול מחברו בחכמה, יהיה קרוב לנשיא משמאלו יותר מחברו; והם יושבין בכמו חצי גורן בעיגול, כדי שיהיה הנשיא עם אב בית דין רואין את כולן.

א,ז  ועוד מעמידין שני בתי דינין  ועשרים, שלושה ועשרים--אחד על פתח העזרה, ואחד על פתח הר הבית.

א,ח  ומעמידין בכל עיר ועיר מישראל שיש בה מאה ועשרים או יותר, סנהדרי קטנה; ויושבת בשער העיר, שנאמר "והציגו בשער משפט" (עמוס ה,טו).  וכמה יהיה מניינה, שלושה ועשרים דיין.  והגדול בחכמה שבכולן, ראש עליהן; והשאר יושבין בעיגול כמו חצי גורן, כדי שיהיה הראש רואה את כולן.

א,ט  [ד] עיר שאין בה מאה ועשרים, מעמידין בה שלושה דיינין:  שאין בית דין פחות משלושה, כדי שיהיה בהן רוב ומיעוט, אם היתה ביניהן מחלוקת בדין מן הדינין.

א,י  [ה] כל עיר שאין בה שני חכמים גדולים--אחד ראוי ללמד ולהורות בכל התורה כולה, ואחד יודע לשמוע ויודע לשאל ולהשיב--אין מושיבין בה סנהדרי, אף על פי שיש בה אלפים מישראל.  [ו] סנהדרין שיש בה שניים אלו, אחד שראוי לדבר ואחד ראוי לשמוע--הרי זו סנהדרין.  היו בה שלושה, הרי זו בינונית; היו בה ארבעה יודעים לדבר, הרי זו סנהדרי חכמה.

א,יא  [ז] כל סנהדרי קטנה--מושיבין לפניהן שלוש שורות שלתלמידי חכמים, בכל שורה ושורה שלושה ועשרים איש:  שורה ראשונה קרובה לסנהדרין, ושורה שנייה למטה ממנה, ושלישית למטה ממנה.  וכל שורה ושורה, יושבין בה לפי מעלתן בחכמה.

א,יב  [ח] אם נחלקו הסנהדרין, וצרכו לסמוך אחד להוסיף על מניינן--סומכין מן הראשונה גדול שבה.  והראשון שבשורה שנייה בא ויושב בסוף שורה הראשונה כדי למלאות חסרונה, והראשון שבשלישית בא ויושב בסוף שורה שנייה; ובוררין להן אחד משאר הקהל, ומושיבין אותו בסוף השורה השלישית.  וכן אם צרכו לסמוך שני או שלישי, על הסדר הזה הם עושין.

א,יג  [ט] כל מקום שיש בו סנהדרין--יהיו שם שני סופרי דיינין עומדין לפניהם, אחד מן הימין ואחד מן השמאל; אחד כותב דברי המזכין, ואחד כותב דברי המחייבין.

א,יד  [י] ולמה אין מעמידין סנהדרין אלא בעיר שיש בה מאה ועשרים:  כדי שיהיו מהן סנהדרין שלעשרים ושלושה, ושלוש שורות שלתשעה ושישים, ועשרה בטלנין שלבית הכנסת, ושני סופרים, ושני חזנים, ושני בעלי דינין, ושני עדים, ושני זוממין, ושני זוממי זוממין, ושני גבאי צדקה, ועוד אחד כדי שיהיו שלושה לחלק הצדקה, ורופא אומן, ולבלר, ומלמד תינוקות--הרי מאה ועשרים.
 

הלכות סנהדרין פרק ב

ב,א  אין מעמידין בסנהדרין, בין בגדולה בין בקטנה--אלא אנשים חכמים ונבונים, מופלאין בחכמת התורה, בעלי דעה מרובה, ויודעין קצת משאר חכמות, כגון רפואות, וחשבון תקופות ומזלות, ואיצטגנינות, ודרכי המעוננים והקוסמים והמכשפים והבלי עבודה זרה וכיוצא באלו, כדי שיהיו יודעין לדון אותם.

ב,ב  ואין מעמידין בסנהדרין אלא כוהנים ולויים  מיוחסים, הראויין להשיא לכהונה--שנאמר "והתיצבו שם עימך" (במדבר יא,טז), בדומין לך בחכמה וביראה וביחוס.  [ב] ומצוה להיות בסנהדרי גדולה כוהנים ולויים, שנאמר "ובאת, אל-הכוהנים הלויים" (דברים יז,ט); ואם לא מצאו--אפילו כולם ישראל, הרי זה מותר.

ב,ג  אין מעמידין בכל סנהדרין לא זקן מפלג בשנים ולא סריס, מפני שיש בהן אכזרייות, ולא מי שאין לו בנים, כדי שיהיה רחמן.  [ד] ואין מושיבין מלך ישראל בסנהדרין, שאסור לחלוק עליו ולמרות דבריו; אבל מושיבין כוהן גדול, אם היה ראוי בחכמה.

ב,ד  [ה] מלכי בית דויד--אף על פי שאין מושיבין אותם בסנהדרין--דנין הם את העם, ודנין אותם אם יש עליהן דין.  אבל מלכי ישראל--אין דנין ואין דנין אותם, לפי שאינן נכנעין לדברי תורה:  שמא תבוא מהן תקלה.

ב,ה  [ו] כשם שבית דין מנוקין בצדק, כך צריכין להיות מנוקין מכל מומי הגוף.  וצריך להשתדל ולבדוק ולחפש שיהיו כולן בעלי שיבה, בעלי קומה, בעלי מראה, נבוני לחש, ושיהיו יודעין ברוב הלשונות כדי שלא תהיה סנהדרין שומעת מפי התורגמן.

ב,ו  [ז] בית דין --אף על פי שאין מדקדקין בהן בכל אלו הדברים, צריך שיהיה בכל אחד מהן שבעה דברים; ואלו הן--חכמה, ויראה, וענוה, ושנאת ממון, ואהבת האמת, ואהבת הברייות להן, ובעלי שם טוב.

ב,ז  וכל אלו הדברים מפורשין הן בתורה:  הרי הוא אומר "אנשים חכמים ונבונים" (דברים א,יג), הרי בעלי חכמה אמור.  "וידועים--לשבטיכם" (שם), אלו שרוח הברייות נוחה מהם; ובמה יהיו אהובים , בזמן שיהיו בעלי עין טובה, ונפש שפלה, וחברתן טובה, ומשאן ודבורן בנחת עם הברייות.

ב,ח  ולהלן הוא אומר "אנשי-חיל" (שמות יח,כא; שמות יח,כה), אלו שהן גיבורים במצוות ומדקדקים על עצמן וכובשין את יצרן, עד שלא יהיה להן שם גנאי ולא שם רע, ויהיה פירקן נאה.  ובכלל "אנשי-חיל" שיהיה להן לב אמיץ להציל עשוק מיד גוזל, כעניין שנאמר "ויקם משה " (שמות ב,יז).  ומה משה רבנו "עניו" (במדבר יב,ג), אף כל דיין צריך להיות עניו.

ב,ט  "יראי אלהים" (שמות יח,כא), כמשמעו.  "שונאי בוצע" (שם)--אפילו ממון שלהם אינן נבהלין עליו, ולא רודפין לקבץ הממון:  שכל מי שהוא "נבהל להון . . . חסר יבואנו" (משלי כח,כב).

ב,י  "אנשי אמת" (שמות יח,כא)--שיהיו רודפין אחר הצדק מחמת עצמן בדעתן, אוהבין את האמת ושונאין את החמס, ובורחין מכל מיני העול.

ב,יא  [ח] אמרו חכמים, שמבית דין הגדול היו שולחין בכל ארץ ישראל, ובודקין:  כל מי שמצאוהו חכם, וירא חטא, עניו, ושפוי, ופרקו נאה, ורוח הברייות נוחה הימנו--עושין אותו דיין בעירו.  ומשם מעלין אותו לפתח הר הבית, ומשם מעלין אותו לפתח העזרה, ומשם מעלין אותו לבית דין הגדול.

ב,יב  [ט] בית דין  שהיה אחד מהן גר--הרי זה פסול, עד שתהיה אמו מישראל.  היה אחד מהן ממזר--אפילו שלושתן ממזרין, הרי אלו כשרין לדון.  וכן אם היה כל אחד מהן סומה באחת מעיניו--כשר, מה שאין כן בסנהדרין.  אבל הסומה בשתי עיניו, פסול לכול.

ב,יג  [י] אף על פי שאין בית דין פחות משלושה--מותר לאחד לדון מן התורה, שנאמר "בצדק, תשפוט עמיתך" (ויקרא יט,טו).  ומדברי סופרים, עד שיהיו שלושה; ושניים שדנו, אין דיניהן דין.

ב,יד  [יא] אחד שהיה מומחה לרבים, או נוטל רשות מבית דין--הרי זה מותר לו לדון יחידי, אבל אינו חשוב בית דין.  ואף על פי שהוא מותר, מצות חכמים היא שיושיב עמו אחרים:  אמרו חכמים, אל תהי דן יחידי--שאין דן יחידי, אלא אחד.

ב,טו  [יב] יש לאדם לעשות דין לעצמו, אם יש בידו כוח:  הואיל וכדת וכהלכה הוא עושה, אינו חייב לטרוח ולהביא לבית דין, אף על פי שלא היה שם הפסד בנכסיו, אילו נתאחר ובא לבית דין.  לפיכך אם קבל עליו בעל דינו, והביאו לבית דין, ודרשו ומצאו שעשה כהלכה, ודין אמת דן לעצמו--אין סותרין את דינו.

ב,טז  [יג] אף על פי שבית דין , בית דין שלם הוא, כל זמן שהן רבים, הרי זה משובח; ומוטב שייחתך הדין באחד עשר, יותר מעשרה.  וצריכין שיהיו היושבים כולם שם בבית דין, תלמידי חכמים וראויין.  [יד] ואסור לאדם חכם שיישב בדין, עד שידע עם מי יישב:  שמא יצטרף עם אנשים שאינן הגונים; ונמצא בכלל קשר בוגדים, לא בכלל בית דין.
 

הלכות סנהדרין פרק ג

ג,א  עד אימתי יושבין הדיינין בדין:  סנהדרי קטנה ובית דין --יושבין מאחר תפילת השחר, עד סוף שש שעות ביום.  אבל בית דין הגדול--היו יושבין מתמיד שלשחר, עד תמיד שלבין הערביים; ובשבתות וימים טובים, היו יושבין בבית המדרש שבהר הבית.

ג,ב  אין בית דין שלשבעים ואחד, צריכין שיהיו כולן יושבין כאחד במקומן שבמקדש; אלא בעת שיהיו צריכין להתקבץ, מתקבצין כולן, ובשאר העתות, כל מי שיהיה לו עסק יצא לעשות חפצו וחוזר:  והוא שלא יפחתו מעשרים ושלושה יושבין תמיד, כל זמן ישיבתן.  צרך אחד מהן לצאת, הרי זה מסתכל בחבריו הנשארים:  אם יישאר שם עשרים ושלושה, יצא; ואם לאו, לא יצא עד שיבוא אחר.

ג,ג  אין מתחילין את הדינין בלילה:  מפי השמועה למדו שהדיינין כנגעים, שנאמר "כל-ריב וכל-נגע" (דברים כא,ה)--מה ראיית נגעים ביום, אף הדינין ביום.  [ד] וכן אין מקבלין עדות, ולא מקימין שטרות בלילה.  ובדיני ממונות--אם התחילו ביום, מותר לגמור הדין בלילה.

ג,ד  [ה] הנחלות כדיינין, שנאמר בהן "לחוקת משפט" (במדבר כז,יא); לפיכך אין מפילין נחלות בלילה.  [ו] שניים שנכנסו לבקר את החולה, וציווה בפניהם--כותבים, ואין עושין דין.  ואם היו שלושה--רצו, כותבין; רצו, עושין דין:  במה דברים אמורים, ביום; אבל בלילה, כותבין ואין עושין דין.

ג,ה  [ז] כל בית דין שלישראל שהוא הגון, שכינה עימהן; לפיכך צריכין הדיינין לישב באימה ויראה, ועטיפה וכובד ראש.  ואסור להקל ראש או לשחוק או לספר בשיחה בטילה בבית דין, אלא בדברי תורה וחכמה.

ג,ו  [ח] כל סנהדרין או מלך או ראש גלות שהעמידו להן לישראל דיין שאינו הגון, ואינו חכם בחכמת התורה, וראוי להיות דיין--אף על פי שהוא כולו מחמדים, ויש בו טובות אחרות--הרי זה שהעמידו עובר בלא תעשה:  שנאמר "לא-תכירו פנים במשפט" (דברים א,יז)--מפי השמועה למדו, שזה מדבר כנגד הממנה להושיב הדיינין.

ג,ז  אמרו חכמים, שמא תאמר איש פלוני נאה אושיבנו דיין, איש פלוני קרובי אושיבנו דיין, איש פלוני יודע בכל לשון אושיבנו דיין; ונמצא מזכה את החייב, ומחייב את הזכאי--לא מפני שהוא רשע, אלא מפני שאינו יודע:  לכך נאמר "לא-תכירו פנים במשפט" (דברים א,יז).

ג,ח  ועוד אמרו חכמים, כל המעמיד להם לישראל דיין שאינו הגון--כאילו הקים מצבה, שנאמר "ולא-תקים לך, מצבה, אשר שנא, ה' אלהיך" (דברים טז,כב), ובמקום תלמידי חכמים כאילו נטע אשרה, שנאמר "לא-תטע לך אשרה, כל-עץ:  אצל, מזבח ה' אלהיך--אשר תעשה-לך" (דברים טז,כא).  וכן אמרו חכמים "לא תעשון, איתי:  אלהי כסף ואלהי זהב" (שמות כ,יט)--אלוה הבא בשביל כסף וזהב, זה הדיין שמינוהו מפני עושרו בלבד.

ג,ט  כל דיין שנתן ממון כדי שיתמנה--אסור לעמוד מפניו, וציוו חכמים להקל אותו ולזלזל בו.  ואמרו חכמים, שהטלית שמתעטף בה, תהי בעיניך כמרדעת שלחמור.

ג,י  כך היה דרך החכמים הראשונים, בורחין מלהתמנות; ודוחקין עצמן הרבה שלא יישבו בדין, עד שיידעו שאין שם ראוי כמותן, ושאם יימנעו מן הדין, תתקלקל השורה.  אף על פי כן, לא היו יושבין לדין, עד שמכבידין עליהם העם והזקנים, ופוצרים בם.
 

הלכות סנהדרין פרק ד

ד,א  אחד בית דין הגדול, או  קטנה, או בית דין --צריכין שיהיה כל אחד מהן, סמוך מפי סמוך.  ומשה רבנו סמך יהושוע ביד, שנאמר "ויסמוך את-ידיו עליו, ויצוהו" (במדבר כז,כג).

ד,ב  וכן השבעים זקנים--משה רבנו סמכם, ושרת עליהן שכינה.  ואותן הזקנים סמכו לאחרים, והאחרים לאחרים; ונמצאו הסמוכין איש מפי איש, עד בית דינו , עד בית דינו שלמשה רבנו.  ואחד הנסמך מפי הנשיא, או מפי אחד מן הסמוכין, אפילו לא היה אותו הסמוך  מעולם.

ד,ג  [ב] וכיצד היא הסמיכה לדורות:  לא שיסמכו ידיהן על ראש הזקן, אלא שקורין לו רבי, ואומרין לו הרי אתה סמוך, ויש לך רשות לדון אפילו דיני קנסות.  [ג] ואין סומכין סמיכה זו, שהיא מינוי הזקנים , אלא בשלושה:  והוא שיהיה האחד מהן, סמוך מפי אחרים כמו שביארנו.

ד,ד  אין קרוי אלהים אלא בית דין הגדול, שנסמכו בארץ ישראל בלבד, והם האנשים החכמים הראויין לדון שבדקו אותן בית דין שלארץ ישראל, והמחו אותן וסמכו אותן.

ד,ה  בראשונה, היה כל מי שנסמך סומך תלמידיו.  וחכמים חלקו כבוד לבית הילל הזקן, והתקינו שלא יהיה אדם נסמך אלא ברשות הנשיא, ושלא יהיה הנשיא סומך, אלא אם כן היה אב בית דין עמו, ולא יהיה אב בית דין סומך, אלא אם כן היה הנשיא עמו.  אבל שאר החבורה, יש לכל אחד מהם לסמוך ברשות הנשיא--והוא שיהיו שניים עמו, שהסמיכה אינה בפחות משלושה.

ד,ו  אין סומכין זקנים בחוצה לארץ, ואף על פי שאלו הסומכין נסמכו בארץ.  אפילו היו הסומכין בארץ, והנסמך חוצה לארץ--אין סומכין; ואין צריך לומר, אם היו הסומכין בחוצה לארץ, והנסמכין בארץ.  היו שניהם בארץ--סומכין אותו, אף על פי שאינו עם הסומכין במקום אחד; אלא שולחין לו, או כותבין לו שהוא סמוך, ונותנין לו רשות לדון דיני קנסות, הואיל ושניהם בארץ.  וכל ארץ ישראל שהחזיקו בה עולי מצרים, ראויה לסמיכה.

ד,ז  יש לסומכין לסמוך אפילו מאה בפעם אחת, ודויד המלך סמך שלושים אלף ביום אחד.  [ח] ויש להן למנות לכל מה שירצו, לדברים יחידים--והוא, שיהיה ראוי לכל הדברים.

ד,ח  כיצד:  חכם מופלא, שראוי להורות בכל התורה כולה--יש לבית דין לסמוך אותו וליתן לו רשות לדון, לא להורות באיסור והיתר, או ייתנו לו רשות להורות באיסור והיתר, לא לדון דיני ממונות, או ייתנו לו רשות לזה ולזה, אבל לא לדון דיני קנסות, או לדון דיני קנסות, אבל לא להתיר בכורות במומן, או ייתנו לו רשות להתיר נדרים בלבד, או לראות כתמים.  וכן כל כיוצא בזה.

ד,ט  וכן יש לסומכין ליתן רשות עד זמן ולומר לנסמך, יש לך רשות לדון או להורות, עד שיבוא הנשיא לכאן, או כל זמן שאין את עימנו במדינה.  וכן כל כיוצא בזה.

ד,י  חכם מופלא שהיה סומה בעינו אחת--אף על פי שהוא ראוי לדיני ממונות--אין סומכין אותו לדיני ממונות, מפני שאינו ראוי לכל הדברים.  וכן כל כיוצא בזה.

ד,יא  הרי שלא היה בארץ ישראל אלא סמוך אחד--מושיב שניים בצידו, וסומך שבעים כאחד או זה אחר זה; ואחר כך ייעשה הוא והשבעים בית דין הגדול, ויסמכו בתי דינין אחרים.

ד,יב  נראין לי הדברים, שאם הסכימו כל החכמים שבארץ ישראל למנות דיינין ולסמוך אותן--הרי אלו סמוכין, ויש להן לדון דיני קנסות, ויש להן לסמוך לאחרים.  אם כן, למה היו החכמים מצטערין על הסמיכה, כדי שלא ייבטלו דיני קנסות מישראל:  לפי שישראל מפוזרין, ואי אפשר שיסכימו כולן; ואם היה שם סמוך מפי סמוך, אינו צריך דעת כולן, אלא דן דיני קנסות לכול, שהרי נסמך מפי בית דין.  והדבר צריך הכרע.

ד,יג  [יב] בית דין שנסמכו בארץ ישראל, ויצאו לחוצה לארץ--הרי הם דנין דיני קנסות בחוצה לארץ, כדרך שדנין בארץ:  שהסנהדרין נוהגת בארץ, ובחוצה לארץ--והוא, שיהיו סמוכין בארץ.

ד,יד  [יג] ראשי גליות שבבבל--במקום מלך הן עומדים, ויש להן לרדות את ישראל בכל מקום, ולדון עליהן, בין רצו בין לא רצו:  שנאמר "לא-יסור שבט מיהודה" (בראשית מט,י), אלו ראשי גליות שבבבל.  [יד] וכל דיין הראוי לדון, שנתן לו ראש גלות רשות--יש לו לדון בכל העולם כולו, אף על פי שלא רצו בעלי דינין, בין בארץ בין בחוצה לארץ, אף על פי שאינו דן דיני קנסות.

ד,טו  כל דיין הראוי לדון, שנתנו לו בית דין שבארץ ישראל רשות לדון--יש לו לדון בכל ארץ ישראל ובעירות העומדות על הגבולין, אף על פי שלא רצו בעלי דינין.  אבל בחוצה לארץ, אין רשותן מועלת לו ליכוף את בעלי דינין:  אף על פי שיש לו לדון דיני קנסות בחוצה לארץ, אינו דן אלא למי שרצה לדון אצלו; אבל ליכוף את בעלי דינין ולדון להם, אין לו רשות, עד שייטול רשות מראש גלות.

ד,טז  [טו] מי שאינו ראוי לדון מפני שאינו יודע, או מפני שאינו הגון, שעבר ראש גלות ונתן לו רשות, או שטעו בית דין ונתנו לו רשות--אין הרשות מועלת לו כלום, עד שיהיה ראוי:  שהמקדיש בעל מום למזבח, אין קדושה חלה עליו.
 

הלכות סנהדרין פרק ה

ה,א  אין מעמידין מלך, אלא על פי בית דין שלשבעים ואחד; ואין עושין  קטנה לכל שבט ושבט ולכל עיר ועיר, אלא בית דין שלשבעים ואחד.  ואין דנין לא את השבט שהודח כולו, ולא את נביא השקר, ולא את כוהן גדול בדיני נפשות, אלא בבית דין הגדול; אבל דיני ממונות, בשלושה.

ה,ב  וכן אין נעשה זקן ממרא, ולא עונשין עיר הנידחת, ולא משקין את הסוטה, אלא בבית דין הגדול.  ואין מוסיפין על העיר ועל העזרות, ולא מוציאין למלחמת הרשות ולמדידת החלל, אלא על פי בית דין הגדול:  שנאמר "כל-הדבר הגדול יביאו אליך" (שמות יח,כב).

ה,ג  [ב] אין דנין דיני נפשות בפחות מעשרים ושלושה שהן  קטנה, בין דיני נפשות אדם בין דיני נפשות בהמה; לפיכך אין דנין שור הנסקל, ולא בהמה הנרבעת או הרובעת, אלא בבית דין שלעשרים ושלושה.  אפילו ארי ודוב ונמר וברדלס, שהן תרבות ויש להן בעלים, שהמיתו--מיתתן בעשרים ושלושה.  אבל נחש שהמית, אחד הורג אותו.

ה,ד  [ג] המוציא שם רע--אין דנין אותו תחילה, אלא בבית דין שלעשרים ושלושה, מפני שיש בדינו צד לדיני נפשות, שמא יהיה הדבר אמת ותסקל הבת.  לא נאמנו דברי הבעל, ובא האב לתובעו בקנס--דינו בשלושה.

ה,ה  ומניין שאין דנין דיני נפשות אלא בעשרים ושלושה:  אף על פי שדברי קבלה הן, הרי הוא אומר "ושפטו, העדה . . . והצילו העדה" (במדבר לה,כד-כה)--עדה שופטת, ועדה מצלת.  עדה שופטת והן המחייבין, ועדה מצלת והן המזכין, ואין עדה פחותה מעשרה--הרי עשרים.  ומוסיפין שלושה כדי שיהיה בית דין שקול, ויהיה בו "אחרי רבים--להטות" (שמות כג,ב).

ה,ו  [ד] מכות בשלושה, ואף על פי שאפשר שימות כשמלקין אותו.  [ה] עריפת העגלה בחמישה.  [ז] עיבור השנה בשבעה.  [ו] עיבור החודש בשלושה.  וכל אלו סמוכין כמו שביארנו.

ה,ז  [ח] דיני קנסות--כגון גזילות וחבלות, ותשלומי כפל, ותשלומי ארבעה וחמישה, והאונס, והמפתה, וכיוצא בהן--אין דנין אותן אלא שלושה מומחין, והם הסמוכין בארץ ישראל.  אבל שאר דיני ממונות, כגון הודאות והלואות--אינן צריכין מומחה; אלא אפילו שלושה הדיוטות, ואפילו אחד מומחה דן אותן.  לפיכך דנין בהודאות והלואות וכיוצא בהן, בחוצה לארץ--אף על פי שאין בית דין  לארץ אלהים, שליחות בית דין שלארץ ישראל עושין; ואין להן רשות לדון דיני קנסות בשליחותן.

ה,ח  [ט] אין דנין בית דין  לארץ אלא דינין המצויין תמיד, ויש בהן חסרון כיס--כגון הודאות, והלואות, ומזיק ממון חבירו.  אבל דברים שאינן מצויין, אף על פי שיש בהן חסרון כיס כגון בהמה שחבלה בחברתה, או דברים המצויין, אבל אין בהן חסרון כיס כגון תשלומי כפל--אין דנין אותן דייני חוצה לארץ.

ה,ט  וכן כל הקנסות שקצצו אותן חכמים--כגון תוקע לחבירו, וכסוטר את חבירו, וכיוצא בהן--אין גובין אותן דייני חוצה לארץ.  וכל המשלם חצי נזק--אין גובין אותו דייני חוצה לארץ, חוץ מחצי נזק צרורות, מפני שהוא ממון, ואינו קנס.

ה,י  כל הנישום כעבד, אין גובין אותו דייני חוצה לארץ.  לפיכך אדם שחבל בחברו--אין גובין הנזק והצער והבושת שהוא חייב בהן, דייני חוצה לארץ; אבל שבת וריפוי גובין, מפני שיש בהן חסרון כיס.  וכן הורו הגאונים ואמרו, שמעשים בכל יום לגבות שבת וריפוי בבבל.

ה,יא  בהמה שהזיקה את האדם--אין גובין נזקו דייני חוצה לארץ, מפני שהוא דבר שאינו מצוי.  אבל אדם שהזיק בהמת חבירו--משלם נזק שלם בכל מקום, כמי שקרע כסותו או שיבר כליו או קצץ נטיעותיו.

ה,יב  וכן בהמה שהזיקה בשן ורגל--הואיל והיא מועדת להן מתחילתה--הרי זה דבר מצוי, וגובין אותו דייני חוצה לארץ:  בין שהזיקה בהמה אחרת כגון שנתחככה בה, או אכלה פירות שדרכה לאכלן וכיוצא בזה, בין שהזיקה אוכלין וכלים, שהיא חייבת עליהן נזק שלם--הכול גובין דייני חוצה לארץ.

ה,יג  אבל אם היתה תמה והועדה והזיקה, כגון שנשכה או נגחה או רבצה או בעטה או נגפה--אין גובין את הנזק הזה שלם דייני חוצה לארץ, שאין מועד בחוצה לארץ.  ואפילו הועד בארץ, ויצא לחוצה לארץ והזיק--אין גובין נזקו, מפני שאין זה דבר מצוי.

ה,יד  [יב] ומפני מה אין מועד בחוצה לארץ:  לפי שצריך להעיד בו בפני בית דין, ואין שם בית דין אלא הסמוכין בארץ.  לפיכך אם היו בית דין בחוצה לארץ--כשם שהן דנין דיני קנסות בחוצה לארץ, כך מעידין את הבהמה בפניהם בחוצה לארץ.

ה,טו  [יג] מי שגנב או גזל, גובין ממנו הקרן דייני חוצה לארץ; אבל התוספת, אין גובין אותה.  [יד] ולא כל המשלם על פי עצמו, גובין ממנו דייני חוצה לארץ:  שהרי הפגום והבושת והכופר, משלם אדם על פי עצמו, כגון שאמר פיתיתי בתו שלפלוני--אין גובין אותו דייני חוצה לארץ.

ה,טז  [טו] דיני גרמות אינן כקנסות, וגובין אותן ודנין בהן בחוצה לארץ.  [טז] וכן דין המוסר ממון חבירו--אף על פי שלא עשה מעשה, גובין אותן דייני חוצה לארץ.

ה,יז  מנהג הישיבות בחוצה לארץ--אף על פי שאין גובין שם קנס--מנדין אותו, עד שיפיס לבעל דינו או יעלה עמו לדין לארץ ישראל.  וכיוון שייתן לו שיעור הראוי לו, מתירין נידויו, בין שנתפיס בעל דינו, בין שלא נתפיס.  וכן אם תפס הניזק שיעור מה שראוי לו ליטול, אין מוציאין מידו.

ה,יח  יחיד שהוא מומחה לרבים--אף על פי שהוא דן דיני ממונות יחידי--אין ההודאה בפניו הודאה בבית דין, ואפילו היה סמוך.  אבל השלושה--אף על פי שאינן סמוכין, והרי הן הדיוטות ואין אני קורא בהם אלהים--הרי ההודיה בפניהם, הודיה בבית דין.

ה,יט  וכן הכופר בפניהם, ואחר כך באו עדים--הוחזק כפרן, ואינו יכול לחזור ולטעון כמו שביארנו.  כללו שלדבר--הרי הן לעניין הודאות והלואות וכיוצא בהן, כבית דין הסמוכין לכל הדברים.
 

הלכות סנהדרין פרק ו

ו,א  כל דיין שדן דיני ממונות וטעה--אם טעה בדברים הגלויין הידועין, כגון דינין המפורשין במשנה או בתלמוד--חוזר הדין ומחזירין הדבר כשהיה מקודם, ודנין בו כהלכה.

ו,ב  ואם אי אפשר להחזיר, כגון שהלך זה שנטל הממון שלא כדין למדינת הים, או שהיה אלם, או שטימא דבר הטהור, או שהורה בכשרה שהיא טרפה והאכילה לכלבים, וכיוצא בזה--הרי זה פטור מלשלם:  אף על פי שגרם להזיק, לא נתכוון להזיק.

ו,ג  [ב] טעה בשיקול הדעת, כגון דבר שהוא מחלוקת תנאין או אמוראין, ולא נפסקה הלכה כאחד מהן בפירוש, ועשה כאחד מהן, ולא ידע שכבר פשט המעשה בכל העולם כדברי האחר--אם היה זה הדיין מומחה, ונוטל רשות מראש גלות, או שלא היה נוטל רשות, אבל קיבלו אותו בעלי דינין עליהן--הואיל והוא מומחה, חוזר הדין; ואם אי אפשר להחזיר, פטור מלשלם.

ו,ד  אחד הנוטל רשות מראש גלות, או הנוטל רשות מבית דין שלישראל בארץ ישראל, אבל לא בחוצה לארץ, כמו שביארנו.

ו,ה  [ג] היה הטועה מומחה בית דין, ולא נטל רשות ולא קיבלו אותו בעלי דינין עליהן, או שלא היה מומחה, אבל קיבלו אותו בעלי דינין עליהן לדון להן כדין, וטעה בשיקול הדעת--אם נשא ונתן ביד, מה שעשה עשוי וישלם מביתו.  ואם לא נשא ונתן ביד, יחזור הדין; ואם אי אפשר לחזור, ישלם מביתו.

ו,ו  [ד] אבל מי שאינו מומחה, ולא קיבלו אותו בעלי דינין--אף על פי שנטל רשות--הרי זה בכלל בעלי זרוע, ואינו בכלל הדיינין.  לפיכך אין דיניו דין, בין טעה בין לא טעה; וכל אחד מבעלי דינין--אם רצה, חוזר ודן בפני בית דין.

ו,ז  ואם טעה, ונשא ונתן ביד--חייב לשלם מביתו, וחוזר ולוקח מבעל דין זה שנתן לו שלא כהלכה.  ואם אין לו להחזיר, או שטימא, או שהאכיל דבר המותר לכלבים--ישלם כדין כל גורם להזיק, שזה מתכוון להזיק הוא.

ו,ח  [ה] דיין שטעה, וחייב שבועה למי שאינו חייב בה, ועשה זה פשרה עם בעל דינו כדי שלא יישבע, ואחר כך ידע שאינו בן שבועה--אף על פי שקנו מידו על הפשרה, אינה כלום:  שלא קיבל עליו ליתן לו או למחול לו, אלא כדי שייפטר משבועה שחייבו בה הטועה; וכל קנין בטעות, חוזר.  וכן כל כיוצא בזה.

ו,ט  [ו] שניים שנתעצמו בדין--אחד אומר נדון כאן, ואחד אומר נעלה לבית דין הגדול שמא יטעו אלו הדיינין ויוציאו ממון שלא כדין--כופין אותו, ודן בעירו.  ואם אמר כתבו ותנו לי מאיזה טעם דנתוני, שמא טעיתם--כותבים ונותנין לו, ואחר כך מוציאין ממנו.  ואם הוצרך דבר לשאול מבית דין הגדול שבירושלים--כותבין ושולחין ושואלין, ודנין להם בעירם כפי מה שיבוא בכתב בית דין הגדול.

ו,י  [ז] במה דברים אמורים, בשאר הדינין שזה טוען וזה טוען, או בשאמר המלווה נדון כאן והלווה אומר נלך לבית דין הגדול.  אבל אם אמר המלווה נלך לבית דין הגדול--כופין את הלווה ועולה עמו, שנאמר "עבד לווה, לאיש מלוה" (משלי כב,ז).

ו,יא  וכן אם טען זה שהזיקו או גזלו, ורצה הטוען לעלות--כופין בית דין שבעירו את הנטען לעלות עמו.  וכן כל כיוצא בזה.

ו,יב  [ח] במה דברים אמורים, בשהיו שם עדים או ראיה לנגזל או לניזק או למלווה; אבל טענה ריקנית, אין מחייבין את הנטען לצאת כלל, אלא נשבע במקומו, ונפטר.

ו,יג  [ט] וכן הדין בזמן הזה, שאין שם בית דין גדול, אבל יש מקומות שיש בהן חכמים גדולים מומחין לרבים, ומקומות שיש בהן תלמידים שאינן כמותן:  אם אמר המלווה, נלך למקום פלוני שבארצו לפני פלוני הגדול, ונדון לפניו בדין זה--שכופין את הלווה, והולך עמו.  וכך היו מעשים בספרד בכל יום.
 

הלכות סנהדרין פרק ז

ז,א  אחד מבעלי דינין שאמר פלוני ידון לי, ואמר בעל דינו פלוני ידון לי--הרי אלו שני הדיינין שבירר זה אחד וזה אחד, בוררין להן דיין שלישי; ושלושתן דנין לשניהן, שמתוך כך יצא הדין לאמיתו.  אפילו היה האחד שביררו בעל הדין חכם גדול וסמוך, אינו יכול ליכוף את בעל דינו שידון אצל זה, אלא גם הוא בורר מי שירצה.

ז,ב  מי שקיבל עליו קרוב או פסול, בין להיותו דיין בין להיותו עליו עד, אפילו קיבל אחד מן הפסולים בעבירה כשני עדים כשרים להעיד עליו, או כשלושה בית דין מומחין לדון לו--בין שקיבל על עצמו לאבד זכייותיו ולמחול מה שהוא טוען על פיהם, בין שקיבל שייתן כל מה שיטעון עליו חבירו בעדות זה הפסול או בדיניו--אם קנו מידו על זה, אינו יכול לחזור בו; ואם לא קנו מידו, יש לו לחזור בו עד שייגמר הדין.  נגמר הדין, והוציא הממון בדין זה הפסול או בעדותו--אינו יכול לחזור בו.

ז,ג  וכן מי שנתחייב לחבירו שבועה בבית דין, ואמר לו השבע לי בחיי ראשך והפטר, או השבע לי בחיי ראשך ואני אתן לך כל מה שתטעון--אם קנו מידו, אינו יכול לחזור בו; ואם לא קנו מידו, יש לו לחזור בו עד שייגמר הדין.  נגמר הדין, ונשבע כמו שאמר לו--אינו יכול לחזור בו, וחייב לשלם.

ז,ד  והוא הדין למי שנתחייב שבועת היסת, והפכה--אם קנו מידו, או אם נשבע זה שנהפכה עליו--אינו יכול לחזור בו.  [ה] והוא הדין למי שלא היה חייב שבועה, ואמר אני אשבע לך שבועה חמורה--אם קנו מידו, אינו יכול לחזור בו; ואם לא קנו מידו--אף על פי שקיבל בבית דין--חוזר, עד שייגמר הדין וישבע.

ז,ה  [ו] מי שנתחייב בדין, והביא עדים או ראיה לזכותו--סותר את הדין, וחוזר הדין:  אף על פי שכבר נגמר הדין, כל זמן שהוא מביא ראיה, סותר.

ז,ו  אמרו לו הדיינין, כל ראיות שיש לך הבא מכאן ועד שלושים יום--אף על פי שהביא ראיה לאחר שלושים יום, סותר את הדין:  מה יעשה--לא מצא בתוך שלושים יום, ומצא לאחר שלושים יום.

ז,ז  אבל אם סתם את טענותיו, אינו סותר.  כיצד:  אמרו לו יש לך עדים, אמר אין לי עדים, יש לך ראיה, אמר אין לי ראיה, ודנו אותו, וחייבוהו--כיון שראה שנתחייב, אמר קרבו פלוני ופלוני והעידוני, או שהוציא ראיה מתוך אפונדתו--אין זה כלום, ואין משגיחין על עדיו ולא על ראיתו.

ז,ח  במה דברים אמורים, בשהייתה הראיה אצלו והעדים עמו במדינה.  אבל אם אמר אין לי עדים ואין לי ראיה, ולאחר מכאן באו לו עדים ממדינת הים, או שהייתה החמת שלאביו שיש בה השטרות מופקדת ביד אחרים, ובא זה שהפיקדון אצלו והוציא לו ראיתו--הרי זה מביא וסותר.

ז,ט  ומפני מה סותר--מפני שיכול לטעון ולומר, זה שאמרתי אין לי עדים ולא ראיה, מפני שלא היו מצויין אצלי.  וכל זמן שיכול לטעון ולומר, מפני כך וכך אמרתי אין לי עדים ואין לי ראיה, והיה ממש בדבריו--הרי זה לא סתם טענותיו, וסותר.

ז,י  לפיכך אם פירש ואמר, אין לי עדים כלל, לא הנה ולא במדינת הים, ולא ראיה כלל, לא בידי ולא ביד אחרים--אינו יכול לסתור.

ז,יא  [ט] במה דברים אמורים, בגדול שנתחייב והביא ראיה ועדים אחר שסתם טענותיו.  אבל יורש שהיה קטן כשמת מורישו, ובאו עליו טענות מחמת מורישו אחר שהגדיל, ואמר אין לי עדים ואין לי ראיה, ואחר שיצא חייב מבית דין אמרו לו אחרים, אנו יודעין לאביך עדות שתסתור בה דין זה, או אמר לו אחד, מורישך הפקיד אצלי ראיה זו--הרי זה מביא מיד וסותר:  שאין היורש הקטן, יודע כל ראיות מורישו.

ז,יב  [י] מי שקנו מידו שאם לא יבוא ביום פלוני וישבע, יהיה חבירו נאמן בטענותיו וייטול כל מה שטען בלא שבועה, או שאם לא יבוא ביום פלוני וישבע וייטול, איבד את זכותו ואין לו כלום וייפטר חבירו, ועבר היום, ולא בא--נתקיימו התנאין, ואבדה זכותו.  ואם הביא ראיה שהיה אנוס באותו היום, הרי זה פטור מקנין זה; וישבע כשיתבענו חבירו, כשהיה מקודם.  וכן כל כיוצא בזה.
 

הלכות סנהדרין פרק ח

ח,א  בית דין שנחלקו, מקצתן אומרים זכאי ומקצתן אומרים חייב--הולכין אחר הרוב, וזו מצות עשה שלתורה:  שנאמר "אחרי רבים--להטות" (שמות כג,ב).

ח,ב  במה דברים אמורים, בדיני ממונות, ובשאר דיני איסור והיתר, וטמא וטהור, וכיוצא בהן.  אבל בדיני נפשות--אם נחלקו בזה החוטא אם ייהרג, או לא ייהרג--אם היו הרוב מזכין, זכאי; ואם היו הרוב מחייבין--אינו נהרג, עד שיהיו המחיבין יתר על המזכין שניים.

ח,ג  מפי השמועה למדו, שעל זה הזהיר בתורה ואמר "לא-תהיה אחרי-רבים, לרעות" (שמות כג,ב).  כלומר אם היו הרוב נוטין לרעה, להרוג--לא תהיה אחריהם, עד שיטו הטיה גדולה ויוסיפו המחיבין שניים:  שנאמר "לנטות אחרי רבים--להטות" (שם)--הטותך לטובה, על פי אחד; ולרעה, על פי שניים.  וכל אלו הדברים, קבלה הם.

ח,ד  [ב] בית דין  שנחלקו--שניים אומרים זכאי ואחד אומר חייב, הרי זה זכאי; שניים אומרים חייב ואחד אומר זכאי, הרי זה חייב.  אחד אומר זכאי ואחד אומר חייב, ואחד אומר איני יודע, או שאמרו שניים זכאי או חייב, והשלישי אומר איני יודע--יוסיפו שניים.

ח,ה  נמצאו חמישה נושאין ונותנין בדבר:  אמרו שלושה מהם זכאי ושניים חייב, הרי זה זכאי; אמרו שלושה חייב ושניים זכאי, הרי זה חייב; אמרו שניים זכאי ושניים חייב, ואחד אומר איני יודע--מוסיפין שניים.

ח,ו  אבל אם אמרו ארבעה זכאי או חייב, ואחד אומר איני יודע, או שאמרו שלושה זכאי ואחד חייב, ואמר אחד איני יודע--בין שהיה זה שאמר איני יודע הוא שאמר איני יודע בתחילה, בין שאמר אחר--הולכים אחר הרוב.  היו מחצה למחצה, ואחד אומר איני יודע--הרי אלו מוסיפין שניים אחרים; וכן אם נסתפק הדבר--מוסיפין והולכין, עד שבעים ואחד.

ח,ז  הגיעו לשבעים ואחד--אמרו חמישה ושלושים חייב וחמישה ושלושים זכאי, ואחד אומר איני יודע--נושאין ונותנין עמו עד שיחזור לדברי הצד האחד, ונמצאו שישה ושלושים מזכין או מחייבין.  ואם לא חזר, לא הוא ולא אחד מהן--הרי הדבר ספק, ומעמידין את הממון בחזקת בעליו.

ח,ח  [ג] כל מי שאמר איני יודע--צריך ליתן טעם לדבריו, ולהודיע מאיזה טעם בא לו הספק, כדרך שמראה המזכה מאיזה טעם מזכה, והמחייב מאיזה טעם מחייב.
 

הלכות סנהדרין פרק ט

ט,א   שפתחו כולן בדיני נפשות תחילה, ואמרו כולן חייב--הרי זה פטור:  עד שיהיו שם מקצת מזכין שיהפכו בזכותו, וירבו המחיבין; ואחר כך ייהרג.

ט,ב   קטנה שנחלקו בדיני נפשות--שנים עשר אומרים זכאי, ואחד עשר אומרים חייב--הרי זה זכאי.  שנים עשר אומרים חייב, ואחד עשר אומרים זכאי, או שאמרו אחד עשר זכאי ואחד עשר חייב, ואחד אומר איני יודע, אפילו שניים ועשרים מזכין או מחייבין, והאחד אומר איני יודע--יוסיפו שניים.

ט,ג  זה שאמר איני יודע--הרי הוא כמי שאינו, שהרי אינו חוזר ומלמד חובה, ונמצאו אחר התוספת ארבעה ועשרים, חוץ מזה המסתפק.  אמרו שנים עשר זכאי, ושנים עשר חייב--הרי זה זכאי.  אחד עשר אומרים זכאי, ושלושה עשר אומרים חייב--אף על פי שהאחד מן הראשונים אמר איני יודע--הרי זה חייב, שהרי המחיבין רבו בשניים.

ט,ד  אמרו שנים עשר זכאי, ושנים עשר חייב, ואחד אומר איני יודע--מוסיפין שניים אחרים.  וכן מוסיפין והולכין, עד שירבו המזכין אחד ויהיה זכאי, או ירבו המחיבין שניים או יתר ויהיה חייב.  היו אלו כנגד אלו ואחד אומר איני יודע, או שהיו המחיבין יתר אחד בלבד--מוסיפין והולכין, עד שבעים ואחד.

ט,ה  הגיעו לשבעים ואחד--שישה ושלושים אומרים זכאי, וחמישה ושלושים אומרים חייב--הרי זה זכאי.  שישה ושלושים אומרים חייב, וחמישה ושלושים אומרים זכאי--דנין אלו כנגד אלו עד שייראה אחד מהן דברי חבירו, ומזכין אותו או מחייבין אותו.  ואם לא ראה--גדול שבדינין אומר נזדקן הדין, ופוטרין אותו.

ט,ו  חמישה ושלושים אומרים חייב וחמישה ושלושים אומרים זכאי, ואחד אומר איני יודע--פוטרין אותו.  ארבעה ושלושים אומרים זכאי, ושישה ושלושים אומרים חייב, ואחד אומר איני יודע--חייב, שהרי רבו המחיבין שניים.

ט,ז  [ג] בית דין הגדול שבאה להן מחלוקת, בין בדיני נפשות בין בדיני ממונות, בין בדין מדיני תורה--אין מוסיפין עליהן, אלא דנין אלו כנגד אלו, והולכין אחר הרוב שלהן.  ואם בדין אחד מן הנהרגין בפניהם נחלקו--דנין אלו כנגד אלו, עד שיפטרו אותו או יתחייב.
 

הלכות סנהדרין פרק י

י,א  אחד מן הדיינין בדיני נפשות שהיה מן המזכין, או מן המחיבין, לא מפני שאמר דבר הנראה לו בדעתו, אלא נטה אחר דברי חבירו--הרי זה עובר בלא תעשה, ועל זה נאמר "לא-תענה על-ריב, לנטות" (שמות כג,ב):  מפי השמועה אמרו, שלא תאמר בשעת מנין, דיי שאהיה כאיש פלוני, אלא אמור מה שבפניך.

י,ב  ובכלל לאו זה, שלא יחזור המלמד זכות בדיני נפשות ללמד חובה, שנאמר "לא-תענה על-ריב, לנטות" (שמות כג,ב).  במה דברים אמורים, בשעת משא ומתן; אבל בשעת גמר דין, יש למלמד זכות לחזור ולהמנות עם המחיבין.

י,ג  תלמיד שהיה מזכה, ומת--רואין אותו כאילו הוא מזכה במקומו.  [ד] אמר אחד יש לי ללמד זכות, ונשתתק או מת קודם שילמד זכות ויאמר מאיזה טעם מזכה--הרי זה כמי שאינו.  [ה] שניים שאמרו טעם אחד--אפילו משני מקראות, אין נמנין אלא באחד.

י,ד  [ו] ומפי השמועה למדו, שאין מתחילין בדיני נפשות מן הגדול--שמא יסמכו השאר על דעתו, ולא יראו עצמן כדאי לחלוק עליו:  אלא יאמר כל אחד דבר הנראה לו בדעתו.  [ז] וכן אין פותחין בדיני נפשות לחובה, אלא לזכות.  כיצד:  אומרים לזה שחטא, אם לא עשית דבר זה שהעידו בו עליך, אל תירא מדבריהם.

י,ה  [ח] אמר אחד מן התלמידים בדיני נפשות, יש לי ללמד עליו חובה--משתקין אותו.  אמר יש לי ללמד עליו זכות, מעלין אותו עימהן לסנהדרין:  אם יש בדבריו ממש--שומעין לו, ואינו יורד משם לעולם; ואם אין ממש בדבריו, אינו יורד משם כל היום כולו.  אפילו אמר הנידון עצמו, יש לי ללמד על עצמי זכות--שומעין לו, ועולה למניין:  והוא, שיהיה בדבריו ממש.

י,ו  [ט] בית דין שטעו בדיני נפשות, וחייבו את הפטור וגמרו דינו להריגה, ונראה להם הטעם שיסתרו בו את דינו, כדי לזכותו--סותרין, וחוזרין ודנין אותו.  אבל אם טעו, ופטרו את המחוייב הריגה--אין סותרין את דינו, ואין מחזירין אותו.

י,ז  במה דברים אמורים, בשטעו בדבר שאין  מודין בו.  אבל אם טעו בדבר  מודין בו, מחזירין אותו לחובה.

י,ח  כיצד:  אמרו הבא על הערוה שלא כדרכה פטור, ופטרוהו--מחזירין אותו, וממיתין אותו; אבל אם אמרו המערה שלא כדרכה פטור, ופטרוהו--אין מחזירין אותו.  וכן כל כיוצא בזה.
 

הלכות סנהדרין פרק יא

יא,א  מה בין דיני ממונות לדיני נפשות:  דיני ממונות, בשלושה; דיני נפשות, בעשרים ושלושה.  דיני ממונות, פותחין בין לזכות בין לחובה; דיני נפשות, פותחין לזכות כמו שביארנו, ואין פותחין לחובה.  דיני ממונות, מטין על פי עד אחד, בין לזכות בין לחובה; ודיני נפשות, מטין על פי עד אחד לזכות, ועל פי שניים לחובה.

יא,ב  דיני ממונות, מחזירין בין לזכות בין לחובה; ודיני נפשות, מחזירין לזכות, ואין מחזירין לחובה כמו שביארנו.  דיני ממונות, הכול ראויין ללמד זכות או חובה, בין הדיינים בין התלמידים; ודיני נפשות, הכול מלמדין זכות, ואפילו תלמידים, ואין מלמד חובה אלא הדיינים.

יא,ג  דיני ממונות, הדיין המלמד חובה חוזר ומלמד זכות, והמלמד זכות חוזר ומלמד חובה; דיני נפשות, המלמד חובה חוזר ומלמד זכות, אבל המלמד זכות אינו יכול לחזור וללמד חובה, אלא בשעת גמר דין, יש לו לחזור ולהמנות עם המחייבין כמו שביארנו.

יא,ד  דיני ממונות, דנין ביום וגומרין בלילה; דיני נפשות, דנין ביום וגומרין ביום.  דיני ממונות, גומרין בו ביום, בין לזכות בין לחובה; דיני נפשות, גומרין בו ביום לזכות, וביום שלאחריו לחובה.  [ב] לפיכך אין דנין דיני נפשות לא ערב שבת, ולא ערב יום טוב--שמא יתחייב, ואי אפשר להרגו למחר, ואסור לענות את דינו, ולהניחו לאחר השבת; אלא אוסרין אותו עד אחד בשבת, ומתחילין בדינו.

יא,ה  [ג] דיני ממונות, אף על פי שדנין אותן בכל יום מן התורה, שנאמר "ושפטו את-העם, בכל-עת" (שמות יח,כב; שמות יח,כו), מדבריהם שאין דנין בערב שבת.

יא,ו  [ד] אחד דיני נפשות, ואחד דיני מלקייות, ואחד דיני גלות--כל הדרכים האלו שווין בהן, אלא שהמלקות בשלושה.  ואין אחד מהן בשור הנסקל, חוץ מדבר אחד, שדיניו בעשרים ושלושה.

יא,ז  [ה] המסית, אין דיניו כשאר דיני נפשות:  מכמנין לו העדים, ואינו צריך התראה כשאר הנהרגין.  ואם יצא מבית דין זכאי, ואמר אחד יש לי ללמד עליו חובה--מחזירין אותו; יצא חייב, ואמר אחד יש לי ללמד עליו זכות--אין מחזירין אותו.  ואין טוענין למסית.  ומושיבין בדינו סריס וזקן ומי שאין לו בנים, כדי שלא ירחמו עליו:  שהאכזריות על אלו שמטעין את העם אחר ההבל--רחמים היא בעולם, שנאמר "למען ישוב ה' מחרון אפו, ונתן-לך רחמים" (דברים יג,יח).

יא,ח  [ו] דיני ממונות, והטמאות והטהרות--מתחילין מן הגדול שבדינין, ושומעין את דבריו; ודיני נפשות--מתחילין מן הצד, ואין שומעין דברי הגדול אלא באחרונה.

יא,ט  [ז] דיני ממונות, וכן הטמאות והטהרות--אב ובנו, הרב ותלמידו--מונין אותן בשניים.  ודיני נפשות, ומכות, וקידוש החודש, ועיבור השנה--אב ובנו, הרב ותלמידו--מונין אותן באחד.

יא,י  [ח] זה שאנו מונין האב עם הבן, בין באחד בין בשניים:  כגון שהיה אחד מהן בסנהדרין, והשני היה מן התלמידים שאמר יש לי ללמד זכות או חובה--שומעין דבריו, ונושאין ונותנין עמו ונמנין עמו.  [ט] ובשעת גמר דין, אין גומרין את דינו בקרובים, שהדינין הקרובים פסולין לדין, כמו שיתבאר.

יא,יא  [י] תלמיד שהיה חכם ומבין, והיה מחוסר קבלה--הרי רבו מוסר לו הקבלה שהוא צריך לה בדין זה, והוא דן עמו בדיני נפשות.

יא,יב  [יא] הכול כשרים לדון דיני ממונות, אפילו גר--והוא, שתהיה אמו מישראל; וגר דן את חבירו הגר, אף על פי שאין אמו מישראל.  וכן הממזר, והסומה באחת מעיניו--כשר לדון דיני ממונות.  אבל בדיני נפשות--אין דנין אותן אלא כוהנים לויים  המשיאין לכהונה, ולא יהיה אחד מהן סומה אפילו באחת כמו שביארנו.
 

הלכות סנהדרין פרק יב

יב,א  כיצד דנין דיני נפשות:  כשיבואו עדים לבית דין, ואומרים ראינו זה או פלוני שעבר עבירה פלונית--אומרין להן, מכירין אתם אותו, התריתם בו; אם אמרו אין אנו מכירין אותו, או נסתפק לנו, או שלא התרו בו--הרי זה פטור.

יב,ב  אחד תלמיד חכמים, ואחד עם הארץ--צריך התראה:  שלא ניתנה התראה אלא להבחין בין שוגג למזיד, שמא שוגג היה.

יב,ג  וכיצד מתרין בו:  אומרין לו פרוש, או אל תעשה, שזו עבירה היא, וחייב אתה עליה מיתת בית דין, או מלקות.  אם פירש, פטור.  וכן אם שתק, או הרכין בראשו--פטור; אפילו אמר יודע אני, פטור:  עד שיתיר עצמו למיתה, ויאמר על מנת כן אני עושה; ואחר כך ייהרג.

יב,ד  וצריך שיעבור ויעשה תיכף להתראה, בתוך כדי דיבור; אבל אחר כדי דיבור, צריך התראה אחרת.  ובין שהתרה בו אחד מן העדים, או שהתרה בו אחר בפני עדים--אפילו אישה או עבד, אפילו שמע קול המתרה ולא ראהו, ואפילו התרה בעצמו--הרי זה נהרג.

יב,ה  [ג] אמרו העדים היתה לו התראה, ומכירין אנו אותו--מאיימין בית דין עליהן.  וכיצד מאיימין על עדי נפשות:  אומרין להן שמא תאמרו מאומד ומשמועה, עד מפי עד, מפי אדם נאמן שמענו, או שמא אין אתם יודעים שסופינו לבדוק אתכם בדרישה וחקירה.

יב,ו  היו יודעין שלא כדיני ממונות, דיני נפשות:  דיני ממונות, אדם נותן ממונו ומתכפר לו; דיני נפשות, דמו ודם זרעותיו תלויין בו עד סוף העולם, שהרי לקין נאמר "קול דמי אחיך, צועקים" (בראשית ד,י), דמו ודם זרעותיו.

יב,ז  לפיכך נברא אדם יחידי בעולם--ללמד שכל המאבד נפש אחת, מעלין עליו כאילו איבד עולם מלא, וכל המקיים נפש אחת, מעלין עליו כאילו קיים עולם מלא.

יב,ח  הרי כל באי העולם, בצורת אדם הראשון הן נבראין, ואין פני אחד מהן, דומה לפני חבירו; לפיכך כל אחד ואחד יכול לומר, בשבילי נברא העולם.

יב,ט  שמא תאמרו מה לנו ולצרה זו, הלוא כבר נאמר "והוא עד, או ראה או יודע . . ." (ויקרא ה,א); או שמא תאמרו מה לנו ולחוב בדמו שלזה, והלוא כבר נאמר "ובאבוד רשעים רינה" (משלי יא,י).

יב,י  אם עמדו בדבריהם--מכניסין את הגדול שבעדים, ובודקין אותו בדרישה ובחקירה כמו שיתבאר בהלכות עדות.  נמצאת עדותו מכוונת--מכניסין את השני, ובודקין אותו כראשון; ואפילו היו העדים מאה, בודקין כל אחד ואחד בדרישה וחקירה.

יב,יא  נמצאו דברי כל העדים מכוונין--פותחין בזכות כמו שביארנו, ואומרין לו אם לא חטאת אל תירא מדבריהם; ודנין אותו.  אם מצאו לו זכות, פוטרין אותו; ואם לא מצאו לו זכות, אוסרין אותו עד למחר.

יב,יב  ובו ביום מזדוגין הסנהדרין זוגות זוגות, לעין בדינו; וממעטין במאכל, ואין שותין יין כל אותו היום, ונושאין ונותנין בדבר כל הלילה, כל אחד ואחד עם זוג שלו או עם עצמו בביתו.

יב,יג  ולמחרת משכימין לבית דין, המזכה אומר אני הוא המזכה, ומזכה אני במקומי; והמחייב אומר אני מחייב במקומי, או חזרתי ואני מזכה.  ואם טעו בדבר, ולא ידעו מי הם שחייבו או זכו מטעם אחד שאינן נחשבין אלא באחד כמו שביארנו--הרי סופרי הדיינין מזכירין אותן, שהרי הן כותבין טעם שלכל אחד ואחד.

יב,יד  ומתחילין בדינו:  אם מצאו לו זכות, פטרוהו; ואם הוצרכו להוסיף, מוסיפין.  רבו המחיבין, ונתחייב--מוציאין אותו להרגו.  ומקום שהורגין בו בית דין--יהיה חוץ לבית דין, ורחוק מבית דין:  שנאמר "הוצא את-המקלל, אל-מחוץ למחנה" (ויקרא כד,יד).  וייראה לי שיהיה רחוק, כמו שישה מילין, כמה שהיה בין בית דינו שלמשה רבנו שהיה לפני אהל מועד, ובין סוף מחנה ישראל.

יב,טו  [ד] מי שנגמר דינו--אין משהין אותו, אלא ייהרג ביומו.  אפילו היתה עוברה--אין ממתינין לה, עד שתלד, ומכין אותה כנגד בית ההריון, עד שימות הוולד תחילה.  אבל אם ישבה על המשבר--ממתינין לה, עד שתלד.  וכל אישה שתהרג, מותר ליהנות .

יב,טז  [ה] מי שהיה יוצא ליהרג, והיה זבחו זבוח--אין הורגין אותו, עד שמזין עליו מדם חטאתו ואשמו.  ואם נגמר דינו, ועדיין לא נשחט הזבח--אין ממתינין לו עד שיקריבו עליו קרבנו, שאין מענין את הדין.
 

הלכות סנהדרין פרק יג

יג,א  מי שנגמר דינו למיתה--מוציאין אותו מבית דין, ואחד עומד על פתח בית דין והסודרין בידו, והסוס רחוק ממנו, והכרוז יוצא לפניו:  פלוני יוצא ליהרג במיתה פלונית על שעבר על עבירה פלונית במקום פלוני בזמן פלוני, ופלוני ופלוני עדיו--מי שיודע לו זכות, יבוא וילמד.  אמר אחד יש לי ללמד עליו זכות--זה מניף בסודרין, וזה הרוכב על הסוס רץ ומחזיר את הנידון לבית דין.  אם נמצא לו זכות, פוטרין אותו; ואם לאו, יחזור ויצא להריגה.

יג,ב  אמר הוא עצמו, יש לי ללמד על עצמי זכות--אף על פי שאין ממש בדבריו, מחזירין אותו פעם ראשונה ושנייה:  שמא מפני הפחד נסתתמו טענותיו; וכשיחזור לבית דין, תתישב דעתו ויאמר טעם.  החזירוהו, ולא נמצא ממש בדבריו--מוציאין אותו פעם שלישית.

יג,ג  אמר בשלישית, יש לי ללמד על עצמי זכות--אם יש ממש בדבריו--מחזירין אותו, אפילו כמה פעמים.  לפיכך מוסרין לו שני תלמידי חכמים, ששומעין דבריו בדרך:  אם יש בדבריו ממש, מחזירין אותו; ואם לאו, אין מחזירין אותו.

יג,ד  אם לא נמצא לו זכות, מוציאין אותו; ועדיו--הם שהורגין אותו, בכל מיתה שיתחייב בה.  ורוצח שלא הרגוהו עדיו--חייבין בית דין להמיתו, ביד כל אדם.

יג,ה  רחוק ממקום ההריגה בעשר אמות, אומרין לו התודה:  שכן דרך כל המומתין, מתוודין; וכל המתוודה, יש לו חלק בעולם הבא.  אם אינו יודע להתוודות--אומרין לו אמור, תהיה מיתתי כפרה על כל עוונותי.  אפילו ידע בעצמו ששקר העידו עליו, כך הוא מתוודה.

יג,ו  [ב] ואחר שמתודה, משקין אותו קורט שללבונה בכוס שליין, כדי שתיטרף דעתו עליו וישתכר, ואחר כך ייהרג במיתה שהוא חייב בה.

יג,ז  [ג] זה היין והלבונה, והאבן שיסקל בה הנסקל, והסייף שיהרג בו הנהרג, והסודר שחונקין בו הנחנק, והעץ שתולין עליו הנתלה, והסודר שמניפין בו לפני הרוגי בית דין, והסוס שרץ עליו להצילו--הכול באין משלציבור; ומי שרצה להתנדב, יתנדב.

יג,ח  [ד] אין בית דין יוצאין אחר הנהרג.  וכל בית דין שהרגו נפש, אסורין לאכול באותו היום--הרי זה בכלל "לא תאכלו, על-הדם" (ויקרא יט,כו).  ואין מברין הקרובים על הרוגי בית דין, משום "לא תאכלו, על-הדם".  ודברים אלו אסורין, ואין בהן מלקות.

יג,ט  [ה] מי שנתחייב מיתה בחולו שלמועד--מעינין בדינו, ואוכלין בית דין ושותין; ואחר כך גומרין דינו סמוך לשקיעת החמה, והורגין אותו.

יג,י  [ו] הרוגי בית דין--אין מתאבלין עליהן, ובאין קרוביהם ושואלים את שלום העדים ואת שלום הדיינין, להודיע שאין בליבם עליהם כלום, שדין אמת דנו.  ואף על פי שאין נוהגין אבל--הרי הן אוננין עליהן, שאין אנינה אלא בלב.

יג,יא  [ז] מי שנגמר דינו וברח, ובא לבית דין אחר--אין סותרין את דינו; אלא כל מקום שיעמדו שניים ויאמרו, מעידים אנו את איש פלוני שנגמר דינו בבית דינו שלפלוני, ופלוני ופלוני עדיו--הרי זה ייהרג.

יג,יב  במה דברים אמורים, ברוצח.  אבל שאר חייבי מיתות--עד שיבואו עדיו הראשונים, ויעידו שנגמר דינו, ויהרגוהו בידם:  והוא שיעידו, בבית דין שלעשרים ושלושה.

יג,יג  [ח] מי שנגמר דינו בבית דין שהיו בחוצה לארץ, וברח לבית דין שבארץ ישראל--סותרין את דינו על כל פנים.  ואם היו אותו בית דין עצמן שנגמר דינו בפניהם--אין סותרין את דינו, אף על פי שגמרוהו בחוצה לארץ, והם עתה בארץ ישראל.
 

הלכות סנהדרין פרק יד

יד,א  ארבע מיתות נמסרו לבית דין--סקילה, ושריפה, והריגה בסיף, וחנק.  סקילה ושריפה, מפורשין הן בתורה.  ומפי משה רבנו למדו, שכל מיתה האמורה בתורה סתם, חנק.  וההורג את חבירו, מיתתו בסיף; וכן אנשי עיר הנידחת, מיתתן בסיף.

יד,ב  כל מיתה מהן--מצות עשה היא לבית דין, להרוג בה מי שנתחייב בה.  ואין רשות למלך להרוג באחת מהן, אלא בסיף בלבד.

יד,ג  כל מחוייב מיתת בית דין שלא המיתו אותו בית דין--ביטלו מצות עשה, ולא עברו על מצות לא תעשה:  חוץ מן המכשף, שאם לא המיתו אותו--עברו על מצות לא תעשה, שנאמר "מכשפה, לא תחייה" (שמות כב,יז).

יד,ד  סקילה חמורה מן השריפה, ושריפה חמורה מן הסייף, והסייף חמור מן החונק.  וכל מי שנתחייב בשתי מיתות, נדון בחמורה:  בין שעבר שתי עבירות זו אחר זו, בין שעבר עבירה אחת שחייב עליה שתי מיתות; אפילו נגמר דינו לקלה, ואחר כך עבר על החמורה ונגמר דינו--נדון בחמורה.  [ה] ואחד האיש ואחד האישה, דנין אותן בארבע המיתות.

יד,ה  [ו] כל חייבי מיתות שנתערבו זה בזה, יידון כל אחד מהן בקלה שבהן.  [ז] מי שנגמר דינו שנתערב עם שאר העם, ולא נודע מי הוא מאלו, או מי שלא נגמר דינו, שנתערב במי שנגמר דינו ולא נודע מי הוא--כולן פטורין, לפי שאין גומרין דינו שלאדם אלא בפניו.

יד,ו  [ח] מי שעמד על נפשו, ולא יכלו בית דין לאסור אותו עד שימיתוהו במיתה שהוא חייב בה--הורגין אותו עדיו בכל מיתה שיכולין להמית אותו בה, מאחר שנגמר דינו; ואין רשות לשאר העם להמית אותו תחילה.  לפיכך אם נקטעה יד העדים, פטור; ואם היו העדים גידמין מתחילה, ייהרג ביד אחרים.

יד,ז  במה דברים אמורים, בשאר מחוייבי מיתות בית דין, חוץ מן הרוצח.  אבל הורג נפש שנגמר דינו--רודפין אחריו בכל דבר וביד כל אדם, עד שממיתין אותו.

יד,ח  [ט] כל הרוגי בית דין--אין קוברין אותם בקברות אבותיהם בכלל ישראל, אלא שתי קברות מתקנין להן בית דין:  אחת לנסקלין ולנשרפין, ואחת לנהרגין ולנחנקין.  ודבר זה, הלכה מפי השמועה.  נתאכל הבשר--היו מלקטין את העצמות, וקוברין אותן בקברות אבותיהם.  ויש לקרוביהן לעשות להם ארון ותכריכין.

יד,ט  [י] צריכין בית דין להתישב בדיני נפשות, ולהמתין ולא יאיצו.  וכל בית דין שהרגו נפש בשבע שנים, הרי אלו חבלנין.  ואף על פי כן, אם אירע להם להרוג בכל יום ויום--הורגין; אבל אין דנין לעולם שניים ביום אחד, אלא דנין זה היום והשני למחר.

יד,י  היו שניהם בעבירה אחת ומיתה אחת, כגון נואף עם נואפת--דנין שניהן ביום אחד.  לפיכך אם היה הנואף בועל בת כוהן--הואיל והוא בחנק והיא בשריפה, אין הורגין שניהן ביום אחד.

יד,יא  אין דנין דיני נפשות, אלא בפני הבית--והוא שיהיה בית דין הגדול, שם בלשכה שבמקדש:  שנאמר בזקן ממרא "לבלתי שמוע אל-הכוהן . . . או, אל-השופט" (דברים יז,יב)--מפי השמועה למדו שבזמן שיש כוהן מקריב על גבי המזבח, יש דיני נפשות, והוא שיהיה בית דין הגדול, במקומו.

יד,יב  בתחילה כשנבנה המקדש, היו בית דין הגדול יושבין בלשכת הגזית שהייתה בעזרת ישראל; והמקום שהיו יושבין בו חול היה, שאין ישיבה בעזרה אלא למלכי בית דויד.  וכשנתקלקלה השורה, גלו ממקום למקום.  ולעשרה מקומות גלו, וסופן לטבריה; ומשם לא עמד בית דין גדול, עד עתה.  וקבלה היא שבטבריה עתידין לחזור תחילה, ומשם נעתקין למקדש.

יד,יג  ארבעים שנה קודם חורבן בית שני בטלו דיני נפשות מישראל, אף על פי שהיה המקדש קיים, מפני שגלו הסנהדרין, ולא היו במקומן שם במקדש.

יד,יד  בזמן שדנין דיני נפשות בארץ ישראל, דנין דיני נפשות כן בחוצה לארץ--והוא שיהיו הסנהדרין סמוכין בארץ ישראל, כמו שביארנו:  שהסנהדרין נוהגת בארץ, ובחוצה לארץ.
 

הלכות סנהדרין פרק טו

טו,א  כיצד מצות הנסקלין:  רחוק מבית הסקילה ארבע אמות, מפשיטין את המחוייב סקילה בגדיו, ומכסין ערוותו מלפניו; ואין האישה נסקלת ערומה, אלא בחלוק אחד.

טו,ב  ובית הסקילה, גבוה שתי קומות; עולה לשם הוא ועדיו, וידיו אסורות, ואחד מן העדים דוחפו על מותניו מאחוריו, והוא נהפך ונופל על ליבו לארץ.  אם מת בה--יצא, שהרי נאמר "סקול יסקל או-יורה יירה" (שמות יט,יג):  הנה השווה הנסקל שנפל האבן עליו, עם הנדחף שנפל הוא בעצמו על הארץ.

טו,ג  ואם לא מת מדחיפה זו--מגביהין העדים אבן שהייתה מונחת שם, משא שני בני אדם, והעד השני מרפה ידיו, ומשליך את האבן על ליבו.  אם מת בה, יצא; ואם לאו--רגימתו בכל ישראל, שנאמר "יד העדים תהיה-בו בראשונה, להמיתו, ויד כל-העם, באחרונה" (דברים יז,ז).

טו,ד  [ב] עבד עבודה זרה--אין סוקלין אותו, אלא על שער שעבד בו; ואם היתה עיר שרובה גויים, סוקלין אותו על פתח בית דין.  ודבר זה, קבלה מפי השמועה:  "אל-שעריך" (דברים יז,ה)--זה שער שעבד בו, לא שנגמר דינו בו.

טו,ה  [ג] מצות הנשרפין:  היו משקיעין אותו בזבל, עד ארכובותיו, ונותנין סודר קשה בתוך הרך, וכורך על צווארו, ושני עדיו זה מושך אצלו וזה מושך אצלו, עד שהוא פותח את פיו.  ומתיכין את הבדיל או את העופרת וכיוצא בהן, וזורק לתוך פיו, והיא יורדת, ושורפת את בני מעיו.

טו,ו  [ד] מצות הנהרגין:  מתיזין את ראשן בסיף, כדרך שהמלכים עושין.

טו,ז  [ה] מצות הנחנקין:  משקיעין את המחוייב בזבל, עד ארכובותיו, ונותנין סודר קשה לתוך הרך, וכורכין על צווארו; וזה מושך אצלו וזה מושך אצלו, עד שנפשו יוצאה.

טו,ח  [ו] מצות עשה לתלות את המגדף, ועובד עבודה זרה:  שנאמר "כי-קללת אלהים, תלוי" (דברים כא,כג), הרי מגדף אמור; ובעובד עבודה זרה, נאמר "את-ה', הוא מגדף" (במדבר טו,ל).  והאיש נתלה ואין האישה נתלית, שנאמר "כי-יהיה באיש, חטא . . . ותלית אותו" (דברים כא,כב).

טו,ט  [ז] כיצד מצות הנתלין:  אחר שסוקלין אותן, משקיעין את הקורה בארץ, והעץ יוצא ממנה, ומקיפין שתי ידיו זו לזו, ותולה אותו סמוך לשקיעת החמה, ומתירין אותו מיד.  ואם לן--עוברין עליו בלא תעשה, שנאמר "לא-תלין נבלתו על-העץ" (דברים כא,כג).  [ח] ומצות עשה לקבור את כל הרוגי בית דין ביום ההריגה, שנאמר "כי-קבור תקברנו ביום ההוא" (שם).

טו,י  ולא הרוגי בית דין בלבד, אלא כל המלין את מתו--עובר עליו בלא תעשה.  הלינו לכבודו, להביא לו ארון ותכריכין--אינו עובר עליו.

טו,יא  [ט] אין תולין על אילן המחובר לקרקע, אלא על התלוש, כדי שלא יהיה מחוסר קציצה:  שהעץ שנתלה עליו נקבר עמו, כדי שלא יהיה לו זיכרון רע, ויאמרו זה העץ שנתלה עליו פלוני.  וכן האבן שנסקל בה, והסייף שיהרג בו הנהרג, והסודרין שחונקין בהן--הכול נקברין בתפוסת הנהרג, אבל לא בקבר עצמו אלא בצידו.

טו,יב  [י] כל הנסקלין שבתורה, שמונה עשר; ואלו הן--הבא על האם, ועל אשת האב, ועל הכלה, ועל נערה מאורסה, ועל הזכור, והשוכב את הבהמה, והאישה המביאה את הבהמה עליה, והמגדף, והעובד עבודה זרה, והנותן מזרעו למולך, ובעל אוב, ובעל ידעוני, והמסית, והמדיח, והמכשף, והמחלל את השבת, ומקלל אביו ואמו, ובן סורר ומורה.

טו,יג  [יא] כל הנשרפין, עשרה; ואלו הן--בת כוהן שזינת תחת בעלה, והבא על בתו, ועל בת בתו, ועל בת בנו, ועל בת אשתו, ועל בת בתה, ועל בת בנה, ועל חמותו, ועל אם חמותו, ועל אם חמיו.  והוא שבא עליהן, בחיי אשתו; אבל לאחר מיתת אשתו, הרי הן בכרת בלבד בכלל העריות.

טו,יד  [יב] הנהרגין, שניים--הרוצח, והנדח.  [יג] והנחנקין, שישה; ואלו הן--הבא על אשת איש, והחובל באביו או באימו, וגונב נפש מישראל, וזקן ממרא, ונביא השקר, והמתנבא בשם עבודה זרה.  נמצאו כל הרוגי בית דין, שישה ושלושים.
 

הלכות סנהדרין פרק טז

טז,א  כשם שמצוה להמית את המחוייב מיתה--כך מצות עשה להלקות את המחוייב מלקות, שנאמר "והפילו השופט והכהו לפניו" (דברים כה,ב).  ואף על פי שהמלקות בשלושה, במקום מיתה היא עומדת.

טז,ב  מלקין בזמן הזה בכל מקום מן התורה, בפני שלושה סמוכין; אבל לא בפני הדיוטות.  [ג] וכל מלקייות שמלקין דייני חוצה לארץ בכל מקום, אינה אלא מכת מרדות.

טז,ג  [ד] אין אדם לוקה אלא בעדים, והתראה; ובודקין העדים בדרישה וחקירה, כדרך שעושין בדיני נפשות.  עבר על לאו שניתק לעשה, והתרו בו ואמרו לו לא תעשה דבר זה, שאם תעשה ולא תקים עשה שבו, תלקה, ועבר, ולא קיים העשה--הרי זה לוקה:  שאף על פי שההתראה בספק היא, שאם יקיים ייפטר, התראת ספק, התראה היא.

טז,ד  [ה] עבר עבירה שיש בה מלקות ומיתת בית דין כאחת, כגון ששחט אותו ואת בנו לעבודה זרה--אם התרו בו למיתה, סוקלין אותו, ואינו לוקה, שהרי נתחייב בדין גדול מזה; ואם התרו בו למלקות בלבד, לוקה.

טז,ה  [ו] אינו צריך שני עדים למלקות, אלא בשעת מעשה; אבל האיסור עצמו, בעד אחד יוחזק.  כיצד:  אמר עד אחד חלב כליות הוא זה, כלאי הכרם הם פירות אלו, גרושה או זונה היא אישה זו, ואכל או בעל בעדים אחר שהותרה בו--הרי זה לוקה, אף על פי שעיקר האיסור בעד אחד.

טז,ו  במה דברים אמורים, בשלא הכחיש העד בעת שקבע האיסור.  אבל אם אמר זה אינו חלב, זו אינה גרושה, ואכל או בעל אחר שהכחיש--אינו לוקה, עד שיקבעו האיסור שני עדים.

טז,ז  שתק בעת שהעיד העד האחד בקביעת האיסור, ואחר שעבר והתרו בו טען להכחיש העד--אין שומעין לו, אלא לוקה.

טז,ח  כיצד מלקין אותו.  כופת שתי ידיו לעמוד הילך והילך; וחזן הכנסת אוחז בבגדיו, אם נקרעו נקרעו, ואם נפרמו נפרמו, עד שהוא מגלה את ליבו:  שאין מכהו על כסותו--שנאמר "והכהו" (דברים כה,ב), לא לכסותו.

טז,ט  והאבן נתונה מאחוריו, שהחזן המכה עומד עליה.  ורצועה שלעגל בידו--כפולה לשניים ושניים לארבעה, ושתי רצועות שלחמור עולות ויורדות בה, ורוחב הרצועה טפח, וארכה כדי שתהיה מגעת עד פי כרסו; והיד שלרצועות שאוחז בה, אורכה טפח.

טז,י  [ט] האיש המכה, צריך להיות יתר בדעה חסר בכוח, ומגביה את הרצועות בשתי ידיו, ומכה בידו אחת בכל כוחו.  ומלקהו שליש מלפניו, על בין דדיו; ושני שלישים מאחריו, שליש על כתף זו ושליש על כתף זו.

טז,יא  [י] זה המכה אינו לא עומד ולא יושב, אלא מוטה--שנאמר "והפילו השופט והכהו לפניו" (דברים כה,ב):  שיהיו עיניו  בו, לא שיהיה מביט בדבר אחר והכהו; מכאן שאין מלקין שניים כאחד.

טז,יב  [יא] הגדול שבדינין, קורא כל זמן שזה לוקה "אם-לא תשמור . . . והפלא ה' את-מכותך . . ." (דברים כח,נח-נט); ומתכוון לגמור הפסוקים, עם המלקות.  ואם לא גמר, חוזר לתחילת המקרא, וקורא וחוזר, עד שתיגמר ההכאה.  והשני שבדינין מונה; והשלישי אומר לחזן הכה הכה--כל זמן שמכה, על פיו הוא מכה.

טז,יג  [יב] מת תחת ידו, פטור.  ואם הוסיף רצועה אחת על האומד, ומת--הרי החזן גולה; ואם לא מת--הרי החזן עבר על מצות לא תעשה, שנאמר "לא יוסיף" (דברים כה,ג).

טז,יד  והוא הדין לכל מכה את חבירו, שהוא בלא תעשה:  ומה אם זה שנתנה תורה רשות להכותו, ציווה הכתוב שלא להכותו יתר על רשעו--קל וחמר לשאר כל אדם.  לפיכך כל המכה את חבירו--אפילו הכה עבד--הכיה שאין בה שווה פרוטה, לוקה; אבל אם יש בה שווה פרוטה--הואיל והוא חייב לשלם ממון--אין אדם לוקה ומשלם, כמו שביארנו בכמה מקומות.
 

הלכות סנהדרין פרק יז

יז,א  כמה מלקין את המחוייב מלקות--כפי כוחו, שנאמר "כדי רשעתו במספר" (דברים כה,ב).  וזה שנאמר "ארבעים" (דברים כה,ג)--שאין מוסיפין על הארבעים, אפילו היה חזק ובריא כשמשון; אבל פוחתין לחלוש--שאם יכה חלש מכה רבה, בוודאי הוא מת.

יז,ב  לפיכך אמרו חכמים שאפילו הבריא ביותר, מכין אותו תשעה ושלושים, שאם נוסיף לו אחת, נמצא שלא הכהו אלא ארבעים הראויות לו.

יז,ג  [ב] כשאומדין את החוטא כמה הוא יכול לקבל, אין אומדין אותו אלא במכות הראויות להשתלש:  אמדוהו שהוא יכול לקבל עשרים--אין אומרין ילקה אחד ועשרים, כדי שיהיו יכולין להשתלש; אלא ילקה שמונה עשר.

יז,ד  אמדוהו לקבל ארבעים, וכיוון שהתחיל ללקות ראוהו חלש, ואמרו אינו יכול לקבל, יתר על אלו התשעה או השנים עשר שוט שלקה--הרי זה פטור.  אמדוהו לקבל שנים עשר, ואחר שלקה ראוהו חזק ויכול לקבל יותר--הרי זה פטור, ואינו לוקה יותר על האומד.

יז,ה  [ג] אמדוהו היום שילקה שנים עשר, ולא הלקוהו עד למחר, והרי הוא למחר יכול לקבל שמונה עשר--אינו לוקה אלא שנים עשר.  אמדוהו שילקה למחר שנים עשר, ולא לקה עד יום שלישי, והרי הוא חזק ויכול לקבל שמונה עשר--לוקה שמונה עשר:  שהרי בשעת האומד, לא אמדוהו ללקות אלא לאחר זמן.  וכן כל כיוצא בזה.

יז,ו  [ד] מי שנתחייב מלקייות הרבה, בין על עבירות הרבה בין על מעשה אחד שחייבין עליו מלקייות הרבה--אם אמדוהו אומד אחד, לוקה ופטור; ואם לאו--לוקה ומתרפא, וחוזר ולוקה.

יז,ז  כיצד:  נתחייב שתי מלקייות--אמדו יכול הוא לקבל חמישה וארבעים--כיון שלקה חמישה וארבעים, נפטר.  אבל אם אמדוהו למלקות אחת, והכוהו שלושה או תשעה או שלושים כמו האומד--הרי זה מתרפא, וחוזרין ואומדין אותו למלקות שנייה:  עד שילקה לכל מלקייות שחייב בהן.

יז,ח  [ה] מי שאמדוהו, וכשהתחיל ללקות נתקלקל מכוח ההכאה, בין בראי, בין במי רגלים--אין מכין אותו יותר:  שנאמר "ונקלה אחיך לעיניך" (דברים כה,ג)--כיון שנקלה, נפטר.

יז,ט  אבל אם נתקלקל מן הפחד מקודם הכיה--אפילו נתקלקל משיצא מבית דין ללקות, ואפילו מבערב--הרי זה לוקה כל האומד שאמדוהו.

יז,י  אמדוהו לשתי מלקייות, ולוקה ונתקלקל, בין בראשונה, בין בשנייה--פטור.  נפסקה רצועה בשנייה, פוטרין אותו; נפסקה בראשונה--נפטר ממלקות ראשונה, ולוקה האומד השני.  [ו] כפתוהו על העמוד ללקות, וכרת את המיתרים וברח--פטור, ואין מחזירין אותו.

יז,יא  [ז] כל מי שחטא ולוקה, חוזר לכשרותו:  שנאמר "ונקלה אחיך לעיניך" (דברים כה,ג)--כיון שלקה, הרי הוא אחיך.  אף כל מחוייבי כרת בלבד שלקו, נפטרו מידי כרתן.

יז,יב  [ח] כוהן גדול שחטא--לוקה בשלושה כשאר העם, וחוזר לגדולתו.  [ט] אבל ראש ישיבה שחטא--מלקין אותו בפני שלושה, ואינו חוזר לשררותו; גם אינו חוזר להיות כאחד משאר הסנהדרין, שמעלין בקודש ולא מורידין.
 

הלכות סנהדרין פרק יח

יח,א  אלו הן הלוקין:  כל העובר על לא תעשה שחייבין עליו כרת, ואין בו מיתת בית דין--כגון אוכל חלב, ודם, וחמץ בפסח; וכן כל העובר על לא תעשה שחייבין עליו מיתה בידי שמיים--כגון אוכל טבל, וכוהן טמא שאכל תרומה טהורה; וכן כל העובר על לאו שיש בו מעשה--כגון אוכל בשר בחלב, או לובש שעטנז.  אבל לאו שאין בו מעשה--כגון הולך רכיל, ונוקים, ונוטר, ונושא שמע שוא--אינו לוקה.

יח,ב  כל לאו שאין בו מעשה, אין לוקין עליו--חוץ מנשבע, וממיר, ומקלל את חבירו בשם.  וכל לאו שניתן לאזהרת מיתת בית דין--כגון "לא תנאף" (שמות כ,יב; דברים ה,טז), "לא תעשה מלאכה ביום השבת" (ראה שמות לא,יד-טו)--אין לוקין עליו.  וכל לאו שניתן לתשלומין--כגון "לא תגזול" (ויקרא יט,יג), "לא תגנב" (שמות כ,יב; דברים ה,טז; וראה ויקרא יט,יא)--אין לוקין עליו.

יח,ג  וכל לאו שניתק לעשה--כגון "לא-תיקח האם, על-הבנים" (דברים כב,ו), "לא תכלה פאת שדך" (ויקרא יט,ט; ויקרא כג,כב)--אין לוקין עליו, אלא אם כן לא קיים עשה שבה.  וכל לאו שבכללות, אין לוקין עליו.  ושאר כל לאוין שבתורה, לוקין עליהן.

יח,ד  [ג] איזה הוא לאו שבכללות:  זה לאו אחד שכולל עניינים הרבה, כגון "לא תאכלו, על-הדם" (ויקרא יט,כו).  וכן אם נאמר לא תעשה דבר פלוני ופלוני ופלוני--הואיל ולא ייחד לאו לכל אחד ואחד מהן, אין לוקין על כל אחד ואחד, אלא אם כן חילק אותן בלאוין אחרים, או נאמר מפי השמועה שנחלקו.

יח,ה  כיצד:  כגון זה שנאמר "אל-תאכלו ממנו נא, ובשל מבושל" (שמות יב,ט)--אינו לוקה על הנא ועל המבושל שתיים, אלא אחד; ובחדש הוא אומר "ולחם וקלי וכרמל לא תאכלו" (ויקרא כג,יד), וחייב על שלושתן שלוש מלקייות.  מפי השמועה למדו, שזה לחלק וזה אינו לחלק.

יח,ו  הרי נאמר "לא-יימצא בך, מעביר בנו-ובתו באש, קוסם קסמים, מעונן ומנחש ומכשף" (דברים יח,י):  אף על פי שכלל כל העניינים האלו בלאו אחד, הרי חילק אותן בלאוין אחרים ואמר "לא תנחשו, ולא תעוננו" (ויקרא יט,כו)--מלמד שכל אחד מהן בלאו בפני עצמו.  וכן כל כיוצא בזה.

יח,ז  [ד] מי שלקה בבית דין על איסור כרת, ולוקה פעם שנייה על אותו כרת עצמו--כגון שאכל חלב ולוקה עליו, ואכל חלב פעם שנייה ולוקה עליו--אם אכל פעם שלישית, אין מלקין אותו:  אלא מכניסין אותו לכיפה, והוא מקום צר כפי קומתו ואינו יכול לשכב בו, ונותנין לו לחם צר ומים לחץ, עד שיצרו מעיו ויחלה; ואחר כך מאכילין אותו שעורים, עד שכרסו נבקעת.

יח,ח  [ה] מי שעבר על איסור כרת או מיתת בית דין, והתרו בו, והרכין בראשו, או שתק ולא קיבל עליו ההתראה--אין הורגין אותו כמו שביארנו, ואין מלקין אותו.  חזר ועשה כן, והתרו בו והרכין בראשו או שתק כך--אין ממיתין אותו, ואין מלקין אותו.

יח,ט  חזר פעם שלישית ועבר, והתרו בו--אף על פי שהרכין בראשו, או שתק--כונסין אותו לכיפה, עד שימות.  וכל אלו שלא קיבלו עליהן ההתראה--מכין אותן מכת מרדות, הואיל וחטאו מכל מקום:  אפילו על איסור שלדברי סופרים, מכין אותן מכת מרדות.

יח,י  [ו] הגונב כלי שרת מן המקדש, והמקלל בקוסם, והבועל ארמית--אין בית דין נזקקין להן, אלא הקנאין פוגעין בהן; וכל ההורגן, זכה.

יח,יא  וכן כוהן ששימש בטומאה, לא היו אחיו הכוהנים מביאין אותו לבית דין; אלא פרחי כהונה מוציאין אותו חוץ לעזרה, ומוציאין את מוחו בגיזרין.

יח,יב  גזירת הכתוב היא שאין ממיתין בית דין, ולא מלקין את האדם, בהודית פיו, אלא על פי שני עדים.  וזה שהרג יהושוע עכן ודויד לגר עמלקי, בהודית פיהם--הוראת שעה היתה, או דין מלכות היה.

יח,יג  אבל הסנהדרין--אין ממיתין ולא מלקין, המודה בעבירה, שמא נטרפה דעתו בדבר זה, שמא מן העמלין מרי נפש המחכים למות:  שהן תמיד תוקעין החרבות בבטנם, ומשליכין עצמן מעל הגגות; כך זה יבוא ויאמר דבר שלא עשה, כדי שיהרג.  וכללו שלדבר, גזירת מלך היא.
 

הלכות סנהדרין פרק יט

יט,א  כל לא תעשה שיש בו כרת ואין בו מיתת בית דין, שלוקין עליהן--אחד ועשרים הם; ואלו הן:  (א) הבא על אחותו, (ב) ועל אחות אביו, (ג) ועל אחות אמו, (ד) ועל אחות אשתו, (ה) ועל אשת אחיו, (ו) ועל אשת אחי אביו, (ז) ועל הנידה, (ח) והאוכל חלב, (ט) והאוכל דם, (י) והאוכל חמץ בפסח, (יא) והאוכל ביום הכיפורים, (יב) והעושה מלאכה ביום הכיפורים, (יג) והאוכל נותר, (יד) והאוכל פיגול, (טו) והטמא שאכל בשר הקודש, (טז) והטמא שנכנס לעזרה, (יז) והשוחט קודשים בחוץ, (יח) והמעלה קודשים בחוץ, (יט) והמפטם את השמן, (כ) והסך בשמן המשחה, (כא) והמפטם את הקטורת.

יט,ב  כל מחוייבי מיתה בידי שמיים שהן בלא תעשה ויש בהן מעשה, שלוקין עליהן--שמונה עשר; ואלו הן:  (א) זר שאכל תרומה גדולה, בין טמאה בין טהורה; (ב) וזר שאכל תרומת מעשר; (ג) וזר שאכל ביכורים, אחר שנכנסו לירושלים; (ד) וזר שאכל חלה; (ה) והאוכל טבל שלא הורם ממנו תרומה גדולה ותרומת מעשר; (ו) והאוכל מעיסה שלא הורמה חלתה; (ז) וכוהן טמא שאכל תרומה טהורה; (ח) וכוהן שנכנס לקודש הקודשים, שלא לעבודה; (ט) וכוהן שיצא מן המקדש, בשעת עבודה; (י) ולוי שעבד בעבודת כוהנים; (יא) וזר ששימש במקדש; (יב) ומחוסר בגדים--הרי הוא כזר, ולוקה אם עבד; (יג) וכוהן טמא ששימש; (יד) ושתוי ששימש; (טו) טבול יום ששימש; (טז) מחוסר כיפורים ששימש; (יז) פרוע ראש ששימש; (יח) קרוע בגדים ששימש.

יט,ג  אבל המשמש בלא קידוש ידים ורגליים--אף על פי שהוא חייב מיתה, אינו לוקה:  מפני שהיא מצות עשה.  וכן נביא שכבש נבואתו, או שעבר על דברי עצמו, והעובר על דברי נביא--אף על פי ששלושתן במיתה, אין לוקין:  שהן באין מכלל עשה, והרי הוא כעשה שנאמר "אליו, תשמעון" (דברים יח,טו); ולאו הבא מכלל עשה--הרי הוא כעשה, ואין לוקין עליו.

יט,ד  כל לא תעשה שבתורה שאין בהן כרת ולא מיתת בית דין, שלוקין עליהן--מאה שמונה ושישים; ואלו הן:  (א) העושה צלם; (ב) העושה צורה לנואי; (ג) הפונה אל האלילים באחד מן המעשים; (ד) המקים מצבה; (ה) הנוטע אילן במקדש; (ו) הנותן אבן משכית; (ז) הנודר בשם עבודה זרה; (ח) הנשבע בשמה; (ט) הנהנה בה; (י) הבונה עיר הנידחת; (יא) הנהנה מעיר הנידחת; (יב) העושה כחוקות הגויים; (יג) הקוסם; (יד) המעונן; (טו) המנחש; (טז) החובר; (יז) הדורש אל המתים; (יח) המוחק שם, וכיוצא בו, כגון הורס אבן מן המזבח, או שורף עץ מן המקדש; (יט) והמכבה אש המזבח; (כ) העולה עליו במעלות; (כא) הנכנס לעזרה בבגדים טמאים; (כב) זב וכיוצא בו שנכנס להר הבית; (כג) המסיר בדי הארון; (כד) המזיח חושן מעל האיפוד; (כה) הקורע פי המעיל; (כו) המקריב על מזבח הזהב; (כז) כוהן שנכנס להיכל, שלא בשעת עבודה; (כח) בעל מום שנכנס לשם; (כט) שתוי שנכנס לשם; (ל) בעל מום ששימש; (לא) ערל ששימש; (לב) כוהן שעבד בעבודת הלויים; (לג) כוהן שנכנס למקדש פרוע ראש; (לד) כוהן שנכנס למקדש קרוע בגדים; (לה) המקדיש בעלי מומין; (לו) השוחטן; (לז) הזורק דמיהן; (לח) המקטיר אימוריהן; (לט) המקריב קרבנות גויים בעלי מומין; (מ) המטיל מום בקודשים בזמן המקדש; (מא) העובד בקודשים; (מב) הגוזז אותן; (מג) המקטיר שאור או דבש; (מד) העושה שירי מנחות חמץ; (מה) המקריב בלא מלח; (מו) המקריב אתנן או מחיר; (מז) הנותן שמן על מנחת חוטא; (מח) הנותן עליה לבונה; (מט) הנותן שמן בקרבן סוטה; (נ) הנותן עליו לבונה; (נא) המבדיל בחטאת העוף; (נב) המימר בקודשי מזבח; (נג) האוכל בשר קודש שנטמא; (נד) האוכל מפסולי המוקדשין; (נה) כוהן שאכל בשר קודשי הקודשים חוץ לעזרה; (נו) זר שאכל בשר קודשי קודשים, אחר מתן דמים; (נז) זר שאכל בשר בכור; (נח) כוהנת שנישאת לזר שאכלה חזה ושוק, אפילו לאחר מיתת בעלה; (נט) חללה שאכלה תרומה; (ס) האוכל קודשים קלים, קודם זריקת דמים; (סא) האוכל קודשים קלים חוץ לירושלים; (סב) האוכל בכור חוץ לירושלים; (סג) האוכל מעשר שני אחר שראה פני הבית, חוץ לירושלים; (סד) כוהן שאכל ביכורים משנכנסו לירושלים, קודם הנחה בעזרה; (סה) כוהן שאכל ביכורים חוץ לירושלים, אחר שהונחו בעזרה; (סו) האוכל בירושלים מעשר שני שנטמא, קודם שייפדה; (סז) טמא שאכל מעשר שני הטהור בירושלים; (סח) האוכל מעשר שני באנינות, וכן כל הקודשים; (סט) ערל שאכל בשר קודש או תרומות; (ע) האוכל ממנחת כוהן, וכן מכל דבר שהוא כליל לאישים; (עא) האוכל מבשר חטאות הנשרפות, וכן מכל הטעון שריפה; (עב) השוחט פסח על החמץ; (עג) השובר בו עצם, בין בראשון בין בשני; (עד) המוציא מבשרו חוץ לחבורתו; (עה) האוכל מבשרו חוץ לחבורתו; (עו) האוכל מבשרו נא או מבושל; (עז) הנהנה מן ההקדש במזיד; (עח) האוכל טבל שעדיין לא הפרש ממנו מעשר, אפילו מעשר עני, אף על פי שהורמו תרומותיו; (עט) האוכל מבשר נפש חיה שנגמר דינה לסקילה, אף על פי שנשחטה; (פ) האוכל בהמה טמאה; (פא) האוכל ועוף טמא; (פב) האוכל דג טמא; (פג) האוכל שרץ העוף; (פד) האוכל שרץ הארץ; (פה) האוכל שרץ המים; (פו) האוכל רמש האדמה, אף על פי שאינו רבה; (פז) האוכל תולעים שבפירות, אחר שפירשו; (פח) האוכל נבלה; (פט) האוכל טרפה; (צ) האוכל אבר מן החי; (צא) האוכל גיד הנשה; (צב) האוכל בשר בחלב; (צג) המבשל בשר בחלב; (צד) האוכל מתבואה חדשה, קודם הבאת העומר; (צה) האוכל ערלה; (צו) האוכל כלאי הכרם; (צז) האוכל תערובת חמץ בפסח; (צח) האוכל חמץ אחר חצות; (צט) המקיים חמץ בפסח ברשותו, כגון שחמץ עיסתו; (ק) השותה יין נסך; (קא) נזיר שאכל מגפן היין; (קב) נזיר שגילח; (קג) נזיר שניטמא למת; (קד) המגלח את הנתק; (קה) החותך סימני צרעת או שכוין; (קו) העובד בנחל שנערפה בו העגלה; (קז) הזורע ארץ ישראל בשביעית; (קח) הזומר את האילן בשביעית; (קט) הקוצר ספיח בלא שינוי; (קי) הבוצר בלא שינוי; (קיא) הזורע בשנת היובל; (קיב) הקוצר בה בלא שינוי; (קיג) הבוצר בה בלא שינוי; (קיד) המכלה פאת שדה, ולא נתנה לעני; (קטו) המלקט לקט, ולא נתנו לעני; (קטז) המעולל כרמו, ולא נתנו לעני; (קיז) המלקט פרט כרמו, ולא נתנו לעני; (קיח) הלוקח עומר השכחה, ולא נתנו לעני; (קיט) הלוקח אם על הבנים, ולא שילח האם; (קכ) הזורע כלאיים בארץ בזרעים; (קכא) הזורע כלאי הכרם בארץ; (קכב) המרכיב אילנות כלאיים בכל מקום; (קכג) המרביע בהמה כלאיים בכל מקום; (קכד) המנהיג בכלאיים בכל מקום; (קכה) החוסם בהמה בעת מלאכה בכל מקום; (קכו) השוחט אותו ואת בנו בכל מקום; (קכז) הממשכן חבירו בידו, ולא החזיר העבוט; (קכח) החובל אלמנה, ולא החזיר המשכון; (קכט) החובל כלים שעושין בהן אוכל נפש ולא החזיר; (קל) עד זומם שאינו בן תשלומין; (קלא) המכה חבירו הכיה שאין בה שווה פרוטה; (קלב) בן סורר ומורה בעדות ראשונה; (קלג) המוציא שם רע, שנמצא דברו שקר; (קלד) המקלל חבירו בשם; (קלה) הנשבע לשוא; (קלו) הנשבע לשקר; (קלז) המחלל נדרו; (קלח) היוצא חוץ לתחום בשבת; (קלט) העושה מלאכה ביום טוב; (קמ) המקיף פאת ראש; (קמא) המקיף פאת זקן; (קמב) השורט על מת; (קמג) הקורח ראשו על מת; (קמד) הכותב כתובת קעקע; (קמה) הלובש שעטנז; (קמו) הקוצץ אילני מאכל דרך השחתה; (קמז) איש שלבש מלבושי אישה; (קמח) אישה שלבשה מלבושי איש; (קמט) כוהן שניטמא למת; (קנ) כוהן שקידש זונה ובעלה; (קנא) או שקידש גרושה ובעלה; (קנב) או שקידש חללה ובעלה; (קנג) וכוהן גדול שבעל אלמנה, אף על פי שלא קידשה; (קנד) המחזיר גרושתו, אחר שנתקדשה; (קנה) הנושא זקוקה ליבם; (קנו) הבא על הקדשה; (קנז) ממזר שנשא בת ישראל ובעל; (קנח) פצוע דכא שנשא בת ישראל ובעל; (קנט) המסרס איש, וכן שאר זכרי בהמה חיה ועוף; (קס) אונס שגירש אנוסתו, ולא החזירה; (קסא) מוציא שם רע שגירש אשתו, ולא החזירה; (קסב) הקורב אל העריות בדרך מדרכי הזנות, אף על פי שלא גילה ערוה, וזה הוא חשוד על העריות; (קסג) המתחתן בגויים; (קסד) גר עמוני שנשא בת ישראל ובעל; (קסה) גר מואבי שנשא בת ישראל ובעל; (קסו) מלך שהרבה נשים; (קסז) מלך שהרבה סוסים; (קסח) מלך שהרבה כסף וזהב.  נמצאו כל הלוקים מאתיים ושבעה, סימן להם ילקו זדים.
 

הלכות סנהדרין פרק כ

כ,א  אין בית דין עונשין באומדן הדעת, אלא על פי עדים, בראיה ברורה.  אפילו ראוהו העדים רודף אחר חבירו להרגו, והתרו בו, והעלימו עיניהם, או שנכנס אחריו לחורבה, ונכנסו אחריו, ומצאוהו הרוג ומפרפר והסייף מנטף דם ביד ההורג--הואיל ולא ראוהו בעת שהכהו, אין בית דין הורגין בעדות זו; ועל זה וכיוצא בו נאמר "ונקי וצדיק אל-תהרג" (שמות כג,ז).

כ,ב  וכן אם העידו עליו שניים שעבד עבודה זרה--זה ראהו שעבד את החמה והתרה בו, וזה ראהו שעבד את הלבנה והתרה בו--אין מצטרפין:  שנאמר "ונקי וצדיק אל-תהרג" (שמות כג,ז)--הואיל ויש שם צד לנקותו ולהיותו צדיק, אל תהרגהו.

כ,ג  [ב] כל מי שעשה דבר שחייבין עליו מיתת בית דין, באונס--אין בית דין ממיתין אותו.  ואפילו היה מצוה שיהרג ואל יעבור--אף על פי שחילל את השם--הואיל והוא אנוס, אינו נהרג:  שנאמר "ולנער לא-תעשה דבר" (דברים כב,כו)--זו אזהרה לבית דין, שלא יענשו האנוס.

כ,ד  [ג] איש שאנסוהו עד שבא על הערוה--חייב מיתת בית דין, שאין קישוי אלא לדעת; אבל האישה שנבעלה באונס--אפילו אמרה אחר שנאנסה, הניחו לו--הרי זו פטורה, מפני שיצרה מתגבר עליה.

כ,ה  [ד] אסור לבית דין לחוס על ההורג--שלא יאמרו כבר נהרג זה, ומה תעלה יש בהריגת האחר; ונמצאו מתרשלין בהריגתו:  שנאמר "ולא-תחוס עינך . . . ובערת דם-הנקי . . ." (ראה דברים יט,יג).

כ,ו  וכן אסור לבית דין לחוס על מי שנתחייב קנס--שלא יאמרו עני הוא זה, ושלא בכוונה עשה; אלא מגבין ממנו כל שיש לו, בלא חנינה:  שנאמר "ולא תחוס, עינך" (דברים יט,כא).

כ,ז  וכן בדיני ממונות, אין מרחמין על הדל--שלא תאמר עני הוא זה, ובעל דינו עשיר, הואיל ואני והעשיר חייבין לפרנסו, אזכנו בדין ונמצא מתפרנס בכבוד:  על זה הזהירה תורה "ודל, לא תהדר בריבו" (שמות כג,ג), ונאמר "לא-תישא פני-דל" (ויקרא יט,טו).

כ,ח  אסור להדר פני גדול בדין.  כיצד:  הרי שבאו לפניך שניים לדין, אחד חכם גדול ואחד הדיוט--לא תקדים לשאול בשלומו שלגדול ולא תסביר לו פנים ולא תכבדנו, שלא יסתתמו טענותיו שלאחר; אלא אינו נפנה לאחד מהן, עד שייגמר הדין:  שנאמר "לא תהדר פני גדול" (ויקרא יט,טו).

כ,ט  אמרו חכמים, אל תאמר עשיר הוא זה, בן גדולים הוא זה--היאך , ואראה בבושתו:  לכך נאמר "לא תהדר פני גדול" (ויקרא יט,טו).

כ,י  [ה] באו לפניך שניים לדין, אחד כשר ואחד רשע--אל תאמר הואיל ורשע הוא זה, וחזקת זה שאינו משנה בדיבורו, אטה הדין על הרשע:  על זה נאמר "לא תטה משפט אביונך, בריבו" (שמות כג,ו)--אף על פי שהוא אביון במצוות, לא תטה דינו.

כ,יא  [ו] "לא-תעשו עול, במשפט" (ויקרא יט,טו; ויקרא יט,לה)--זה המעות את הדין, ומזכה את החייב ומחייב את הזכאי.  וכן המענה את הדין ומאריך בדברים הברורים, כדי לצער אחד מבעלי הדינין--הרי זה בכלל מעול.

כ,יב  [ז] הגס לבו בהוראה, וקופץ וחותך הדין, קודם שיחקרהו בינו לבין עצמו, עד שיהיה ברור לו כשמש--הרי זה שוטה, ורשע, וגס רוח.  כך ציוו חכמים, היו מתונין בדין; וכן איוב אומר "ורב לא-ידעתי אחקרהו" (איוב כט,טז).

כ,יג  [ח] כל דיין שבא לפניו דין, והתחיל לדמותו לדין פסוק שכבר ידע אמיתו, ויש עמו במדינה גדול ממנו בחכמה, ואינו הולך ונמלך בו--הרי זה בכלל הרשעים שלבם גס בהוראה.  ואמרו חכמים, רעה על רעה תבוא לו:  שכל אלו הדברים וכיוצא בהן--מגסות הרוח הן, המביאה לידי עוות הדין.

כ,יד  "כי-רבים חללים הפילה" (משלי ז,כו)--זה תלמיד שלא הגיע להוראה, ומורה.  "ועצומים, כל-הרוגיה" (שם)--זה שהגיע להוראה, ואינו מורה:  והוא, שיהיה הדור צריך לו; אבל אם ידע שיש שם ראוי להוראה, ומנע עצמו מן ההוראה--הרי זה משובח.  וכל המונע עצמו מן הדין--מונע ממנו איבה, וגזל, ושבועת שוא.  והגס לבו בהוראה--שוטה, רשע, וגס רוח.  [ט] ותלמיד, אל יורה הלכה בפני רבו, אלא אם כן היה רחוק ממנו שלוש פרסאות, כנגד מחנה ישראל.

כ,טו  [י] אל תאמר שכל אלו הדברים, בדין שיש בו הוצאת ממון הרבה מזה ונתינתו לזה--לעולם יהי דין אלף מנה ודין פרוטה אחת, שווין בעיניך לכל דבר.  [יא] ואין הדיינין יושבין, לדין לפחות משווה פרוטה.  ואם הוזקקו לשווה פרוטה--גומרין את דינו, אפילו לפחות משווה פרוטה.

כ,טז  [יב] כל המטה משפט אחד מישראל--עובר בלאו אחד, שנאמר "לא-תעשו עול, במשפט" (ויקרא יט,טו; ויקרא יט,לה).  ואם היה גר--עובר בשני לאוין, שנאמר "לא תטה, משפט גר" (דברים כד,יז).  ואם יתום הוא--עובר בשלושה לאוין, שנאמר "משפט גר יתום" (דברים כד,יז; דברים כז,יט).
 

הלכות סנהדרין פרק כא

כא,א  מצות עשה לשפוט השופט בצדק, שנאמר "בצדק, תשפוט עמיתך" (ויקרא יט,טו).  איזה הוא צדק המשפט:  זה השווית שני בעלי דינין בכל דבר--לא יהיה אחד מדבר כל צורכו, ואחד אומר לו קצר דבריך; לא יסביר פנים לאחד וידבר לו רכות, וירע פניו לאחד וידבר לו קשות.

כא,ב  שני בעלי דינין שהיה אחד מהם מלובש בגדים יקרים, והשני בגדים בזויים--אומרין למכובד, או הלבישהו כמותך עד שתדון עמו, או לבוש כמותו:  עד שתהיו שווין, ואחר כך תעמדו בדין.

כא,ג  לא יהיה אחד יושב ואחד עומד, אלא שניהם עומדין.  ואם רצו בית דין להושיב את שניהם, מושיבין; ולא יישב אחד למעלה ואחד למטה, אלא זה בצד זה.

כא,ד  במה דברים אמורים, בשעת משא ומתן בדין; אבל בשעת גמר דין--הכול בעמידה, שנאמר "ויעמוד העם על-משה" (שמות יח,יג).  ואיזה הוא גמר דין--איש פלוני אתה חייב, איש פלוני אתה זכאי.  במה דברים אמורים, בבעלי דינין; אבל העדים--לעולם בעמידה, שנאמר "ועמדו שני-האנשים" (דברים יט,יז).

כא,ה  [ד] תלמיד חכמים ועם הארץ שבאו לדין--מושיבין את החכם, ואומרין לעם הארץ שב; אם לא ישב, אין מקפידין על כך.  ולא יקדים התלמיד כשיבוא לדין, ויישב לפני רבו שרוצה לדון לפניו; ואם היה קבוע לו זמן לקרות, ובא בזמנו--מותר.

כא,ו  [ה] כבר נהגו כל בתי דיני ישראל מאחר התלמוד, בכל הישיבות, שמושיבין בעלי דינין ומושיבין העדים, כדי לסלק המחלוקת:  שאין בנו כוח להעמיד משפטי הדת על תלם.

כא,ז  [ו] היו לפני הדיינין בעלי דין הרבה--מקדימין את דין היתום לדין האלמנה, שנאמר "שפטו יתום, ריבו אלמנה" (ישעיהו א,יז).  ודין האלמנה קודם לדין תלמיד חכמים, ודין תלמיד חכמים קודם לדין עם הארץ; ודין האישה קודם לדין האיש, שבושת האישה מרובה.

כא,ח  [ז] אסור לדין לשמוע דברי אחד מבעלי דינין, קודם שיבוא חבירו, או שלא בפני חבירו; אפילו דבר אחד אסור:  שנאמר "שמע בין-אחיכם" (דברים א,טז).  וכל השומע מאחד--עובר בלא תעשה, שנאמר "לא תישא, שמע שוא" (שמות כג,א).  ובכלל לאו זה, אזהרה למקבל לשון הרע, ומספר לשון הרע, ומעיד עדות שקר.

כא,ט  וכן בעל דין מוזהר שלא ישמיע דבריו לדיינין, קודם שיבוא חבירו; וגם על זה וכיוצא בו נאמר "מדבר-שקר, תרחק" (שמות כג,ז).

כא,י  [ח] לא יהיה הדיין שומע מפי התורגמן, אלא אם כן היה מכיר לשון בעלי דינין, ושומע טענותיהן, ואינו מהיר בלשונם, כדי להשיב להם:  יעמיד תורגמן להודיע אותם פסק הדין, ומאיזה טעם חייב זה וזיכה זה.

כא,יא  [ט] צריך הדיין לשמוע טענות בעלי דינין, ולשנות טענותיהן--שנאמר "ויאמר המלך--זאת אמרת, זה-בני החי ובנך המת" (מלכים א ג,כג); ומצדיק את הדין בליבו, ואחר כך יחתכהו.

כא,יב  [י] מניין לדין שלא יעשה מליץ לדבריו, תלמוד לומר "מדבר-שקר, תרחק" (שמות כג,ז); אלא יאמר מה שנראה לו, וישתוק.  ולא ילמד אחד מבעלי דינין טענה כלל:  אפילו הביא בעל דין עד אחד--לא יאמר לו, אין מקבלין עד אחד; אלא יאמר לנטען, הרי זה העיד עליך, ולואי שיודה ויאמר, אמת, עד שיטעון הוא ויאמר, עד אחד הוא ואינו נאמן עלי.  וכן כל כיוצא בזה.

כא,יג  [יא] ראה הדיין זכות לאחד מהן, ובעל דין מבקש לאומרה ואינו יודע לחבר הדברים, או שראה אותו מצטער להציל עצמו בטענת אמת, ומפני החמה והכעס נסתלקה ממנו, או נשתבש מפני הסכלות--הרי זה מותר לסעדו מעט, ולהבינו תחילת הדבר משום "פתח-פיך לאלם" (משלי לא,ח).  וצריך להתישב בדבר זה הרבה, שלא יהיה כעורכי הדיינין.
 

הלכות סנהדרין פרק כב

כב,א  שניים שבאו לפניך לדין, אחד רך ואחד קשה--עד שלא תשמע את דבריהם, או משתשמע את דבריהם ואין אתה יודע להיכן הדין נוטה--אתה רשאי לומר להם, איני נזקק לכם:  שמא יתחייב החזק, ונמצא רודף אחר הדיין.

כב,ב  אבל משתשמע את דבריהם, ותדע להיכן הדין נוטה--אין אתה רשאי לומר, איני נזקק לכם:  שנאמר "לא תגורו מפני-איש" (דברים א,יז)--שלא תאמר איש פלוני רשע הוא, שמא יהרג את בני, שמא ידליק את גדישי, שמא יקצוץ נטיעותי.  ואם היה ממונה לרבים, חייב להיזקק להם.

כב,ג  [ב] וכן תלמיד שהיה יושב לפני רבו, וראה זכות לעני וחובה לעשיר--אם שתק--הרי זה עובר משום "לא תגורו מפני-איש" (דברים א,יז), ועל "מדבר-שקר, תרחק" (שמות כג,ז).

כב,ד  ומניין לדין, שלא יושיב תלמיד בור לפניו--תלמוד לומר "מדבר-שקר, תרחק" (שמות כג,ז).  [ג] ומניין לתלמיד שראה את רבו שטעה בדין, שלא יאמר אמתין לו עד שיגמור הדין, ואסתרנו ואבננו משלי, כדי שיקרא הדין על שמי--תלמוד לומר "מדבר-שקר, תרחק".

כב,ה  [ד] מצוה לומר לבעלי דינין בתחילה, בדין אתם רוצים או בפשרה; אם רצו בפשרה, עושין ביניהן פשרה.  וכל בית דין שעושה פשרה תמיד--הרי זה משובח, ועליו נאמר "משפט שלום, שפטו בשעריכם" (זכריה ח,טז):  איזה הוא משפט שיש עמו שלום, הוי אומר זה ביצוע.

כב,ו  וכן בדויד הוא אומר "ויהי דוד, עושה משפט וצדקה" (שמואל ב ח,טו):  איזה הוא משפט שיש עמו צדקה--הוי אומר זה ביצוע, והיא הפשרה.

כב,ז  במה דברים אמורים, קודם גמר דין; אף על פי ששמע דבריהם, וידע להיכן הדין נוטה--מצוה לבצוע.  אבל אחר שגמר הדין ואמר, איש פלוני אתה חייב, איש פלוני אתה זכאי--אינו רשאי לעשות פשרה ביניהן, אלא  הדין את ההר.

כב,ח  [ה] אף על פי שרצו בעלי הדין בפשרה בבית דין--יש להם לחזור ולתבוע הדין, עד שיקנו מיד שניהם.  [ו] יפה כוח הפשרה מכוח הדין:  ששני הדיוטות שדנו--אין דיניהן דין, ויש לבעלי דין לחזור בהן; ואם עשו פשרה, וקנו מידן--אינן יכולין לחזור בהן.

כב,ט  [ז] אסור לאחד מן הדיינין כשיצא מבית דין לומר, אני הוא המזכה או המחייב, וחבריי חולקין עלי, ומה אעשה, והם רבו עלי.  ואם אמר, הרי הוא בכלל "הולך רכיל, מגלה-סוד" (משלי יא,יג).  ומעשה בתלמיד אחד שהוציא דברים שנאמרו בבית המדרש, לאחר שתיים ועשרים שנה; והוציאוהו בית דין מן המדרש, והכריזו עליו, זה "מגלה-סוד".

כב,י  [ח] שאל אחד מבעלי דינין לכתוב לו פסק דין, כותבין לו כך--בא פלוני לבית דין שלפלוני עם פלוני בעל דינו, שטענו בכך, ויצא זכאי, או חייב; ונותנין לו.  ואין מזכירין שם המזכין ולא שם המחייבין, אלא בית דינו שלפלוני, מדבריהם נזכה פלוני.

כב,יא  [ט] כך היה מנהגם שלאנשי ירושלים:  מכניסין בעלי דינין, ושומעין דבריהם וטענותיהן, ומכניסין העדים, ושומעין דבריהם; ומוציאין כל אדם לחוץ, ונושאין הדיינין ונותנין ביניהם בדבר, וגומרין את הדבר.  ואחר כך מכניסין בעלי דינין, וגדול שבדינין אומר, איש פלוני אתה זכאי, איש פלוני אתה חייב--כדי שלא ידע אחד מבעלי דינין איזה דיין הוא שזיכה אותו, ולא איזה דיין הוא שחייבו.

כב,יב  [י] דיין שהוא יודע בחברו שהוא גזלן, או רשע--אסור להצטרף עמו, שנאמר "מדבר-שקר, תרחק" (שמות כג,ז).  וכך היו בקיאי הדעת שבירושלים עושין:  אין יושבין בדין, עד שיידעו עם מי יושבין; ולא חותמין על השטר, עד שיידעו מי חותם עימהן; ולא נכנסין לסעודה, עד שיידעו מי מסב עימהן.
 

הלכות סנהדרין פרק כג

כג,א  "לא-תיקח שוחד" (דברים טז,יט)--אין צריך לומר לעות את הדין, אלא אפילו לזכות את הזכאי ולחייב את החייב--אסור, ועובר בלא תעשה.  והרי הוא בכלל "ארור לקח שוחד" (דברים כז,כה); וחייב להחזיר השוחד, כשיתבענו הנותן.  [ב] וכשם שהלוקח עובר בלא תעשה--כך הנותן, שנאמר "ולפני עיוור, לא תיתן מכשול" (ויקרא יט,יד).

כג,ב  [ג] כל דיין שיושב ומגדל מעלתו, כדי להרבות שכר לחזניו ולסופריו--הרי הוא בכלל הנוטים אחרי הבצע; וכן עשו בני שמואל, ולכך נאמר בהם "ויטו אחרי הבצע; ויקחו-שוחד" (שמואל א ח,ג).

כג,ג  ולא שוחד ממון בלבד, אלא אפילו שוחד דברים.  ומעשה בדין שהיה עולה בדוגית קטנה לעבור בנהר, ופשט אחד ידו וסייעו בעלייתו, והיה לו דין; ואמר לו הדיין, הריני פסול לך לדין.  ומעשה באחד שהעביר אברה שלעוף מעל רדיד הדיין, ואחד כיסה רוק מלפני הדיין; ואמר לו, הריני פסול לך לדין.

כג,ד  ומעשה באחד שהביא מתנה ממתנות כהונה לדין כוהן; ואמר לו, פסול אני לך לדין.  ומעשה באריס אחד שלדין שהיה מביא לו תאנים מתוך שדהו, מערב שבת לערב שבת; פעם אחת הקדים והביא בחמישי בשבת, מפני שהיה לו דין, ואמר לו הדיין, הריני פסול לך לדין:  אף על פי שהתאנים , הואיל והביאן שלא בזמנו, נפסל לו לדין.

כג,ה  [ד] כל דיין ששואל שאלה, פסול לדון לזה שהשאילו.  במה דברים אמורים, בשלא היה לדין להשאיל.  אבל היה לו להשאיל--כשר, שהרי גם זה שואל ממנו.

כג,ו  [ה] כל דיין שנטל שכרו לדון, דיניו בטילים--והוא, שלא יהיה שכר הניכר.  אבל אם היה עוסק במלאכתו, ובאו לפניו שניים לדין, ואמר להן תנו לי מי שיעשה תחתיי עד שאדון לכם, או תנו לי שכר בטלתי--הרי זה מותר.  והוא שיהיה הדבר ניכר, שהוא שכר הבטלה בלבד בלא יותר; וייטול משניהם בשווה, זה בפני זה.  כגון זה מותר.

כג,ז  [ו] אסור לדין לדון למי שהוא אוהבו, אף על פי שאינו שושבינו ולא ריעו אשר כנפשו; ולא למי ששונאהו, אף על פי שאינו אויב לו ולא מבקש רעתו.  אלא צריך שיהיו שני בעלי דינין שווין בעיני הדיין, ובליבו.  ואם לא היה מכיר את אחד מהם, ולא מעשיו--אין לך דין צדק כמוהו.  [ז] וכל שני תלמידי חכמים ששונאים זה את זה--אסורין לישב בדין זה עם זה, שדבר זה גורם ליציאת המשפט מעוקל:  מפני השנאה שביניהן, דעת כל אחד מהן נוטה לסתור דברי חבירו.

כג,ח  לעולם יראה הדיין עצמו כאילו חרב מונחת לו על צווארו, וגיהנם פתוחה לו מתחתיו; ויידע את מה הוא דן, ולפני מי הוא דן, ומי עתיד להיפרע ממנו, אם נטה מקו האמת:  שנאמר "אלהים, ניצב בעדת-אל" (תהילים פב,א), ואומר "ראו מה-אתם עושים--כי לא לאדם תשפטו, כי אם לה'" (ראה דברי הימים ב יט,ו).

כג,ט  כל דיין שאינו דן דין אמת לאמיתו, גורם לשכינה שתסתלק מישראל.  וכל דיין שנוטל ממון מזה ונותנו לזה, שלא כדין--הקדוש ברוך הוא גובה ממנו נפשות:  שנאמר "וקבע את-קובעיהם נפש" (משלי כב,כג).

כג,י  וכל דיין שדן דין אמת לאמיתו, אפילו שעה אחת--כאילו תיקן את כל העולם כולו, וגורם לשכינה שתשרה בישראל:  שנאמר "אלהים, ניצב בעדת-אל" (תהילים פב,א).  ושמא יאמר הדיין, מה לי ולצרה הזאת--תלמוד לומר "ועמכם, בדבר משפט" (דברי הימים ב יט,ו):  אין לדין אלא מה שעיניו רואות.

כג,יא  [י] לעולם יהיו בעלי הדין לפניך כרשעים, ובחזקת שכל אחד מהן טוען שקר, ודון לפי מה שתראה מן הדברים; וכשיפטרו מלפניך, יהיו בעיניך כצדיקים שקיבלו עליהם את הדין, ודון כל אחד מהם בליבך לכף זכות.
 

הלכות סנהדרין פרק כד

כד,א  יש לדין לדון בדיני ממונות, על פי הדברים שדעתו נוטה להן שהן אמת, והדבר חזק בליבו שהוא כן, אף על פי שאין שם ראיה ברורה; ואין צריך לומר אם היה הוא יודע בוודאי שהדבר כן, שהוא דן כפי מה שידע.

כד,ב  כיצד:  הרי שנתחייב אדם שבועה בבית דין, ואמר לדין אדם נאמן אצלו ושדעתו סומכת על דבריו, שזה האיש חשוד הוא על השבועה--יש לדין להפוך השבועה על שכנגדו, וישבע וייטול, הואיל וסמכה דעתו שלדין, על דברי זה.  אפילו היתה אישה או עבד נאמנים אצלו--הואיל ומצא הדבר חזק ונכון בליבו, סומך עליו ודן; ואין צריך לומר, אם ידע הוא עצמו שזה חשוד.

כד,ג  וכן אם יצא שטר חוב לפניו, ואמר לו אדם שסומך עליו, אפילו אישה או קרוב, זה פרוע הוא--אם סמכה דעתו על דבריו--יש לו לומר לזה, לא תפרע אלא בשבועה; או אם היה עליו שטר חוב לאחר, ייתן לזה שלא נפגם שטרו כלל, ויניח זה שנפגם שטרו בדברי האחד, או ישליך השטר בפניו ולא ידון בו כלל:  כפי מה שייראה.

כד,ד  וכן מי שבא וטען שיש לו פיקדון אצל פלוני שמת בלא צואה, ונתן סימנין מובהקין, ולא היה זה הטוען רגיל להיכנס לבית זה שמת--אם ידע הדיין שזה המת אינו אמוד להיות לו חפץ זה, וסמכה דעתו שאין זה החפץ שלמת--מוציאו מן היורשין, ונותנו לזה האמוד בו שנתן סימניו; וכן כל כיוצא בזה:  שאין הדבר מסור אלא ללבו שלדין, שידון כפי מה שייראה לו שהוא דין אמת.

כד,ה  אם כן למה הצריכה תורה שני עדים:  שבזמן שיבואו לפני הדיין שני עדים--ידון על פי עדותן, אף על פי שאינו יודע אם באמת העידו או בשקר.

כד,ו  [ב] כל אלו הדברים, הן עיקר הדין.  אבל משרבו בתי דינין שאינן הגונין, ואפילו יהיו הגונים במעשיהם, אינן חכמים כראוי ובעלי בינה--הסכימו רוב בתי דיני ישראל שלא יהפכו שבועה אלא בראיה ברורה, ולא יפגימו שטר ויפסידו חזקתו בעדות אישה או פסול; וכן בשאר כל הדינין.  לא ידון הדיין בסמיכת דעתו ולא בידיעתו, כדי שלא יאמר כל הדיוט והדיוט, ליבי מאמין לדברי זה, ודעתי סומכת על זה.

כד,ז  וכן אין מוציאין מן היתומים אלא בראיה ברורה--לא בדעת הדיין, ולא באומדן המת או הטוען.  ואף על פי כן, אם העיד אדם נאמן בדבר מכל הדברים, ונטתה דעת הדיין שאמת הוא אומר--ממתין הוא בדין, ואינו דוחה עדותו; ונושא ונותן עם בעלי דינין, עד שיודו לדברי העד, או יעשו פשרה, או יסתלק מן הדין.

כד,ח  [ג] ומניין לדין שהוא יודע בדין שהוא מרומה, שלא יאמר אחתכנו ויהיה הקולר תלוי בצואר העדים--תלמוד לומר "מדבר-שקר, תרחק" (שמות כג,ז).  כיצד יעשה בו:  ידרוש ויחקור הרבה, בדרישה וחקירה שלדיני נפשות--אם נראה לו לפי דעתו שאין בו רמיות, חותך הדין על פי העדות.

כד,ט  אבל אם היה ליבו נוקפו, שיש בדין רמיות, או שאין דעתו סומכת על דברי העדים, אף על פי שאינו יכול לפוסלן, או שנוטה דעתו שבעל דין זה רמאי ובעל עורמה והשיא את העדים, אף על פי שהן כשרים ולפי תומם הטעם, או שנראה לו מכלל הדברים שיש שם דברים אחרים מסתורין, ואינן רוצים לגלותם--כל אלו הדברים וכיוצא בהן, אם באו לדין בדין--אסור לו לחתוך אותו הדין; אלא יסלק עצמו מדין זה, וידוננו מי שליבו שלם בדבר.  והרי הדברים מסורים ללב, והכתוב אומר "כי המשפט לאלוהים הוא" (דברים א,יז).

כד,י  [ד] יש לבית דין להלקות מי שאינו מחוייב מלקות, ולהרוג מי שאינו מחוייב מיתה, לא לעבור על דברי תורה, אלא לעשות סיג לתורה.  וכיוון שרואין בית דין שפרצו העם בדבר--יש להן לגדור ולחזק הדבר, כפי מה שייראה להם:  הכול הוראת שעה, לא שייקבע הלכה לדורות.

כד,יא  מעשה והלקו אדם שבעל אשתו תחת האילן; ומעשה באחד שרכב על הסוס בשבת בימי יונים, והביאוהו לבית דין וסקלוהו.  ומעשה ותלה שמעון בן שטח שמונים ביום אחד באשקלון; ולא היו שם כל דרכי הדרישה והחקירה וההתראה, ולא עדות ברורה, אלא הוראת שעה, כפי מה שראה.

כד,יב  [ה] וכן יש לבית דין בכל מקום ובכל זמן, להלקות לאדם ששמועתו רעה, והעם מרננין אחריו שהוא עובר על העריות:  והוא שיהיה קול שאינו פוסק כמו שביארנו, ולא יהיו לו אויבים ידועים שמוציאין עליו שמועה רעה.  וכן מבזין את זה ששמועתו רעה, ומחרפין את יולדתו בפניו.

כד,יג  [ו] וכן יש לדין תמיד להפקיר ממון שיש לו בעלים, ומאבד זכותן כפי מה שייראה לגדור פירצות הדת ולחזק הבדק, או לקנוס אלם זה; והרי הוא אומר בעזרא "וכל אשר לא-יבוא לשלשת הימים, כעצת השרים והזקנים--יוחרם, כל-רכושו" (עזרא י,ח), מכאן שהפקר בית דין הפקר.

כד,יד  [ז] וכן יש לדין לנדות ולהחרים מי שאינו בן נידוי, כדי לגדור פרץ כפי מה שייראה לו שהשעה צריכה לכך, ויאמר שנידוהו או החרימוהו על דעתו, ויפרסם חטאו ברבים--שנאמר "אורו מרוז, אמר מלאך ה'--אורו ארור, יושביה:  כי לא-באו לעזרת ה'" (שופטים ה,כג).

כד,טו  [ח] וכן יש לדין לעשות מריבה עם הראוי להריב עמו, ולקללו, ולהכותו, ולתלוש שיערו, ולהשביעו באלוהים על כורחו שלא יעשה, או שלא עשה--שנאמר "ואריב עימם ואקללם, ואכה מהם אנשים ואמרטם; ואשביעם באלוהים" (נחמיה יג,כה).

כד,טז  [ט] וכן יש לו לכתף ידים ורגליים, ולאסור בבית האסורים, ולדחוף, ולסחוב על הארץ--שנאמר "הן למות הן לשרושי, הן-לענש נכסין ולאסורין" (עזרא ז,כו).  [י] כל אלו הדברים, כפי מה שייראה הדיין שזה ראוי לכך, ושהשעה צריכה לכך.

כד,יז   יהיו מעשיו לשם שמיים, ואל יהי כבוד הברייות קל בעיניו, שהרי הוא דוחה לא תעשה שלדבריהם, וכל שכן כבוד בני אברהם יצחק ויעקוב המחזיקים בדת האמת--שיהיה זהיר שלא יהרוס כבודם, אלא להוסיף בכבוד המקום בלבד:  שכל המבזה את התורה, גופו מחולל על הברייות; וכל המכבד את התורה, גופו מכובד על הברייות.  ואין כבוד התורה, אלא לעשות על פי חוקיה ומשפטיה.
 

הלכות סנהדרין פרק כה

כה,א  אסור לדין לנהוג בשררה על הציבור ובגסות רוח, אלא בענוה ויראה.  וכל פרנס המטיל אימה יתירה על הציבור, שלא לשם שמיים--נענש, ואינו רואה בן תלמיד חכמים:  שנאמר "לכן, יראוהו אנשים; לא-יראה, כל-חכמי-לב" (איוב לז,כד).

כה,ב  וכן אסור לו לנהוג בהן קלות ראש, אף על פי שהן עמי הארץ; ולא יפסע על ראשי עם הקודש, אף על פי שהן הדיוטות ושפלים:  בני אברהם יצחק ויעקוב הם, וצבאות ה' שהוציא מארץ מצרים בכוח גדול וביד חזקה.

כה,ג  וסובל טורח הציבור ומשאן כמשה רבנו, שנאמר בו "כאשר יישא האומן את-היונק" (במדבר יא,יב).  והרי הוא אומר "ואצוה, את-שופטיכם" (דברים א,טז)--זו אזהרה לדין, שיסבול את הציבור "כאשר יישא האומן את-היונק".  וצא ולמד ממשה רבנו, רבן שלכל הנביאים--כיון ששלחו הקדוש ברוך הוא להם במצריים, נאמר "ויצום אל-בני ישראל" (שמות ו,יג); אמרו מפי הקבלה, שאמר להם למשה , על מנת שיהיו מקללין אתכם, וסוקלין אתכם באבנים.

כה,ד  [ג] כדרך שנצטוה הדיין לנהוג במידה זו, כך נצטוו הציבור לנהוג כבוד בדין--שנאמר "ואצוה אתכם" (דברים א,יח), זו אזהרה לציבור שתהיה אימת הדיין עליהן.  ולא יתבזה בפניהם, ולא ינהוג קלות ראש בעצמו.

כה,ה  [ד] כיון שנתמנה אדם פרנס על הציבור, אסור בעשיית מלאכה בפני שלושה, כדי שלא יתבזה בפניהם.  אם המלאכה ברבים אסורה עליו--קל וחמר לאכול ולשתות ולהשתכר בפני רבים, ובכנסת עמי הארץ, ובסעודת מריעות.  אוי להם לאותן הדיינין, שנהגו בכך מעלבון תורת משה, שבזו דיניה והשפילוה עד ארץ והגיעוה עד עפר, וגרמו להן רעה ולבני בניהם בעולם הזה, ולעולם הבא.

כה,ו  [ה] אסור לנהוג קלות ראש בשליח בית דין, והרי השליח נאמן כשניים לעניין הנידוי--שאם אמר פלוני הקלני, או הקל הדיין, או לא רצה לבוא לדין--משמתין אותו על פיו.  אבל אין כותבין עליו פיתחא, עד שיבואו שניים ויעידו שנמנע לבוא.  [ו] ואין שליח בית דין חייב באמירת דברים אלו, משום לשון הרע.  וכל המצער שליח בית דין, יש לבית דין רשות להכותו מכת מרדות.

כה,ז  שליח בית דין שאמר פלוני שלחני בשם אחד מן הדיינין, ולא רצה בעל דין לבוא--אין כותבין עליו פיתחא :  עד שיאמר משם שלושתן.  במה דברים אמורים, שהלך השליח ביום שאינו ידוע לישיבת הדיינין.  אבל ביום הידוע שהדינין יישבו בו לדין, הכול יודעין שכל הדיינין מקבצין בו, ואף על פי שבא השליח בשם אחד, כאילו בא בשם שלושתן.

כה,ח  מי ששלחו לו בית דין, ולא בא לדין--מנדין אותו, וכותבין עליו פיתחא ונותן שכר הסופר; ובעת שיבוא, קורעין הפתחא.  כתבו עליו פיתחא מפני שלא קיבל הדין--כיון שאמר הריני מקבל הדין, קורעין נידויו.

כה,ט  קבעו לו בית דין זמן שיבוא היום, ולא בא כל אותו היום--כותבין עליו פיתחא לערב.  במה דברים אמורים, בשהיה במדינה, ומרד ולא בא.  אבל אם היה בכפרים, ויוצא ונכנס--קובעין לו זמן שני וחמישי ושני.  ואם שלם יום שני ולא בא--אין כותבין עליו פיתחא, עד למחר.

כה,י  [ט] אין קובעין זמן לא בימי ניסן ולא בימי תשרי, מפני שהעם טרודין במועדות, ולא בערב שבת, ולא בערב יום טוב.  אבל קובעין בניסן שיבוא אחר ניסן, ובתשרי שיבוא אחר תשרי.  אבל אין קובעין בערב שבת שיבוא אחר השבת, מפני שהכול טרודין בערב שבת.

כה,יא  [י] מי שהוא במדינה, והלך שליח בית דין ולא מצאו--אין קובעין לו זמן לבוא, עד שימצא אותו השליח ויאמר לו.  היה בכפר חוץ למדינה--אם דרכו לבוא באותו היום--אומר השליח אפילו לאחד מן השכנים, אפילו אישה, אם יבוא פלוני, הודיעוהו שבית דין קבעו לו זמן שיבוא היום לבית דין.  ואם לא בא, מנדין אותו לערב.

כה,יב  במה דברים אמורים, בשאין הדרך שדרכו לילך בה על מקום בית דין.  אבל אם היה דרכו עליהן--אין מנדין אותו, עד שיודיעו השליח בעצמו:  שמא לא אמרו לו השכנים, שהרי הם אומרין דרכו על בית דין, וכבר הלך להם, ונפטר.  וכן אם לא בא למדינה עד למחר--אין סומכין על השכנים, שמא שכחו השכנים ולא אמרו לו.

כה,יג  [יא] מי שבא לבית דין וקיבל הדין, ואמרו לו לשלם, והלך, ולא שילם--אין מנדין אותו, עד שמתרין בו שני וחמישי ושני; ואחר כך מנדין אותו, עד שייתן מה שהוא חייב.  ואם עמד שלושים יום, ולא תבע נידויו--מחרימין אותו.
 

הלכות סנהדרין פרק כו

כו,א  כל המקלל דיין מדיני ישראל--עובר בלא תעשה, שנאמר "אלהים, לא תקלל" (שמות כב,כז).  וכן אם קילל הנשיא--אחד ראש הסנהדרין הגדולה, או המלך--עובר בלא תעשה, שנאמר "ונשיא בעמך, לא תאור" (שם).

כו,ב  ולא דיין ונשיא בלבד, אלא כל המקלל אחד מישראל--לוקה, שנאמר "לא-תקלל חירש" (ויקרא יט,יד).  ולמה נאמר "חירש":  שאפילו זה שאינו שומע, ולא נצטער בקללה זו--לוקה על קללתו.  וייראה לי שהמקלל את הקטן, לוקה--הרי הוא .  [ב] המקלל את המת, פטור.

כו,ג  הואיל ומקלל כל אדם מישראל חייב, למה ייחד לאו לדין ולאו לנשיא--לחייבו שתיים.  נמצאת למד, שהמקלל אחד מישראל--בין איש בין אישה, בין גדול בין קטן--לוקה אחת.  ואם קילל דיין, לוקה שתיים; ואם קילל נשיא, לוקה שלוש.  ובן נשיא שקלל אביו, חייב משום ארבעה שמות--שלושה שלכל אדם, ואחת משום האב.

כו,ד  [ג] המקלל עצמו--לוקה כמי שקלל אחרים, שנאמר "השמר לך ושמור נפשך" (דברים ד,ט).  ואחד המקלל עצמו, או חבירו, או דיין, או נשיא--אינו לוקה עד שיקלל בשם מן השמות, כגון יה או שדיי ואלוהים וכיוצא בהן, או בכינוי מן הכינויין, כגון חנון וקנא וכיוצא בהן.  והואיל והוא חייב, אם קילל בכל הכינויין--כך אם קילל בכל לשון, חייב:  שהשמות שקוראין בהן הגויים להקדוש ברוך הוא, הרי הן ככל הכינויין.  וארור--בו שבועה, ובו קללה, ובו נידוי.

כו,ה  [ד] אינו לוקה עד שיתרו בו בפני עדים, כשאר כל חייבי לאוין.  אבל אם לא היתה שם התראה, או שקלל בלא שם ולא כינוי כגון ארור פלוני, או שהייתה הקללה באה מכלל הדברים כגון שאמר אל יהי פלוני ברוך לה', או אל יברכהו ה', וכיוצא בדברים אלו--אינו לוקה.

כו,ו  [ה] אף על פי שאינו לוקה--אם חרף תלמיד חכמים, מנדין אותו.  ואם רצו הדיינין להכותו מכת מרדות, מכין; ועונשין אותו כפי מה שיראו, שהרי ביזה את הזקן.  ואם חרף עם הארץ--עונשין הדיינין בדבר כפי מה שהשעה צריכה לו, לפי המחרף ולפי זה .

כו,ז  [ו] אף על פי שיש לדין או לנשיא למחול על כבודו, אינו יכול למחול על קללתו.  וכן שאר העם--אף על פי שמחל על קללתו--מכין את המקלל, שכבר חטא ונתחייב.

כו,ח  אבל מי שנתחייב נידוי מפני שהפקיר בבית דין, ורצו בית דין למחול על כבודן, ולא נידוהו--הרשות בידם:  והוא שלא יהיה בדבר, הפסד בכבוד הבורא--כגון שהיו העם מבעטין בדיני תורה, ובדינין; הואיל ופקרו העם בדבר, צריכין לחזק ולענוש כפי מה שייראה להם.

כו,ט  [ז] כל הדן בדיני גויים, ובערכאות שלהם--אף על פי שהיו דיניהם כדיני ישראל--הרי זה רשע, וכאלו חרף והרים יד בתורת משה רבנו:  שנאמר "ואלה, המשפטים, אשר תשים, לפניהם" (שמות כא,א)--לפניהם ולא לפני גויים, לפניהם ולא לפני הדיוטות.

כו,י  היתה יד הגויים תקיפה, ובעל דינו אלם ואינו יכול להוציא ממנו בדיני ישראל--יתבענו לדיני ישראל תחילה:  אם לא רצה לבוא--נוטל רשות מבית דין, ומציל בדיני גויים מיד בעל דינו.
 

 

הלכות עדות

יש בכללן שמונה מצוות--שלוש מצוות עשה, וחמש מצוות לא תעשה; וזה הוא פרטן:  (א) להעיד בבית דין למי שיודע לו עדות; (ב) לדרוש ולחקור העדים; (ג) שלא יורה העד בדין זה שהעיד עליו, בדיני נפשות; (ד) שלא יקום דבר בעדות אחד; (ה) שלא יעיד בעל עבירה; (ו) שלא יעיד קרוב; (ז) שלא להעיד בשקר; (ח) לעשות לעד זומם כאשר זמם.  וביאור מצוות אלו בפרקים אלו.
 

הלכות עדות פרק א

א,א  העד מצווה להעיד בבית דין, בכל עדות שיודע, בין בעדות שיחייב בה חבירו, בין בעדות שיזכהו בה:  והוא, שיתבענו להעיד בדיני ממונות--שנאמר "והוא עד, או ראה או יודע; אם-לא יגיד, ונשא עוונו" (ויקרא ה,א).

א,ב  היה העד חכם גדול, והיה בית דין פחות ממנו בחכמה--הואיל ואין כבודו שילך לפניהם--עשה שלכבוד תורה עודף, ויש לו להימנע.  במה דברים אמורים, בעדות ממון.  אבל בעדות שמפריש בה מן האיסור, וכן בעדות נפשות או מכות--הולך ומעיד:  "אין חכמה . . . לנגד ה'" (משלי כא,ל)--כל מקום שיש חלול השם, אין משגיחין על כבוד הרב.

א,ג  כוהן גדול--אינו חייב להעיד אלא עדות שהיא למלך ישראל בלבד, הולך לבית דין הגדול ומעיד בה; אבל בשאר העדיות, פטור.

א,ד  מצות עשה לדרוש העדים, ולחקור אותן, ולהרבות בשאלתן; ומדקדקין עליהן, ומסייעין אותן מעניין לעניין בעת השאלה, כדי שישתקו או יחזרו בהן, אם יש בעדותן דופי:  שנאמר "ודרשת וחקרת ושאלת, היטב" (דברים יג,טו).  וצריכין הדיינין להיזהר בעת חקירת העדים, שמא מתוכן ילמדו לשקר.

א,ה  בשבע חקירות בודקין העדים--באיזה שבוע, באיזו שנה, באיזה חודש, בכמה בחודש, באיזה יום מימי השבת, ובכמה שעות ביום, ובאיזה מקום:  אפילו אמר היום הרגו, או אמש הרגו--שואלין לו באיזו שבוע, באיזו שנה, באיזה חודש, בכמה בחודש, באיזה יום, באיזו שעה.

א,ו  ומכלל החקירות, יתר על השבע השוות בכול, שאם העידו עליו שעבד עבודה זרה--שואלין להן את מה עבד, ובאיזו עבודה עבד; העידו שחילל את השבת--שואלין אותן איזו מלאכה עשה, והיאך עשה; העידו שאכל ביום הכיפורים--שואלין אותן איזה מאכל אכל, וכמה אכל; שהרג את הנפש, שואלין אותן במה הרגו.  וכן כל כיוצא בזה, הרי הוא מכלל החקירות.

א,ז  [ה] החקירות והדרישות--הם הדברים שהן עיקר העדות, ובהן יתחייב או ייפטר.  והן כוונת המעשה שעשה, וכיוון הזמן, וכיוון המקום--שבהן יוזמו העדים, או לא יוזמו:  שאין אנו יכולין להזים העדים, עד שיכוונו הזמן והמקום.

א,ח  [ו] ועוד מרבין לבדוק את העדים בדברים שאינן עיקר בעדות, ואין העדות תלויה בהן; והם הנקראים בדיקות.  וכל המרבה בבדיקות, הרי זה משובח.

א,ט  כיצד הן הבדיקות:  הרי שהעידו עליו שהרג, ונחקרו בשבע החקירות שמנינו, שהן בכוונת הזמן וכוונת המקום, ונדרשו בכוונת המעשה, וכוונו הכלי שהרגו בו--בודקין אותן עוד, ואומרין להן, מה היה לובש הנהרג או ההורג, בגדים לבנים או שחורים, עפר הארץ שנהרג עליה, לבן או אדום.  אלו וכיוצא בהן, הם הבדיקות.

א,י  מעשה שאמרו עדים הרגו במקום פלוני תחת התאנה, ובדקו העדים ואמרו להם, תאנים שלה שחורות היו או לבנות, עוקצין שלאותם התאנים ארוכות היו או קצרות.  וכל המרבה בבדיקות אלו וכיוצא בהן, משובח.
 

הלכות עדות פרק ב

ב,א  מה בין חקירות לבדיקות:  בחקירות ודרישות--אם כיוון האחד את עדותו, והעד השני אמר איני יודע--עדותן בטילה; אבל בבדיקות--אפילו שניהן אומרין, אין אנו יודעין--עדותן קיימת.  ובזמן שהן מכחישין זה את זה, אפילו בבדיקות--עדותן בטילה.

ב,ב  כיצד:  העידו שהרג זה את זה, ואמר העד האחד כשנחקר בשבוע פלוני, בשנה פלונית, בחודש פלוני, בכך וכך בחודש, ברביעי בשבת, בשש שעות ביום, במקום פלוני הרגו; וכן כשדרשו במה הרגו, אמר הרגו בסיף.  וכן העד השני כיוון עדותו בכול חוץ מן השעות, שאמר איני יודע בכמה שעות היה ביום, או שכיוון את השעה, ואמר איני יודע במה הרגו ולא הבנתי בכלי שהיה בידו--עדותן בטילה.

ב,ג  אבל אם כוונו הכול, ואמרו להן הדיינין כליו היו שחורים או לבנים, ואמרו אין אנו יודעים, ולא שמנו ליבנו לדברים אלו שאין בהן ממש--עדותן קיימת.

ב,ד  [ב] אמר אחד כלים שחורים היה לבוש, ואמר השני לא כי, אלא כלים לבנים היה לבוש--הרי עדותן בטילה; וכאלו אמר האחד ברביעי בשבת והשני בחמישי, שאין כאן עדות, או שאמר האחד בסיף הרגו, והשני אומר ברומח שאין כאן עדות:  שנאמר "נכון הדבר" (דברים יג,טו; דברים יז,ד); וכיוון שהכחישו זה את זה, בדבר מכל הדברים--אין זה "נכון".

ב,ה  [ג] היו העדים מרובים--שניים מהן כוונו עדותן בחקירות ובדרישות, והשלישי אומר איני יודע--תתקים העדות בשניים, ויהרג.  אבל אם הכחיש את שניהן, אפילו בבדיקות--עדותן בטילה.

ב,ו  [ד] עד אחד אומר ברביעי בשבת בשניים בחודש, והשני אומר ברביעי בשבת בשלושה בחודש--עדותן קיימת:  שזה ידע בעבורו שלחדש, וזה לא ידע.

ב,ז  במה דברים אמורים, עד חצות החודש.  אבל אחר חצות--כגון שאמר האחד בשישה עשר בחודש, והשני אומר בשבעה עשר--אף על פי שכיונו שניהם יום אחד מימי השבת, עדותן בטילה:  שאין חצי החודש בא, אלא וכבר ידעו הכול אימתי היה ראש החודש.  [ה] אמר האחד בשלושה בחודש, והשני אומר בחמישה--עדותן בטילה.

ב,ח  אמר עד אחד בשתי שעות ביום, והשני אומר בשלוש שעות היה--עדותן קיימת, שדרך העם לטעות בשעה אחת.  אבל אם אמר האחד בשלוש שעות, והשני אומר בחמש--עדותן בטילה.

ב,ט  אמר עד אחד קודם הנץ החמה, ואחד אומר בהנץ החמה--עדותן בטילה, אף על פי שהיא שעה אחת:  שהדבר ניכר לכול.  וכן אם נחלקו בשקיעתה.
 

הלכות עדות פרק ג

ג,א  אחד דיני ממונות ואחד דיני נפשות בדרישה וחקירה, שנאמר "משפט אחד יהיה לכם" (ויקרא כד,כב; במדבר טו,טז).  אבל אמרו חכמים, כדי שלא תנעול דלת בפני לווין, אין עדי ממון צריכין דרישה וחקירה.

ג,ב  כיצד:  אמרו העדים בפנינו הלוה זה את זה מנה בשנה פלונית--אף על פי שלא כוונו את החודש, ולא את המקום שהלווה בו, ולא את המנה אם היה ממטבע פלוני או ממטבע פלוני--עדותן קיימת.

ג,ג  [ב] במה דברים אמורים, בהודאות והלואות ומתנות ומכירות וכיוצא בהן.  אבל בדיני קנסות--צריכין דרישה וחקירה, ואין צריך לומר  ובגלות.  וכן אם ראה הדיין שהדין מרומה וחשש לו--צריך דרישה וחקירה כעדי נפשות, אף על פי שהן עדי הודאות והלואות.

ג,ד  [ג] אף על פי שאין עדי ממונות צריכין דרישה וחקירה, אם הכחישו העדים זה את זה בחקירות או בדרישות, עדותן בטילה; ואם הכחישו זה את זה בבדיקות, עדותן קיימת.

ג,ה  כיצד:  אחד אומר בניסן לוה ממנו, והשני אומר לא כי, אלא באיר, או שאמר האחד בירושלים, והשני אומר לא כי, אלא בלוד היינו--עדותן בטילה; וכן אם אמר האחד חבית שליין הלוהו, והשני אומר שלשמן היתה--עדותן בטילה:  שהרי הוכחשו בדרישה.

ג,ו  אבל אם אמר האחד מנה שחור, והשני אומר מנה לבן היה, זה אומר בדיוטה העליונה היו כשהלוהו, והשני אומר בדיוטה התחתונה היו--עדותן קיימת.  אפילו אמר האחד מנה הלוהו, והשני אומר מאתיים--חייב לשלם מנה, שיש בכלל מאתיים מנה.  וכן אם אמר האחד דמי חבית שליין יש לו בידו, וזה אומר דמי חבית שמן--משלם בפחות שבדמים.  וכן כל כיוצא בזה.

ג,ז  [ד] דין תורה שאין מקבלין עדות, לא בדיני ממונות ולא בדיני נפשות, אלא מפי העדים:  שנאמר "על-פי שניים עדים" (דברים יז,ו)--מפיהם, ולא מכתב ידן.  אבל מדברי סופרים שחותכין דיני ממונות בעדות שבשטר, אף על פי שאין העדים קיימין, כדי שלא תנעול דלת בפני לווין.  ואין דנין בעדות שבשטר בדיני קנסות, ואין צריך לומר במכות ובגלות, אלא מפיהם, ולא מכתב ידן.

ג,ח  [ה] כל עד שנחקרה עדותו בבית דין, בין בדיני ממונות בין בדיני נפשות--אינו יכול לחזור בו.  כיצד:  אמר מוטעה הייתי, שוגג הייתי, נזכרתי שאין הדבר כן, לפחדו עשיתי--אין שומעין לו, אפילו נתן טעם לדבריו.

ג,ט  וכן אינו יכול להוסיף בעדותו תנאי.  כללו שלדבר:  כל דברים שיאמר העד אחר שנחקרה עדותו, שיבוא מכללן ביטול העדות, או הוספת תנאי בה--אין שומעין לו.

ג,י  [ו] עדים החתומין על השטר--הרי הן כמי שנחקרה עדותן בבית דין, ואינן יכולין לחזור בהן.  במה דברים אמורים, בשאפשר לקיים את השטר שלא מפיהם, כגון שהיו שם עדים שזה כתב ידן, או שהיה כתב ידן יוצא ממקום אחר.

ג,יא  אבל אם אי אפשר לקיימו אלא מפיהם, ואמרו כתב ידינו הוא זה, אבל קטנים היינו, קרובים היינו, אנוסין היינו, מוטעין היינו--הרי אלו נאמנים, וייבטל השטר.

ג,יב  [ז] אמרו פסולי עדות היינו בעבירה, או שוחד לקחנו על עדות זו--אין נאמנין:  שאין אדם משים עצמו רשע, עד שיעידו עליו עדים שהוא רשע.  וכן אם אמרו אמנה היו דברינו, אין נאמנין--שהמעיד על שטר אמנה, כמעיד בשקר.

ג,יג  [ח] אמרו העדים שטר מכר זה, מודעה נמסרה לנו עליו--אף על פי שכתב ידן יוצא ממקום אחר, הרי אלו נאמנין.  [ט] אמרו על תנאי היה שטר זה--אם היה כתב ידן יוצא ממקום אחר, אין נאמנין; ואם אין השטר מתקיים אלא מפיהם, נאמנין, ואומרין לבעלי הדין, קימו התנאי ובואו לדין.  [י] אמר האחד מן העדים על תנאי היו הדברים, והשני אומר לא היה שם תנאי--הרי כאן עד אחד.

ג,יד  [יא] גם בדיני ממונות, אין מקבלין עדים אלא בפני בעל דין.  ואם היה בעל דין חולה, או שהיו העדים מבקשים לילך למדינת הים ושלחו לבעל דין ולא בא--הרי אלו מקבלין עדים שלא בפניו.

ג,טו  במה דברים אמורים, בעדות על פה.  אבל השטר, מקיימין בבית דין את עדיו שלא בפני בעל דין.  ואפילו היה עומד וצווח ואומר, שטר מזוייף הוא, עדי שקר הן, פסולי עדות הן--אין משגיחין בו, אלא מקיימין את השטר.  ואם יש לו ראיה לפסול, יפסול.

ג,טז  [יב] כל מי שיש לו ראיה בעדים, הוא מיטפל בעדים עד שיביא אותן לבית דין.  ואם ידעו בית דין שבעל דינו אלם, וטען התובע שהעדים מתפחדים מבעל דינו שיבואו ויעידו לו--הרי בית דין כופין את בעל דינו שיביא הוא העדים.  וכן כל כיוצא בדברים אלו, דנין בהן לאלם.
 

הלכות עדות פרק ד

ד,א  עדי נפשות--צריכין שיהיו שניהם רואין העושה עבירה כאחד, וצריכין להעיד כאחד, ובבית דין אחד.  אבל בדיני ממונות, אינן צריכין לכך.

ד,ב  כיצד:  היה אחד רואהו מחלון זה כשעבר העבירה, והעד השני רואהו מחלון אחר--אם היו שני העדים רואין זה את זה, מצטרפין; ואם לאו, אין מצטרפין.  היה זה המתרה בו רואה את העדים, והעדים רואין אותו--אף על פי שאין רואין זה את זה, המתרה מצרפן.

ד,ג  היו שני העדים בבית אחד, והוציא אחד מהן ראשו מן החלון, וראה זה שעושה מלאכה בשבת, ואחד מתרה בו, והכניס ראשו, וחזר העד השני והוציא ראשו מאותו החלון וראהו--אין מצטרפין:  עד שיראו שניהם כאחד.

ד,ד  היו שני עדים רואין אותו מחלון זה, ושני עדים רואין אותו מחלון אחר, ואחד מתרה בו באמצע--בזמן שמקצתן רואין אלו את אלו, הרי זו עדות אחת; ואם לא היו רואין אלו את אלו, ולא צירף אותן המתרה--הרי אלו שתי עדייות.  לפיכך אם נמצאת אחת מהן זוממת--הוא והן נהרגין, שהרי הוא נהרג בעדות הכת השנייה.

ד,ה  [ב] אבל בדיני ממונות--אף על פי שראו זה אחר זה, עדותן מצטרפת.  כיצד:  אמר האחד בפניי הלוהו ביום פלוני, או בפניי הודה לו, ואמר העד השני וכן אני הלוהו בפניי, או הודה לו ביום אחר--הרי אלו מצטרפין.

ד,ו  [ג] וכן אם אמר האחד בפניי הלוהו, והשני אומר בפניי הודה לו, או שאמר הראשון בפניי הודה לו, והשני שהעיד אחר זמן אמר בפניי הלוהו--הרי אלו מצטרפין.

ד,ז  [ד] וכן בעת שמעידין בבית דין--יבוא אחד, ושומעין דבריו היום, וכשיבוא העד השני לאחר זמן, שומעין דבריו; ומצטרפין זה לזה, ומוציאין בהן הממון.

ד,ח  [ה] וכן אם היה עד אחד בכתב, ועד אחד על פה--מצטרפין.  ואם אמר זה שלא כתב עדותו, קניתי מידו על דבר זה, ולא בא המלווה הזה, ולא שאל ממני לכתוב--שניהם מצטרפין; ונעשת מלווה בשטר, ואינו יכול לומר פרעתי.

ד,ט  [ו] העיד העד האחד בבית דין זה, והעיד השני בבית דין אחר--יבוא בית דין אצל בית דין, ויצטרפו עדותן.  וכן אם העידו שני העדים בבית דין זה, וחזרו והעידו בבית דין אחר--יבוא אחד מכל בית דין ובית דין, ויצטרפו.  אבל העד עם הדיין שהעידו שני העדים בפניו, אין מצטרפין.

ד,י  [ז] אף על פי שמצרפין העדות, בדיני ממונות, צריך שיעיד כל עד אחד משניהם, בכל הדבר כמו שביארנו.  אבל אם העיד אחד במקצת הדבר, והעיד השני במקצתו--אין מקיימין את הדבר מעדות שניהם:  שנאמר "יקום דבר" (דברים יט,טו), ולא חצי דבר.

ד,יא  כיצד:  זה אומר אכל שדה זו שנה פלונית, וזה העיד שאכלה בשנה שנייה, וזה העיד שאכלה בשנה שלישית--אין מצרפין עדות שלושתן ואומרים הרי אכלה שלוש שנים:  שכל אחד ואחד, העיד במקצת הדבר.

ד,יב  וכן אם העיד זה שאני ראיתי שערה אחת בצד ימינו שלזה, וזה אומר ואני ראיתי שערה אחת בצד שמאלו באותו היום--אין מצטרפין דברי שניהם כדי שנאמר הרי העידו שניהם שהיה זה גדול ביום פלוני:  לפי שכל אחד, העיד במקצת הסימנין.

ד,יג  אפילו העידו שניים בשערה אחת, והעידו שניים אחרים בשערה אחת, שהרי כל כת מהם העידה על חצי דבר--אין זו עדות.

ד,יד  אבל אם העיד האחד שראה שתי שערות בצד ימין, והעיד השני שראה שתי שערות בצד שמאל--מצטרפין.  וכן כל כיוצא בזה.
 

הלכות עדות פרק ה

ה,א  אין חותכין דין מן הדינין על פי עד אחד, לא דיני נפשות ולא דיני ממונות--שנאמר "לא-יקום עד אחד באיש, לכל-עוון ולכל-חטאת" (דברים יט,טו); ומפי השמועה למדו שקם הוא לשבועה, כמו שביארנו בהלכות טוען.

ה,ב  בשני מקומות האמינה תורה עד אחד--בסוטה שלא תשתה מי המרים, ובעגלה ערופה שלא תערף, כמו שביארנו במקומן.  וכן מדבריהן, בעדות אישה שיעיד לה שמת בעלה.  [ג] וכן כל מקום שעד אחד מועיל, אישה ופסול כן מעידין--חוץ מעיד אחד שלשבועה:  שאין מחייבין שבועה אלא בעדות עד כשר הראוי להצטרף עם אחר, ויתחייב זה הנשבע על פיו ממון.

ה,ג  "על-פי שניים עדים, או על-פי שלושה-עדים" (ראה דברים יז,ו; דברים יט,טו), לעשות שלושה כשניים.  מה השניים, אם נמצא אחד מהן קרוב או פסול, בטילה העדות--אף השלושה.  והוא הדין למאה, אם נמצא אחד מהן קרוב או פסול--בטילה העדות, בין בדיני נפשות בין בדיני ממונות.

ה,ד  במה דברים אמורים, בזמן שנתכוונו כולם להעיד.  אבל אם לא נתכוונו כולם להעיד--מה יעשו שני אחים בכלל העם וראו כשהרג זה את זה, או כשחבל בו, או כשחטף חפץ מידו.

ה,ה  וכיצד בודקין הדבר:  כשיבואו לבית דין עדים מרובין--כת אחת, אומרין להם, כשראיתם זה שהרג או חובל, להעיד באתם או לראות:  כל מי שאמר לא באתי להעיד עליו, אלא לראות מה הדבר, ובכלל העם באתי--מפרישין אותו; וכל מי שאמר להעיד באתי, ולכוון העדות--מפרישין אותו.  אם נמצא באלו שנתכוונו להעיד קרוב או פסול, עדות כולם בטילה.

ה,ו  במה דברים אמורים, בשהיה בהן קרוב או פסול.  אבל אם היו כולם כשרים, אחד המתכוון להעיד ואחד שלא נתכוון להעיד--הואיל וראה הדבר וכיוון עדותו, והיתה שם התראה, חותכין הדין על פיו, בין בדיני ממונות בין בדיני נפשות.

ה,ז  [ו] שטר שהיו עדיו מרובין, ונמצא אחד מהן פסול, או שהיו בהם שניים קרובים זה לזה, והרי אין העדים קיימין כדי לשאול אותן--אם יש שם עדות ברורה שכולם ישבו לחתום, שהרי נתכוונו כולם להעיד--הרי זה בטיל; ואם לאו, תתקים העדות בשאר.

ה,ח  ולמה מקיימין העדות בשאר--שהרי אפשר שחתמו הכשרים, והניחו מקום לגדול לחתום, ובא זה הקרוב או הפסול, וחתם שלא מדעתם.  [ז] אף על פי שהעד שחתם תחילה בשטר, הוא הפסול--הרי השטר כשר.

ה,ט  [ח] כל עד שהעיד בדיני נפשות, אינו מורה בדין זה הנהרג, ולא ילמד עליו לא זכות, ולא חובה.  ואם אמר יש לי ללמד עליו זכות, משתקין אותו--שנאמר "ועד אחד, לא-יענה בנפש למות" (במדבר לה,ל), בין לזכות בין לחובה.  ומהו זה שנאמר "למות":  כלומר עד שהעיד בנפש למות--לא יענה דבר, אלא יעיד וישתוק.

ה,י  אבל בדיני ממונות, יש לעד ללמד זכות וחובה.  אבל לא יימנה מן הדיינין, ולא ייעשה דיין, שאין עד נעשה דיין, אפילו בדיני ממונות.  [ט] במה דברים אמורים, בדבר שצריך עדים מן התורה, וצריך דיינין לדון באותו הדבר מן התורה.  אבל , עד נעשה דיין.

ה,יא  כיצד:  אחד שהביא את הגט ואמר, בפניי נכתב ובפניי נחתם--הוא ושניים נותנין אותו לה, ונמצא כאילו נטלתו בבית דין.  וכן כל כיוצא בזה.
 

הלכות עדות פרק ו

ו,א  כבר ביארנו שקיום שטרות מדבריהם, כדי שלא תנעול דלת בפני לווין.  ואף על פי כן אין מקיימין שטרות אלא בשלושה, אפילו שלושתן הדיוטות, מפני שהוא דין.  ולפיכך אין מקיימין שטרות בלילה, כמו שביארנו.

ו,ב  באחד מחמישה דרכים, יתקיים השטר בבית דין:  הדרך האחת, שיהיו הדיינין מכירין כתב ידי העדים, שזו עדות פלוני וזו עדות פלוני.  הדרך השנייה, שיחתמו העדים בפניהם.  הדרך השלישית, שיבואו העדים החותמין לפניהם ויאמר כל אחד ואחד, זה כתב ידי ואני עד בדבר זה.  הדרך הרביעית, שאם מתו עדי השטר או שהיו במדינה אחרת, ויבואו עדים אחרים ויעידו על כתב ידן שהוא זה.  הדרך החמישית, שיהיה כתב ידן יוצא בשטרות אחרות, ועורכין בית דין זה הכתב לאותו הכתב שבשטרות האחרות ויהיה דומה זה לזה, וייראה להם ביחד, שכתב ידי אלו הוא כתב ידי אלו.

ו,ג  אין מקיימין את השטר משטרות אחרות, אלא משתי שטרות שלשתי שדות, שאכלום בעליהם שלוש שנים אכילה נכונה גלויה בלא שום יראה ולא פחד מתביעה בעולם, כדרך שאוכלין כל בעלי שדות שדותיהן; או משתי שטרי כתובות:  והוא, שייצאו שני השטרות מתחת ידי אחר--לא מתחת ידי זה שרוצה לקיים שטרו, שמא זייף הכול.

ו,ד  וכן מקיימין את השטר משטר שקרא עליו ערער, והוחזק בבית דין--מקיימין ממנו לבדו, כמו שמקימין משטרי שתי שדות או שתי כתובות.

ו,ה  [ד] בית דין שכתבו במושב שלושה היינו, ונתקיים שטר זה בפנינו--הרי זה מקויים, אף על פי שלא פירשו באיזה דרך מחמש הדרכים נתקיים:  שאין חוששין לבית דין, שמא יטעו.  וכבר נהגו כל בתי דינין שראינו ושמענו, שיכתבו הדרך שנתקיים בה בפניהם.  [ה] ולעולם אין בית דין בודקין אחר בית דין אחר, אלא מחזיקין אותן שהן בקיאין ולא יטעו; אבל בודקין אחר העדים.

ו,ו  שלושה שישבו לקיים את השטר, ומת אחד מהם--צריך לכתוב במושב שלושה היינו, והאחד איננו:  שמא יראה הרואה, ויאמר בשניים קיימוהו; אפילו היה כתוב בו בבית דין, יאמר הרואה שמא דמו ששניהם בית דין הם.  ואם יש בו משמע שהיו שלושה, אינו צריך.

ו,ז  שלושה שישבו לקיים את השטר, ובאו שני עדים וערערו על אחד מהן שהוא גזלן וכיוצא בו, ובאו שניים אחרים והעידו שחזר בתשובה--אם עד שלא חתמו העידו שחזר--הרי זה חותם עימהם, שהרי שלושה היו.  ואם אחר שחתמו השניים העידו עליו שחזר בתשובה--אינו חותם עימהם, שהרי הוא כמי שאינו בעת חתימת השניים.

ו,ח  במה דברים אמורים,  עליו בעבירה.  אבל אם ערערו עליו בפגם משפחה, כגון שאמרו אמו לא נשתחררה ועבד הוא, או לא נתגיירה אמו וגוי הוא, ונודע אחר שחתמו השניים שאין במשפחתו פגם, ושהוא כשר--הרי זה חותם עימהם, שזה גילוי דבר שהיה מקודם.

ו,ט  [ח] מותר לכתוב הקיום בשטר, קודם שיתקיים השטר וחותמין הדיינין אחר שיתקיים השטר--שאין הכתיבה עיקר, אלא החתימה.  ואין הדיינין צריכין לקרות השטר שמקימין אותו, אלא מקיימין אותו מעדיו, אף על פי שלא ידעו מה כתוב בו.
 

הלכות עדות פרק ז

ז,א  מעיד הקרוב, על כתב ידי קרובו.  כיצד:  שטר שעדיו ראובן ושמעון ומתו, או הלכו למדינת הים, ובא בנו שלראובן ואמר, זה כתב ידו שלאביי, ובא בנו שלשמעון ואמר, זה כתב ידו שלאביי--הרי אלו כשני עדים שאינן קרובים; ואם נצטרף עימהם שלישי, והעיד על כתב ידי שניהן--הרי נתקיים השטר.

ז,ב  ואלו מדברים שנאמנין הגדולים להעיד בגודלן, מה שראו בקוטנן.  נאמן אדם לומר כשהוא גדול, זה כתב ידו שלאבא וזה כתב ידו שלרבי, וזה כתב ידו שלאחי, שהייתי מכיר בכתב ידם כשהייתי קטן:  והוא שיצטרף עמו, אחר שמכיר כתב ידם כשהוא גדול.

ז,ג  שטר שעדיו ראובן ושמעון, ובאו שניים והעידו שניהם שזה כתב ידו שלראובן וזה כתב ידו שלשמעון--נתקיים השטר.  אבל אם העיד זה על כתב ידי ראובן, והשני העיד על כתב ידי שמעון--לא נתקיים השטר, לפי שצריך שני עדים על כל כתב יד אחד משניהם; ואם יש שלישי מעיד על כתב ראובן ושמעון כאחד, נתקיים.

ז,ד  אמר הראשון הרי זה כתב ידי, והעיד הוא ואחר על כתב ידי השני--לא נתקיים השטר, לפי שנמצא שלושת רבעי הממון שבשטר תלוי בעדות האחד.  וכן אם העיד אחיו או בנו שלראשון עם אחר, על כתב ידי השני--לא נתקיים, שהרי שלושת רבעי הממון תלוי בעדות הקרובים.

ז,ה  שניים החותמין על השטר, ומת אחד מהן--צריך שני עדים להעיד על כתב ידו שלמת.  ואם לא נמצא אלא עד אחד, עם זה העד החי--הרי זה החי כותב חתימת ידו בפני עדים אפילו על החרס, ומשליכו בבית דין, עד שיוחזק כתב ידו בבית דין, ולא יהא צריך לומר שזה כתב ידי; ויעיד הוא והאחר על כתב ידי המת, ויתקיים כתב ידו הוא שלא מפיו.

ז,ו  שלושה שישבו לקיים את השטר, שניים מהן מכירין חתימות ידי עדים ואחד אינו מכיר--עד שלא חתמו, מעידין בפניו וחותם:  שהעדים נעשים דיינין בדבר שהוא מדבריהם, כמו שביארנו.  אבל אחר שחתמו, אין מעידין בפניו וחותם--שהרי בעת שחתמו, לא היו המכירין אלא שניים, ואין מקיימין בשניים אלא עד שיהיו שלושתן מכירין, או יעידו העדים על הכתב בפני כל אחד ואחד.

ז,ז  שניים שהיו חתומין על השטר, ומתו, ובאו שניים ואמרו כתב ידם הוא זה, אבל אנוסים היו, קטנים היו, פסולי עדות היו--אף על פי שיש שם עדים אחרים שזה כתב ידם, או שהיה כתב ידם יוצא משטר שקרא עליו ערער והוחזק בבית דין--הרי זה לא נתקיים; אלא מעמידין השניים שבשטר כנגד השניים שהעידו עליהן שהן פסולין, ואין גובין בו כלום.
 

הלכות עדות פרק ח

ח,א  מי שחתם על השטר, ובא להעיד על כתב ידו בבית דין, והכיר כתב ידו, שזה הוא בוודאי, אבל אינו זוכר העדות כלל, ולא ימצא בליבו זיכרון שזה לוה מזה מעולם--הרי זה אסור להעיד על כתב ידו זה בבית דין:  שאין אדם מעיד על כתב ידו שהוא זה, אלא על הממון שבשטר הוא מעיד שזה חייב לזה, וכתב ידו, כדי להזכירו הדבר; אבל אם לא נזכר, לא יעיד.

ח,ב  אחד הזוכר את העדות מעצמו אחר שראה כתב ידו, או שהזכירוהו אחרים ונזכר--ואפילו הזכירו העד השני שהעיד עמו--אם נזכר, הרי זה מעיד.  אבל אם הזכירו התובע עצמו--אף על פי שנזכר--אינו מעיד, מפני שזה דומה בעיני בעל דין כאילו העיד לו בשקר בדבר שלא ידע.

ח,ג  ולפיכך אם היה התובע תלמיד חכמים, והזכיר התובע הזה את העד ונזכר--הרי זה יעיד לו:  שתלמיד חכמים יודע שאילמלי לא זכר הדבר, לא היה מעיד.  וקל הוא שהקלו בדיני ממונות, שאף על פי ששכח הדבר מכמה שנים, והכתב הוא שהזכירו הדבר--הרי זה מעיד.

ח,ד  הואיל והדבר כן, שטר שיצא לבית דין, ובאו עדיו ואמרו, כתב ידינו הוא זה, אבל מעולם לא ידענו עדות זו, ואין אנו זוכרין שזה לוה מזה או מכר לו--לא נתקיים השטר, והרי הוא כחרס:  עד שיזכרו עדותן.  וכל מי שאינו דן כזה--לא ידע בדיני ממונות, בין ימינו לשמאלו.

ח,ה  אבל אם היה כתב ידם יוצא ממקום אחר, או שהיו עדים שזה כתב ידם--מקיימין את השטר.  ואין משגיחין על דבריהן שאמרו, אין אנו זוכרין עדות זו:  שמא חזרו בהן, וזה שאמרו אין אנו זוכרין, כדי לבטל השטר; וכאלו אמרו קטנים היינו, פסולי עדות היינו--שאינן נאמנין, הואיל ויתקיים השטר שלא על פיהם.

ח,ו  ומפני טעם זה מקיימין כל השטרות, ואין אנו צריכין להביא עדים ולשאול אותם, אם הם זוכרין עדות זו, או אינם זוכרין אותה:  שאפילו באו ואמרו, אין אנו זוכרין אותה--אין שומעין להן, הואיל ואפשר לקיימו שלא מפיהן.

ח,ז  [ה] אחד הכותב עדותו על השטר, או שנמצא כתוב אצלו בפנקסו ובכתב ידו, פלוני העיד אותי עליו ביום פלוני בכך וכך--אם זכר מעצמו, או הזכירוהו אחרים ונזכר--מעיד.  ואם לאו, אסור להעיד:  שאין זה דומה אלא למי שאמר לו אדם נאמן, פלוני יש לו אצל פלוני כך וכך, והעיד הוא, שיש לזה אצל זה; והוא אינו יודע מן הדבר כלום, אלא מפי אחר שמע והעיד.
 

הלכות עדות פרק ט

ט,א  עשרה מיני פסלנות הם; כל מי שנמצא בו אחד מהן, הרי הוא פסול לעדות.  ואלו הן--הנשים, והעבדים, והקטנים, והשוטים, והחרשים, והסומים, והרשעים, והבזויין, והקרובין, והנוגעין בעדותן; הרי אלו עשרה.

ט,ב  נשים פסולות לעדות מן התורה, שנאמר "על-פי שניים עדים" (דברים יז,ו)--לשון זכר, לא לשון נקבה.  [ג] וכן הטומטום והאנדרוגינוס פסולין, מפני שהן ספק אישה.  וכל מי שהוא ספק כשר, ספק פסול--הרי הוא פסול:  שאין העד בא אלא להוציא ממון על פיו, או לחייב על פיו; ואין מוציאין ממון מספק ואין עונשין מספק, דין תורה.

ט,ג  [ד] העבדים פסולין לעדות, דין תורה:  שנאמר בעדים "ועשיתם לו, כאשר זמם לעשות לאחיו" (דברים יט,יט), מכלל שאחיו כמוהו--מה אחיו בן ברית, אף העד בן ברית.  קל וחמר לגויים:  אם עבדים שהן במקצת מצוות פסולין--הגויים, לא כל שכן.

ט,ד  [ה] מי שחצייו עבד וחציו בן חורין, פסול.  [ו] וכל מי שנשתחרר, והרי הוא מחוסר גט שיחרור--פסול:  עד שיגיע הגט לידו ויטבול, וייעשה מכלל בני ברית; ואחר כך יעיד.

ט,ה  [ז] הקטנים פסולין לעדות מן התורה:  שנאמר בעדים "ועמדו שני-האנשים אשר-להם הריב, לפני ה'" (דברים יט,יז)--"אנשים", לא קטנים.  אפילו היה הקטן נבון וחכם--הרי הוא פסול, עד שיביא שתי שערות אחר שלוש עשרה שנה גמורות.  ואם הגיע לעשרים שנה ולא הביא שתי שערות, ונולד בו סימן מסימני סריס--הרי זה סריס, ויעיד.  ואם לא נולד בו--לא יעיד עד רוב שנותיו, כמו שביארנו בהלכות אישות.

ט,ו  [ח] קטן שהגיע לכלל שנותיו, שנראו בו סימני בגרות מלמעלה--אינו צריך.  ואם לאו--אין מקבלין עדותו, עד שיבדק.  ובן שלוש עשרה שנה ויום אחד שהביא שתי שערות, ואינו יודע בטיב משא ומתן--אין עדותו עדות בקרקעות, מפני שאינו מדקדק בדברים:  שהרי אינו יודע.  אבל בעדות מיטלטלין--מקבלין עדותו, הואיל והוא גדול.

ט,ז  [ט] השוטה פסול לעדות מן התורה, לפי שאינו בן מצוות.  ולא שוטה שהוא מהלך ערום, ומשבר כלים וזורק אבנים בלבד; אלא כל מי שנטרפה דעתו, ונמצאת דעתו משובשת תמיד אפילו בדבר מן הדברים--אף על פי שהוא מדבר ושואל כעניין בשאר דברים--הרי זה פסול, ובכלל השוטים ייחשב.

ט,ח  הנכפה--בעת כפייתו, פסול; ובעת שהוא בריא, כשר; ואחד הנכפה מזמן לזמן, או הנכפה תמיד בלא עת קבוע:  והוא, שלא תהיה דעתו משובשת תמיד--שהרי יש שם נכפים שגם בעת בריאתם, דעתן מטורפת עליהם.  וצריך להתישב בעדות הנכפים הרבה.

ט,ט  [י] הפתיים ביותר שאינן מכירין דברים הסותרין זה את זה, ולא יבינו ענייני הדבר כדרך שמבינין שאר עם הארץ, וכן המבוהלין והנחפזין בדעתם, והמשתגעים בדעתן ביותר--הרי כל אלו בכלל השוטים.  ודבר זה, לפי מה שייראה הדיין, שאי אפשר לכוון הדעות בכתב.

ט,י  [יא] החירש כשוטה, שאין דעתו נכונה, ואינו בן מצוות.  ואחד חירש שמדבר ואינו שומע, או ששומע ואינו מדבר--אף על פי שראייתו ראייה מעולה, ודעתו נכונה--צריך להעיד בבית דין בפיו, או שיהיה ראוי להעיד בפיו, ויהיה ראוי לשמוע דברי הדיינין, והאיום שמאיימין עליו.

ט,יא  וכן אם נשתתק--אף על פי שנבדק כדרך שבודקין לגיטין, ונמצאת עדותו מכוונת, והעיד בפנינו בכתב ידו--אינה עדות כלל:  חוץ מעדות אישה, לפי שבעגונה הקלו.

ט,יב  הסומין--אף על פי שמכירין הקול, וידעו האנשים--הרי אלו פסולין מן התורה:  שנאמר "והוא עד, או ראה" (ויקרא ה,א)--מי שהוא ראוי לראות, הוא שמעיד.  והסומה באחת מעיניו, כשר להעיד.
 

הלכות עדות פרק י

י,א  הרשעים פסולין לעדות מן התורה, שנאמר "אל-תשת ידך עם-רשע, להיות עד חמס" (שמות כג,א); מפי השמועה למדו, אל תשת רשע עד.  ואפילו עד כשר שידע בחברו שהוא רשע, ואין הדיינין מכירין רשעו--אסור לו להעיד עמו, אף על פי שהיא עדות אמת:  מפני שמצטרף עמו; ונמצא זה הכשר השית ידו עם הרשע, עד שנתקבלה עדותו.

י,ב  ואין צריך לומר עד כשר שהוא יודע בעדות לחבירו, וידע שהעד השני שעימו עד שקר--שאסור לו להעיד, שנאמר "אל-תשת ידך עם-רשע" (שמות כג,א).

י,ג  [ב] איזה הוא רשע:  כל מי שעבר עבירה שחייבין עליה מלקות--הרי זה רשע, ופסול לעדות, שהרי התורה קראה למחויב מלקות רשע, שנאמר "והיה אם-בן הכות, הרשע" (דברים כה,ב).  ואין צריך לומר למחויב מיתת בית דין--שהוא פסול, שנאמר "אשר-הוא רשע למות" (במדבר לה,לא).

י,ד  [ג] עבר על עבירה שחייבין עליה מלקות מן התורה, הרי זה פסול מן התורה; ואם היה החיוב שבה מדבריהם, הרי זה פסול מדבריהם.

י,ה  כיצד:  אכל בשר בהמה בחלב, או שאכל נבילות ושקצים וכיוצא בהן, בין לתיאבון בין להכעיס, או שחילל את יום טוב ראשון, או שלבש שעטנז, שהוא שווע או טווי או נווז--הרי זה פסול לעדות מן התורה.

י,ו  אבל אם אכל בשר ועוף בחלב, או שחילל יום טוב שני שלגליות, או שלבש בגד צמר שאבד בו חוט שלפשתן וכיוצא בו--הרי זה פסול לעדות מדבריהם.  וכבר מנינו כל עבירה שחייבין עליה מלקות; וכבר נתבאר בכל מצוה ומצוה דברים שאיסורן מן התורה, ודברים שאיסורן מדבריהם.

י,ז  [ד] ועוד יש שם רשעים שהן פסולין לעדות, אף על פי שהן בני תשלומין, ואינן בני מלקייות.  הואיל ולוקחין ממון שאינו שלהם בחמס--פסולין, שנאמר "כי-יקום עד-חמס" (דברים יט,טז):  כגון הגנבים והגזלנים--אף על פי שהחזיר--הרי הוא פסול לעדות, מעת שגנב או גזל.

י,ח  וכן עד זומם--אף על פי שהוזם בעדות ממון, ושילם--הרי זה פסול מן התורה, לכל עדות.   הוא נפסל:  מעת שהעיד בבית דין--אף על פי שלא הוזם על אותה עדות, אלא אחר כמה ימים.

י,ט  וכן המלווה בריבית--אחד הלווה, ואחד המלווה--שניהם פסולין לעדות:  אם ריבית קצוצה עשו, הרי הן פסולין לעדות מן התורה; ואם אבק ריבית עשו, הרי הן פסולין מדבריהם.

י,י  וכן כל העובר על גזל שלדבריהם, הרי הוא פסול מדבריהם.  כיצד:  החמסנים, והן הלוקחין קרקע או מיטלטלין שלא ברצון הבעלים--אף על פי שנותנין הדמים, הרי אלו פסולין מדבריהם.

י,יא  וכן הרועים--אחד רועה בהמה דקה, ואחד רועה בהמה גסה שלעצמן--הרי אלו פסולין:  שחזקתן פושטין בגזל, ומניחים בהמתן לרעות בשדות ובפרדסים; ולפיכך סתם רועה פסול.  ומגדלי בהמה דקה בארץ ישראל, פסולין; אבל בחוצה לארץ, כשרין.  ומותר לגדל בהמה גסה, בכל מקום.

י,יב  וכן המוכסין, סתמן פסולין--מפני שחזקתן ליקח יותר מדבר הקצוב להם בדין המלכות, ולוקחין היתר לעצמן.  אבל גבאי מנת המלך, סתמן כשרין; ואם נודע שלקחו אפילו פעם אחת, יתר מן הראוי להם לגבות--הרי אלו פסולין.

י,יג  וכן מפריחי יונים ביישוב--פסולין, מפני שחזקתן שגוזלין יונים שלאחרים בחינם.  וכן סוחרי שביעית--והם בני אדם שיושבין בטילין, וכיוון שבאה שביעית, פושטים זרועותיהן, ומתחילין לישא וליתן בפירות--שחזקת אלו שהן אוספין פירות שביעית, ועושין בהן סחורה.

י,יד  וכן המשחק בקוביה--והוא, שלא תהיה לו אומנות אלא היא--הואיל ואינו עוסק בישוב העולם, הרי זה בחזקת שאוכל מן הקוביה, שהוא אבק גזל.  ולא בקוביה בלבד אמרו, אלא אפילו בקליפי אגוזים וקליפי רימונים.

י,טו  וכן לא יונים בלבד אמרו, אלא אפילו הממירין בבהמה חיה ועוף, ואמרו כל הקודם את חבירו או כל הנוצח את חבירו,  בעליו את שניהן, וכן כל כיוצא בשחוק זה--והוא, שלא תהיה לו אומנות אלא שחוק זה--הרי זה פסול.  וכל אלו פסולין מדבריהם.

י,טז  [ה] אריס שלקח דבר מועט מן הפירות שביכרו בימי ניסן וימי תשרי, קודם שתיגמר מלאכתן--אף על פי שלקח שלא מדעת בעל השדה--אינו גנב, וכשר לעדות:  שאין בעל השדה מקפיד על זה.  וכן כל כיוצא בזה.
 

הלכות עדות פרק יא

יא,א  מי שאינו לא במקרא, ולא במשנה, ולא בדרך ארץ--הרי זה בחזקת רשע, ופסול לעדות מדבריהם:  שכל מי שירד עד כך, חזקה שהוא עובר על רוב העבירות שיבואו לידו.

יא,ב  לפיכך אין מוסרין עדות לעם הארץ, ואין מקבלין ממנו עדות:  אלא אם כן הוחזק שהוא עוסק במצוות, ובגמילות חסדים, ונוהג בדרכי הישרים, ויש בו דרך ארץ--מקבלין עדותו, אף על פי שהוא עם הארץ, ואינו לא במקרא, ולא במשנה.

יא,ג  נמצאת אומר, כל תלמיד חכמים בחזקת כשר, עד שיפסל; וכל עם הארץ בחזקת פסול, עד שיוחזק שהוא הולך בדרכי הישרים.  [ד] וכל מי שיקבל עדות עם הארץ קודם שתהיה לו חזקה זו, או קודם שיבואו עדים ויעידו שהוא נוהג במצוות ובדרך ארץ--הרי זה הדיוט, ועתיד ליתן את הדין:  שהרי מאבד ממון ישראל, על פי רשעים.

יא,ד  [ה] וכן הבזויין, פסולין לעדות מדבריהם; והם האנשים שהולכין ואוכלין בשוק לפני כל העם, וכגון אלו שהולכין ערומים בשוק בעת שהן עוסקין במלאכה מנוולת, וכיוצא באלו שאינן מקפידין על הבושת:  שכל אלו חשובין ככלב, ואינן מקפידין על עדות שקר.

יא,ה  ומכלל אלו, האוכלין צדקה שלגויים בפרהסיה--אף על פי שאפשר להן שייזונו מהן בצנעה--מבזים עצמן לכך, ואינן חוששין.  כל אלו פסולין מדבריהם.

יא,ו  מה בין פסול לעדות מן התורה, לפסול מדבריהם:  שפסול מן התורה שהעיד--עדותו בטילה, אף על פי שלא הכריזו עליו בבתי כנסייות ובבתי מדרשות.  והפסול מדבריהם, צריך הכרזה.

יא,ז  לפיכך כל עדות שהעיד קודם שהכריזו עליו--מקבלין אותה, כדי שלא לאבד זכות העם:  שהרי לא ידעו בו שהוא פסול, ואין פסולו אלא מדבריהם.

יא,ח  [ז] עד אחד נאמן באיסורין, אף על פי שהוא פסול לשאר עדייות, שהרי רשע בעבירה ששחט שחיטתו כשרה, ונאמן לומר כהלכה שחטתי.  אבל החשוד על דבר--אינו נאמן על שלו, אבל נאמן על שלאחרים; [ח] לפיכך החשוד על דבר--יש לו לדון בו ולהעיד בו, לאחרים:  חזקה אין אדם חוטא, כדי שיהנו אחרים.

יא,ט  כיצד:  נאמן עם הארץ לומר, פירות פלוני מעושרין הן; ונאמן הנחשד למכור בשר בכור לומר, בשר זה שמוכר פלוני חולין הוא; וכן כל כיוצא בזה, משאר האיסורין.  לפי שאימת האיסורין על הרשעים, ואין אימת הממון עליהן.

יא,י  [ט] מלכי ישראל--לא מעידין, ואין מעידין עליהן:  שהן בחזקת אלמים בעלי זרוע, ואינן נכנעין תחת עול הדיינין.  אבל כוהן גדול--מעידין עליו, ומעיד הוא למלך בבית דין הגדול כמו שביארנו.

יא,יא  [י] המוסרין, והאפיקורוסין, והמינים, והמשומדים--לא הוצרכו חכמים למנות אותן בכלל פסולי העדות, שלא מנו אלא רשעי ישראל.  אבל אלו המורדין הכופרין, פחותין הן מן הגויים:  שהגויים--לא מעלין ולא מורידין, ויש לחסידיהן חלק לעולם הבא; ואלו--מורידין ולא מעלין, ואין להן חלק לעולם הבא.
 

הלכות עדות פרק יב

יב,א  כל הנפסל בעבירה--אם העידו עליו שני עדים שעשה עבירה פלונית--אף על פי שלא התרו בו ואינו לוקה, הרי זה פסול לעדות.

יב,ב  במה דברים אמורים, בשעבר על דברים שפשט בישראל שהן עבירה--כגון שנשבע לשקר או לשוא, או גזל, או גנב, או אכל נבלה וכיוצא בה; אבל אם ראוהו עדים עובר על דבר שקרוב העושה להיות שוגג--צריכין להזהירו, ואחר כך ייפסל.

יב,ג  כיצד:  ראוהו קושר או מתיר בשבת--צריכין להודיעו שזה חלול שבת, מפני שרוב העם אינן יודעין זה.  וכן אם ראוהו עושה מלאכה בשבת או ביום טוב--צריכין להודיעו שהוא שבת, שמא שוכח הוא.

יב,ד  וכן המשחק בקוביה תמיד, או מי שנעשה מוכס או גבאי שמוסיף לעצמו--צריכין העדים להודיעו, שהעושה דבר זה פסול לעדות:  שרוב העם אינן יודעין דברים אלו.  וכן כל כיוצא בזה.  כללו שלדבר:  כל עבירה שהדברים מראין לעדים שזה ידע שהוא רשע, ועבר בזדון--אף על פי שלא התרו בו--הרי זה פסול לעדות, ואינו לוקה.

יב,ה  [ב] אין אדם נפסל בעבירה, על פי עצמו.  הרי שבא לבית דין, ואמר שגנב או גזל או לוה בריבית--אף על פי שמשלם על פי עצמו, אינו נפסל.  וכן אם אמר שאכל נבלה או בעל בעילה אסורה--אינו נפסל, עד שיהיו שם שני עדים:  שאין אדם משים את עצמו רשע.

יב,ו  לפיכך ראובן שהעיד עליו שמעון שהלווה בריבית, והעיד לוי ואמר לי הלוה בריבית--הרי ראובן נפסל בעדות שמעון ולוי:  אף על פי שהודה לוי שלווה בריבית, אינו משים עצמו רשע; ונאמן על ראובן, ואינו נאמן על עצמו.

יב,ז  וכן מי שהעיד שפלוני רבעו, בין באונסו  בין לרצונו--הוא ואחר מצטרפין להרגו.  פלוני בא על אשתו--הוא ואחר מצטרפין להרגו, אבל לא להורגה.  וכן כל כיוצא בזה.  פלוני רבע את שורי--הוא ואחר מצטרפין להרגו, שאין אדם קרוב אצל ממונו.

יב,ח  [ג] שניים שהעידו על אחד שהוא פסול בעבירה מאלו העבירות, ובאו שניים והעידו שעשה תשובה וחזר בו או שלקה--הרי זה כשר.  אבל אם באו שניים והכחישום, ואמרו לא עשה עבירה זו ולא נפסל--הרי זה ספק פסול; לפיכך לא יעיד, ואין מוציאין ממון בעדותו, ולא ידון--עד שייוודע שעשה תשובה.

יב,ט  [ד] כל מי שנתחייב מלקות--כיון שלקה בבית דין, חזר לכשרותו.  אבל שאר פסולי עדות, שהן פסולין משום הממון שחמסו או גזלו--אף על פי ששלמו, צריכין תשובה, והרי הן פסולין, עד שייוודע שחזרו בהן מדרכן הרעה.

יב,י  [ה]  חזרת מלוה בריבית--משיקרעו את שטריהן מעצמן, ויחזרו בהן חזרה גמורה:  שלא ילוו בריבית, אפילו לגוי.

יב,יא  [ו]  חזרת המשחקין בקוביה--משישברו את פסיפסיהן מעצמן, ויחזרו בהן חזרה גמורה:  שלא יעשו, ואפילו בחינם.  [ז]  חזרת מפריחי יונים--משישברו את הכלים שצדין בהן, ויחזרו בהן חזרה גמורה:  שאפילו במדבר, לא יהו עושין.

יב,יב  [ח]  חזרת סוחרי שביעית--משתגיע שביעית אחרת, ויבדקו.  ולא חזרת דברים בלבד, אלא כותב אני פלוני בן פלוני כנסתי מאתיים זוז מפירות שביעית, והרי הן נתונים במתנה לעניים.

יב,יג  [ט]  חזרת המועל בשבועות--משיבוא לבית דין שאין מכירין אותו, ויאמר להם חשוד אני, או יתחייב שבועה בבית דין שאין מכירין אותו בממון חשוב, וישלם ולא ירצה להישבע.

יב,יד  וכן טבח שהיה בודק לעצמו ומוכר, ויצאת טרפה מתחת ידו, שהרי הוא בכלל אוכלי טרפה, שהן פסולין לעדות--הרי זה פסול לעדות:  עד שייראה ממעשיו שהוא ניחם על רעתו, וילבוש שחורים ויתכסה שחורים וילך למקום שאין מכירין אותו, ויחזיר אבדה בדבר חשוב, או יוציא טרפה מתחת ידו בדבר חשוב.

יב,טו  [י] וכן עד זומם שהלך למקום שאין מכירין אותו, ונתנו לו ממון חשוב להעיד בשקר, ולא רצה--הרי זה עשה תשובה, ויחזור לכשרותו.  וכן כל כיוצא בזה.
 

הלכות עדות פרק יג

יג,א  הקרובים פסולין לעדות דין תורה, שנאמר "לא-יומתו אבות על-בנים, ובנים לא-יומתו על-אבות" (דברים כד,טז).  מפי השמועה למדו, שבכלל לאו זה, שלא יומתו אבות על פי בנים, ולא בנים על פי אבות; והוא הדין, לשאר הקרובים.

יג,ב  אין פסול בדין תורה, אלא קרובים ממשפחת אב בלבד.  והם האב עם הבן, והבן עם האב, והאחין מן האב זה עם זה, ובניהם זה עם זה; ואין צריך לומר, הדוד עם בן אחיו.  אבל שאר הקרובים מן האם, או מדרך האישות--כולן פסולין מדבריהם.

יג,ג  [ב] הגרים אינן בדין הקרובים--אפילו שני אחים תאומים שנתגיירו, מעידים זה לזה:  שהגר שנתגייר, כקטן שנולד הוא חשוב.

יג,ד  [ג] האחים זה עם זה, בין מן האב בין מן האם--הרי הן ראשון בראשון; ובניהם זה עם זה, שני בשני; ובני בניהם זה עם זה, שלישי בשלישי.  [ד] ולעולם שלישי בראשון כשר, ואין צריך לומר שלישי בשני.

יג,ה  אבל שני בשני, ואין צריך לומר שני בראשון--שניהם פסולין.  [ה] והאב עם בנו, כראשון בראשון.  לפיכך האב עם בן בנו, פסול; ועם בן בן בנו, שהוא רביעי ממנו--כשר, מפני שהוא שלישי בראשון.

יג,ו  וכן הדרך בנקבות.  כיצד:  שתי אחיות או אח ואחותו, בין מן האב בין מן האם--הרי הן ראשון בראשון; בניהם, בין זכרים בין נקבות--שני בשני; בני בניהם, או בנות בניהם--שלישי בשלישי.  כדרך שאתה מונה בזכרים, דור ראשון ושני ושלישי--כך מנה בנקבות.

יג,ז  [ו] כל אישה שאתה פסול לה--כך אתה פסול לבעלה, שהבעל כאשתו.  וכל בעל שאתה פסול לו--כך אתה פסול לאשתו, שהאישה כבעלה.

יג,ח  [ז] כל שתי נשים שהן זו עם זו שני בשני, בעליהן מעידין זה לזה; אבל אם היו ראשון בראשון, כגון שלקח זה אישה וזה בתה--אין מעידין זה לזה.  [ח] וכן בעלי אחיות--פסולין זה לזה, והרי הן כראשון בראשון.  [ט] וכן לא יעיד לבן אחות אשתו, ולא לבעל בת אחות אשתו; אבל מעיד הוא לבן בעל אחות אשתו שיש לו מאישה אחרת.

יג,ט  [י] כל איש שאין אתה מעיד לו, מפני שהוא בעל קרובתך--הרי אתה מעיד לשאר קרוביו, כגון בניו ואחיו.  וכן כל אישה שאין אתה מעיד לה, מפני שהיא אשת קרובך--הרי אתה מעיד לשאר קרוביה.  [יא] ואבי חתן ואבי כלה, מעידין זה לזה.

יג,י  [יב] אחי האח מן האם--מעידין זה לזה, שהרי אין ביניהן קריבה כלל.  כיצד:  רחל שנישאת ליוסף, וילדה ממנו ראובן, והיה ליוסף בן מאישה אחרת, והוא מנשה, ונישאת לשמעון, וילדה ממנו יהודה--הרי מנשה ויהודה מעידין זה לזה.

יג,יא  [יג] האיש עם אשתו, כראשון בראשון; לפיכך אינו מעיד לא לבנה, ולא לאשת בנה, ולא לבעל בתה, ולא לאביה, ולא לאימה, ולא לבעל אימה, ולא לאשת אביה.

יג,יב  [יד] אשתו ארוסה--אף על פי שעדיין לא נגמרה האישות, הרי היא לו כנשואה לעניין עדות.

יג,יג  במה דברים אמורים, בארוסתו עצמה, שאינו מעיד לה.  אבל אם העיד לקרובי ארוסתו, כגון בעל אחותה או בנה ובתה וכיוצא בהן--אין פוסלין אותן, עד שיישאנה.

יג,יד  [טו] זה שפסלה תורה עדות הקרובים--לא מפני שהן בחזקת אוהבים זה את זה, שהרי אינו מעיד לו לא לטובתו ולא לרעתו; אלא גזירת הכתוב היא.  לפיכך האוהב והשונא כשר לעדות, אף על פי שהוא פסול , שלא גזרה תורה אלא על הקרובים.
 

הלכות עדות פרק יד

יד,א  כל מי שאין אתה מעיד לו, מפני שהוא בעל קרובתך--אם מתה אשתו--אף על פי שהניחה לו בנים, הרי זה נתרחק וכשר.

יד,ב  מי שהיה יודע לחבירו עדות עד שלא נעשה חותנו, ונעשה חותנו, או שידע העדות והוא פיקח, ואחר כך נתחרש, פיתח ונסתמה, אף על פי שיכול לכוון מידת הקרקע שמעיד בה ומסיים מצריה, שפוי, ונשתטה--הרי זה פסול.

יד,ג  אבל אם היה יודע לו בעדות עד שלא נעשה חתנו, ונעשה חתנו ומתה בתו, פיקח, ונתחרש וחזר ונתפקח, שפוי, ונשתטה וחזר ונשתפה, פיתח, ונסתמה וחזר ונתפתח--כשר.  זה הכלל:  כל שתחילתו בכשרות, וסופו בכשרות--כשר, אף על פי שנפסל בינתיים; תחילתו בפסלות--אף על פי שסופו בכשרות, פסול.

יד,ד  לפיכך מי שהיה יודע עדות והוא קטן, ובא והעיד בה כשהוא גדול--אינה כלום.  [ג] ויש דברים שסומכין בהן על עדותו שמעיד כשהוא גדול, הואיל והם דברים שלדבריהם.

יד,ה  ואלו הן הדברים שאדם נאמן להעיד בגודלו, על מה שראה בקטנותו:  נאמן אדם לומר זה כתב ידו שלאביי, או שלאחי--מפני שקיום שטרות מדבריהם.

יד,ו  זכור אני בפלונית כשנשאת, ונעשה לה מנהג הבתולות--הואיל ורוב הנשים בתולות נישאות, וכתובה מדבריהם.

יד,ז  שהמקום הזה בית הפרס, מפני שטומאתו מדבריהם.  ועד כאן היינו באין בשבת, שצמצום התחום עד אלפיים בלבד מדבריהם.

יד,ח  שהיה איש פלוני יוצא מבית הספר לטבול ולאכול בתרומתו, ושהיה חולק עימנו תרומה, ושהיינו מוליכין חלה ומתנות לפלוני הכוהן על ידי עצמו, ואמר לי אבא משפחה זו כשרה, משפחה זו פסולה, ואכלנו בקצצה שלפלוני שהאכילונו אחיו כדי להודיע שאחיהם פלוני נשא אישה שאינה הגונה לו--שכל אלו הדברים להחזיק זה הכוהן לאכול בתרומה שלדבריהם, או לדחותו ממנה.

יד,ט  [ד] כל אלו שמעיד בהן הגדול, במה שידע כשהיה קטן--אם היה גוי או עבד כשראה דברים אלו, והעיד אחר שנתגייר ונשתחרר--אינו נאמן.

יד,י  [ה] מי שהיה יודע לחבירו בעדות עד שלא נעשה גזלן, ונעשה גזלן--הוא אינו מעיד על כתב ידו; אבל אם הוחזק כתב ידו שבשטר זה בבית דין, קודם שייעשה גזלן--הרי זה שטר כשר.  וכן אם נעשה חתנו--הוא אינו מעיד על כתב ידו, אבל אחרים מעידין על כתב ידו; אף על פי שלא הוחזק בבית דין, אלא אחר שנעשה חתנו--הרי זה כשר:  שאינו דומה הפסול בעבירה, לפסול בקריבה--שהפסול בעבירה, חשוד לזייף.

יד,יא  [ו] שטר שיש בו שני עדים בלבד, ושניהם קרובים זה לזה, או שאחד משניהם פסול בעבירה--אף על פי שמסר לו השטר בשני עדים כשרים--הרי הוא כחרס, מפני שהוא מזוייף מתוכו.

יד,יב  [ז] הכותב כל נכסיו לשני בני אדם בעדות אחת, והעדים קרובים לאחד ממקבלי המתנה, ורחוקים מן השני--הרי השטר פסול, מפני שהיא עדות אחת.

יד,יג  אבל אם כתב בשטר אחד שנתתי לראובן חצר פלונית, ושנתתי לשמעון שדה פלונית, ונמצאו העדים קרובים לזה, ורחוקים מזה--זה שהם רחוקים ממנו, מתנתו קיימת:  שאלו שתי עדייות, אף על פי שהן בשטר אחד.

יד,יד  למה זה דומה:  לאומר היו עלי עדים שנתתי לראובן כך וכך, ושמכרתי לשמעון כך וכך, ושלויתי מלוי כך וכך--שאף על פי שכתב בשטר אחד, והמקנה איש אחד--הרי אלו שלוש עדייות, ואינן תלויות זו בזו.
 

הלכות עדות פרק טו

טו,א  כל עדות שתבוא לאדם הניה ממנה--אינו מעיד בה, שזה כמעיד לעצמו.  לפיכך בני העיר שבא מערער לערער עליהם במרחץ, או ברחוב שלעיר--אין אחד מבני העיר מעיד בדבר זה, ולא דן בו, אלא עד שיסלק עצמו ממנו בקנין, ואחר כך ידון או יעיד.

טו,ב  בני העיר שנגנבה ספר תורה שלהן--הואיל ולשמיעה הוא עשוי, שאי אפשר לאדם לסלק עצמו ממנו--אין דנין בדייני אותה העיר, ואין מביאין ראיה מאנשי אותה העיר.  וכן כל כיוצא בזה.

טו,ג  האומר תנו מנה לעניי עירי--אין דנין בדייני אותה העיר, ואין מביאין ראיה מאנשי אותה העיר.  במה דברים אמורים, בשהיו העניים סמוכים עליהם, ופוסקין להם צדקה בכל שנה.  אפילו אמרו שניים מאנשי העיר, אנו ניתן דבר הקצוב עלינו ונעיד--אין שומעין להם:   היא להם שיתעשרו עניים אלו, הואיל והן סמוכין על בני העיר.  וכן כל כיוצא בזה.

טו,ד  קרקע שבין שני שותפין, שבא מערער להוציאה מתחת יד השותף--אינו מעיד לשותפו עליה, אלא אם כן סילק עצמו ממנה וקנה מידו שנתנה לשותפו, ושאם בא בעל חוב שלו וטרפה מיד השותף, משלם לו דמיה; ואחר כך מעיד לו עליה.  וכן כל כיוצא בזה.

טו,ה  העורר על השדה--אם יש בה פירות, אין העריס מעיד עליה, שהרי רוצה העריס להעמידה ביד בעליה, כדי שייטול חלקו בפירות; ואם אין בה פירות, מעיד.  אבל השוכר--אם לקח השכירות בידו, ואמר כל מי שתתקיים שדה זו בידו --הרי זה מעיד.  ואם כבר נתן השכירות לבעל השדה, אינו מעיד--שאם תצא השדה למערער, חייב ליתן לו שכר כל השנים שישב בה.  וכן כל כיוצא בזה.

טו,ו  שמעון שלווה, והיה ראובן ערב, ובא יהודה לערער על שמעון הלווה, ולהוציא קרקע מתחת ידו--אם יש לשמעון שדה אחרת כנגד החוב--הרי ראובן הערב יש לו להעיד על אותה קרקע שהיא שלשמעון:  שאין לו בזה הניה--שאם לקחה יהודה, הרי שדה אחרת שייפרע ממנה בעל חובו.

טו,ז  וכן לוקח ראשון מעיד ללוקח שני שלקח אחרון, שזו השדה שלו--והוא שיש למוכר שדה בת חורין, כנגד דמי שדה זו שללוקח הראשון:  שאין ללוקח ראשון הניה בעמידת זו השדה ביד לוקח שני--שאפילו נטרף לוקח הראשון, על המוכר הוא חוזר, והרי יש לו שדה אחרת, שיגבה ממנה.
 

הלכות עדות פרק טז

טז,א  ראובן שגזל שדה או טלית משמעון, ובא יהודה ועירער על ראובן ואמר, שדה זו או טלית זו שלי היא--אין שמעון יכול להעיד לראובן שאין זו השדה שליהודה, ולא זו הטלית שליהודה:  שהרי שמעון רוצה להעמיד שדה זו וטלית זו ביד ראובן, שהוא טוען שהוא גזלה ממנו, כדי שיחזרו לו מיד הגזלן--שהרי אפשר שתהיה הראיה שלשמעון שמוציא בה מיד ראובן, אפשר שאינו יכול להוציא בה מיד יהודה.

טז,ב  וכן אם מכר ראובן השדה הגזולה, או הורישה ללוי, ובא יהודה לערער על לוי--אין שמעון מעיד שאינה שליהודה, שמא נחת יש לו להוציאה מיד לוי.

טז,ג  [ב] מכר הטלית הגזולה ללוי, ובא יהודה לערער--אם מת ראובן, שמעון מעיד עליה שאינה שליהודה:  שהרי אין טלית זו חוזרת לשמעון לעולם, שכבר קנה אותה הלוקח בייאוש ושינוי רשות; וכבר מת ראובן הגזלן, ואין לו ממי  דמיה.

טז,ד  אבל אם עדיין ראובן קיים--אין שמעון מעיד, אף על הטלית:   לו שלא תעמוד ביד יהודה, כדי שיביא ראיה שראובן גזלה, וישלם לו דמיה.  וכן אם היתה הטלית ביד יורשי ראובן, אין שמעון מעיד עליה--מפני שסופה, אם תעמוד ביד היורש, לחזור לו.  וכן כל כיוצא בזה.

טז,ה  [ג] ראובן שמכר שדה לשמעון שלא באחריות, ובא יהודה לערער על שמעון ולהוציאה מתחת ידו--אין ראובן מעיד לו עליה:  שאף על פי שאין עליו אחריותה, הרי הוא רוצה שתעמוד ביד שמעון--כדי שיבוא בעל חוב שלראובן, ויטרוף אותה בחובו ולא יהיה "לווה רשע, ולא ישלם" (תהילים לז,כא).

טז,ו  [ד] ראובן שמכר פרה או טלית לשמעון, ובא יהודה לערער ולהוציאה מיד שמעון--ראובן מעיד לו עליה שהיא שלשמעון:  שאפילו עמדה ביד שמעון--אין בעל חובו שלראובן טורף מן המיטלטלין, ואפילו היו הפותיקי.

טז,ז  במה דברים אמורים, בשהיה שמעון מודה שזו הפרה והטלית הן שלראובן המוכר בוודאי, והוא יודע שאמת הן שלו.  אבל אם לא הודה שמעון, אין ראובן מעיד לאבד זכות יהודה:  שאם תצא מתחת יד שמעון--יחזור שמעון, ויתבע ראובן בדמים, ויאמר לו מכרת לי דבר שאינו שלך, שהרי באו עדים שהן שליהודה.

טז,ח  במה דברים אמורים שיעיד ראובן לאבד זכות יהודה, ויעמיד המיטלטלין ביד שמעון--כשבאו עדים והעידו, שאנו יודעים ראובן זה שלא היתה לו קרקע מעולם.  אבל אם לא באו עדים בכך, אף על הפרה והטלית אינו מעיד.

טז,ט  ולמה אינו מעיד עליהן:  שמא הקנה אותם לבעל חובו על גב הקרקע, וכתב לו קנה והקנה לו מיטלטלין על גב הקרקע, שנמצא בעל חוב טורף, אף הפרה והטלית; לפיכך לא יעיד עליהן, שהרי רוצה להעמידן ביד שמעון, כדי שיבוא בעל חוב שלו, ויטרוף אותן.

טז,י  וכן כל כיוצא באלו הדרכים.  ודברים אלו אינן תלויין אלא בדעת הדיין ועצם בינתו, שיבין בעיקרי המשפטים, ויידע דבר הגורם לדבר אחר, ויעמיק לראות:  אם ימצא שיש לזה העד צד הניה בעולם בעדות זו, אפילו בדרך רחוקה ונפלאה--הרי זה לא יעיד בה.

טז,יא  וכדרך שלא יעיד בדבר זה, שמא נוגע בעדותו הוא--כך לא ידון באותו דבר.  וכן שאר מיני הפסלנות--כשם שפוסלין בעדים, כך פוסלין בדיינין.

טז,יב  [ה] ולפיכך אין סומכין בסנהדרין שניים הקרובים זה לזה, בין בסנהדרי גדולה בין בסנהדרי קטנה.  אבל אלו שמוסיפין עד שבעה לעבר השנה, כמו שביארנו בהלכות קידוש החודש--יראה לי שאם היה בהן קרוב, אין בכך כלום.

טז,יג  [ו] כל הכשר לדון, כשר להעיד.  ויש כשר להעיד, ואינו כשר לדון:  האוהב, והשונא, והגר, והמשוחרר, וכן הזקן, והסריס, והממזר,  באחת מעיניו--כשרים להעיד, ואינן כשרים לדון דיני נפשות כמו שביארנו.
 

הלכות עדות פרק יז

יז,א  מי שהעידו לו אנשים רבים וגדולים בחכמה וביראה, שהם ראו פלוני שעבר עבירה פלונית, או שלווה מפלוני--אף על פי שהוא מאמין הדבר בליבו כאילו ראהו--לא יעיד, עד שייראה הדבר בעיניו, או יודה לו הלווה מפיו ויאמר לו, היה עלי עד:  שנאמר "או ראה או יודע" (ויקרא ה,א).  ואין לך עדות שמתקימת בראייה או בידיעה, אלא עדות ממון.  וכל המעיד מפי אחרים--הרי זה עד שקר, ועובר בלא תעשה:  שנאמר "לא-תענה בריעך עד שקר" (שמות כ,יב).

יז,ב  לפיכך מאיימין אף על עדי ממון.  וכיצד מאיימין על עדי ממון:  מאיימין עליהן בפני הכול, ומודיעין אותם כוח עדות השקר, ובושת המעיד בה בעולם הזה, ולעולם הבא; ואחר כך מוציאין את כל האדם לחוץ, ומשיירין את הגדול שבעדים, ואומרין לו, אמור היאך אתה יודע שזה חייב לזה.

יז,ג  אם אמר הוא אמר לי, חייב אני לו, איש פלוני אמר לי, שהוא חייב לו--לא אמר כלום:  עד שיאמר בפנינו הודה לו, שהוא חייב לו.  והיו מכניסין את העד השני, ובודקין אותו כך.  נמצאו דבריהם מכוונין--נושאין ונותנין בדבר, וגומרין הדין.

יז,ד  [ג] המטמין עדים לחבירו, והודה לו בינו לבין חבירו, והעדים רואין ושומעין שהוא אומר לו, ודאי יש לך אצלי כך וכך, אבל אני מתירא, שמא תכפיני בדין למחר--הרי זו אינה עדות:  עד שיודה בפני עדים.

יז,ה  [ד] אחד המודה בפני עדים, ואמר דרך הודיה זה יש לו אצלי כך וכך, או שאמר אתם עדיי, או היו עלי עדים--בין שאמר הלווה, בין שאמר המלווה ושתק הלווה דרך מאמין לדבריו--הרי אלו עדים.  ואין צריך לומר אם קנו מידו, או שאמר להם כתבו עלי שטר שיש לזה אצלי כך וכך, וכל כיוצא בדברים אלו--הרי הן הודיה, ומעידין על פיה.

יז,ו  [ה] תלמיד שאמר לו רבו, יודע אתה שאם נותנין לי כל ממון העולם איני משקר, מנה לי אצל פלוני ויש לי עליו עד אחד, לך והצטרף עמו--אם נצטרף, הרי זה עד שקר.  [ו] אמר לו בוא ועמד עם העד, ולא תעיד, אלא כדי שייראה הלווה ויפחד ויעלה על דעתו שאתם שני עדים, ויודה מעצמו--הרי זה אסור לו לעמוד ולהיראות שהוא עד, אף על פי שאינו מעיד.  ועל זה וכיוצא בו נאמר "מדבר-שקר, תרחק" (שמות כג,ז).

יז,ז  השוכר עדי שקר להעיד לחבירו--פטור מדיני אדם, וחייב בדיני שמיים.  וכן עד שכבש עדותו, ולא העיד--פטור מדיני אדם, וחייב בדיני שמיים.
 

הלכות עדות פרק יח

יח,א  מי שהעיד בשקר, ונודע בעדים שהעיד בשקר--זה הוא הנקרא עד זומם.  ומצות עשה לעשות לו, כמו שרצה לעשות בעדותו:  אם בעבירה שחייבין עליה סקילה העידו והוזמו, נסקלין כולן; ואם שריפה, נשרפין; וכן שאר המיתות.

יח,ב  ואם העידו במלקות--לוקה כל אחד מהן, כשאר מחוייבי מלקות:  אומדין כוחו, ומכין אותו.  ואם העידו עליו לחייבו ממון--משלשין הממון ביניהן לפי מנין העדים, כל אחד ואחד חלק המגיע לו; ואינן לוקין במקום תשלומין.

יח,ג  [ב] במה דברים אמורים, בעדים שהוזמו.  אבל שתי כיתי עדים המכחישות זו את זו, אין כאן עדות; ואין עונשין את אחת מהן, לפי שאין אנו יודעים מי היא הכת השקרנית.

יח,ד  ומה בין הכחשה להזמה:  ההכחשה בעדות עצמה--זאת אומרת היה הדבר הזה, וזאת אומרת לא היה, או יבוא מכלל דבריה, שלא היה.  וההזמה בעדים עצמן; ואלו העדים שהזימום--אינן יודעים אם נהיה הדבר, או לא נהיה.

יח,ה  כיצד:  עדים שבאו ואמרו, ראינו זה שהרג את זה, או לוה מזה, ביום פלוני במקום פלוני, ואחר שהעידו ונבדקו, באו שניים עדים אחרים ואמרו, ביום זה ובמקום זה היינו עימכם ועם אלו כל היום, ולא היו דברים מעולם, לא זה הרג את זה, ולא זה הלוה את זה--הרי זו הכחשה.

יח,ו  וכן אם אמרו להם, היאך אתם מעידים כך, וזה ההורג או הנהרג או הלווה או המלווה, היה עימנו ביום זה במדינה אחרת--הרי זו עדות מוכחשת:  שזה כמי שאמר לא הרג זה את זה, ולא זה הלוה זה--שהרי עימנו היה, ולא נהיה דבר זה.  וכן כל כיוצא בדברים אלו.

יח,ז  אבל אם אמרו להם, אנו אין אנו יודעים אם זה הרג זה ביום זה בירושלים, כמו שאתם אומרין, או לא הרגו, ואנו מעידים, שאתם עצמכם הייתם עימנו ביום זה בבבל--הרי אלו זוממין, ונהרגין או משלמין:  הואיל והעדים שהזימו אותם לא השגיחו על עצמה שלעדות כלל, אם היא אמת או שקר.  [ג] וזה שהאמינה תורה עדים האחרונים על העדים הראשונים, גזירת הכתוב היא.

יח,ח  אפילו היו העדים הראשונים מאה, ובאו שניים והזימום ואמרו להם, אנו מעידים שאתם המאה, כולכם עימנו הייתם במקום פלוני--הרי אלו נענשין על פיהם:  שהשניים כמאה, ומאה כשניים.  וכן בשתי כיתי עדים המכחישות זו את זו--אין הולכין אחר הרוב, אלא דוחין את שתיהן.

יח,ט  [ד] עדים זוממין, אינן צריכין התראה.  ועדים שהוכחשו, ולבסוף הוזמו--הרי אלו נהרגין, או לוקין, או משלמין:  מפני שההכחשה תחילת הזמה היא, אלא שעדיין לא נגמרה.

יח,י  [ה] אין מזימין את העדים, אלא בפניהם; ומכחישין את העדים, שלא בפניהם.  ועדים שהוזמו שלא בפניהם, הרי הוכחשו; לפיכך אם מתו העדים שהזימום קודם שיזימו אותם בפניהם--אין כאן עדות, שהרי הכחישו זו את זו.

יח,יא  [ו] עדי נפשות שהוכחשו ולא הוזמו--אפילו בא הנהרג ברגליו, אינן לוקין:  מפני שהוא לאו שניתן לאזהרת מיתת בית דין, ואין לוקין עליו.  אבל בית דין מכין אותן מכת מרדות, כפי מה שיראו.

יח,יב  [ז] עדים זוממין צריכין הכרזה.  והיאך היא ההכרזה שלהן:  כותבין ושולחין לכל עיר ועיר, פלוני ופלוני העידו בכך וכך והוזמו; והרגנום, או לקו בפנינו, או ענשנו אותם כך וכך דינרין:  שנאמר "והנשארים, ישמעו ויראו" (דברים יט,כ).

יח,יג  [ח] חיוב העדים הזוממין לשלם במקום שחייבין לשלם--קנס הוא, ולפיכך אין משלמין על פי עצמן.  כיצד:  הרי שהעידו, ונחקרה עדותן בבית דין, ואחר כך אמרו שניהם עדות שקר העדנו, ואין לזה אצל זה כלום, או שאמרו העדנו על זה בכך וכך, והוזמנו--אין משלמין על פיהם.

יח,יד  אבל אם אמרו העדנו על זה, והוזמנו בבית דינו שלפלוני,  ליתן לו כך וכך--הרי אלו משלמין, שזו הודאה בממון שנגמר דינם ליתן אותו.  ואם אמר האחד כך, משלם חלקו.
 

הלכות עדות פרק יט

יט,א  שניים שהעידו ואמרו, במזרח הבירה הרג זה את הנפש בשעה פלונית, ובאו שניים ואמרו להן, במערב הבירה הזאת הייתם עימנו בעת הזאת--אם יכול העומד במערב לראות מה יש במזרח, אינן זוממין; ואם אינו יכול לראות, הרי אלו זוממין.  ואין אומרין שמא מאור עיניהם שלראשונים רב, ורואין מרחוק יתר מכל אדם.

יט,ב  וכן אם העידו שניים ואמרו, בבוקר הרג זה את הנפש בירושלים, ובאו שניים ואמרו להן, ביום זה בערב הייתם עימנו בלוד--אם יכול אדם להלך אפילו על הסוס מירושלים ללוד מבוקר עד ערב, אינן זוממין; ואם אינו יכול להגיע, הרי אלו זוממין.  ואין אומרין שמא כר קל ביותר נזדמן להן, וקפלו בו את הדרך; אלא בדבר המצוי הידוע לכול, משערין לעולם ומזימין אותן.

יט,ג  [ב] שניים שאמרו באחד בשבת הרג זה את הנפש, ובאו שניים ואמרו ביום זה עימנו הייתם במקום אחר רחוק, אבל ביום שלאחר יום זה הרגו בוודאי--אפילו העידו האחרונים שקודם כמה ימים הרגו--הרי זה ההורג עם עדיו הראשונים נהרגין, שהרי הוזמו:  שבעת שהעידו שהרג, עדיין לא נגמר דינו ליהרג.

יט,ד  אבל אם באו שני עדים בשלישי בשבת ואמרו, באחד בשבת נגמר דינו שלפלוני להריגה, ובאו שניים ואמרו, באחד בשבת עימנו הייתם במקום פלוני הרחוק, אלא מערב שבת נגמר דינו, או בשני בשבת נגמר דינו--אין עדים אלו שהוזמו נהרגין:  שהרי מכל מקום בעת שהעידו עליו, כבר נגמר דינו להריגה.

יט,ה  וכן לעניין תשלומי קנס.  כיצד:  באו שניים בשלישי בשבת ואמרו, באחד בשבת גנב וטבח ונגמר דינו, ובאו שניים ואמרו, באחד בשבת עימנו הייתם במקום רחוק, אבל מערב שבת נגמר דינו--אפילו אמרו בשני בשבת גנב וטבח ונגמר דינו--אין עדים אלו שהוזמו משלמין:  שהרי מכל מקום בעת שהעידו עליו, חייב היה לשלם.  וכן כל כיוצא בזה.

יט,ו  [ג] אין עדי השטר נעשין זוממין, עד שיאמרו בבית דין, שטר זה בזמנו כתבנוהו, ולא אחרנוהו.  אבל אם לא אמרו כן--אף על פי שזמנו שלשטר באחד בניסן בירושלים, ובאו עדים והעידו שעדי השטר היו עימהם ביום זה בבבל--השטר כשר והעדים כשרים:  שאפשר שאחרוהו וכתבוהו; וכשהיו בירושלים באחד באדר כתבו שטר זה שם, ואיחרו זמנו וכתבו זמנו ניסן.

יט,ז  אמרו בזמנו כתבנוהו, והוזמו--אם יש עדים שיודעים היום שחתמו בו על שטר זה, או עדים שראו זה השטר וחתימת ידם בו ביום פלוני--כיון שהוזמו, הרי נפסלו למפרע מיום שנודע שחתמו על השטר:  שהעדים החותמין על השטר, הרי הן כמי שנחקרה עדותן בבית דין בעת החתימה.

יט,ח  אבל אם אין עדים שראו עדותן, ולא ראו השטר מקודם--אינן נפסלין אלא מעת שהעידו בבית דין שזה כתב ידן, ואמרו בזמנו כתבנו:  שאפשר שביום זה שהעידו בבית דין, בו ביום חתמו על השטר שיש לו כמה שנים, והם שקרו ואמרו, בזמנו כתבנו.
 

הלכות עדות פרק כ

כ,א  אין עדים זוממין נהרגין ולא לוקין ולא משלמין, עד שיהיו שניהם ראויין לעדות, ויוזמו שניהם, אחר שנגמר הדין.  אבל אם הוזם אחד מהן בלבד, או שהוזמו שניהם קודם גמר דין, או שהוזמו שניהם אחר גמר דין ונמצא אחד מהן קרוב או פסול--אין נענשין:  אף על פי שהוזמו, ונפסלו לכל עדות שבתורה.

כ,ב  נהרג זה שהעידו עליו, ואחר כך הוזמו--אינן נהרגין מן הדין:  שנאמר "כאשר זמם לעשות לאחיו" (דברים יט,יט), ועדיין לא עשה; ודבר זה, מפי הקבלה.  אבל אם לקה זה שהעידו עליו, לוקין.  וכן אם יצא הממון מיד זה ליד זה בעדותן--חוזר לבעליו, ומשלמין לו.

כ,ג  היו העדים שלושה, אפילו מאה--אם העידו בבית דין זה אחר זה, והעיד כל אחד מהן אחר חבירו בתוך כדי דיבור, והוזמו מקצתן--אינן נענשין:  עד שיוזמו כולן.

כ,ד  אבל אם היה הפסק בין זה לזה יתר מכדי דיבור, שהוא כדי שאילת שלום תלמיד לרב--הרי נחלקה העדות, והשניים שהוזמו נענשין, והשניים האחרים שהיה בין דבריהם ודברי הראשונים הפסק, אין נענשין:  ואף על פי שבטילה העדות כולה, מפני שהן כת אחת, הואיל ונפסל מקצתה, נפסלה כולה.

כ,ה  [ד] העיד האחד ונחקרה עדותו, ואמר השני אף אני כמוהו, או שאמר הין וכיוצא בזה, והוזמו שניהם--הרי שניהם נהרגין או לוקין או משלמין:  שכל עד שאמר אחר עדות חבירו הין, הרי זה כמי שנחקר והעיד כמו שהעיד חבירו.  ואין לעדים זוממין שגגה, לפי שאין בהן מעשה; לפיכך אין צריכין התראה, כמו שביארנו.

כ,ו  [ה] כשם שהשניים מזימין את המאה, אם העידו המאה בבת אחת--כך הן מזימין אותן:  אפילו היו חמישים כת, ובאו שניים אחר שניים.

כ,ז  כיצד:  כת שהעידה על ראובן שהרג שמעון בירושלים, ובאו שני עדים והזימוהו, ובאה כת שנייה והעידה אותה עדות עצמה שראובן הרג שמעון בירושלים, ועמדו אותן השניים והזימו גם זאת הכת השנייה, וכן השלישית, והרביעית--אפילו הן מאה--כולן נהרגין על פי אלו השניים.

כ,ח  [ו] כת שהעידה על ראובן שהרג שמעון, ובאה כת שנייה והזימה את הכת הראשונה--ייהרגו העדים הזוממין, ויינצל ראובן.  באה כת שלישית, והזימה את הכת השנייה--תיהרג הכת השנייה וראובן, ותנצל הכת הראשונה.  באה כת רביעית, והזימה את הכת השלישית--תיהרג הכת השלישית והכת הראשונה, ויינצל ראובן ותנצל הכת השנייה.  וכן אפילו הן מאה כת, זו מזימה את זו--כת נכנסת וכת יוצאה.

כ,ט  [ז] עדים שהעידו על איש טרפה שהרג, והוזמו--אין נהרגין:  שאפילו הרגוהו בידיהן--אינן נהרגין, לפי שהוא טרפה.  וכן העדים שהיו טרפה, והעידו בדבר שחייבין עליו מיתת בית דין, והוזמו--אין נהרגין:  שאם יוזמו זוממיהן--אין זוממיהן נהרגין, שלא הזימו אלא טרפה.

כ,י  [ח] עדים שהעידו על אחד, והרשיעוהו רשע שאין בו לא מלקות ולא חיוב ממון, ואחר כך הוזמו--הרי אלו לוקין, אף על פי שלא זממו להלקות זה ולא לחייבו ממון.

כ,יא  כיצד:  העידו על כוהן שהוא חלל, כגון שהעידו ואמרו בפנינו נתגרשה אמו או נחלצה במקום פלוני ביום פלוני, והוזמו--הרי אלו לוקין.  וכן אם העידו על אדם שהרג בשגגה, והוזמו--לוקין, ואינן גולין.  העידו על שורו שלזה שהרג את הנפש, והוזמו--לוקין, ואין משלמין את הכופר.  העידו עליו שנמכר בעבד עברי, והוזמו--לוקין.  וארבעה דברים אלו, מפי הקבלה הן.

כ,יב  [ט] כך קיבלו חכמים, ששנים שהרשיעו את הצדיק והצדיקו את הרשע בעדותן, ובאו אחרים והזימום והצדיקו את הצדיק והרשיעו את הרשע--הרי עדים הראשונים לוקין, אף על פי שלא הרשיעו את הצדיק להלקותו.  אבל אם העידו עליו שאכל בשר בחלב, או לבש שעטנז--הרי אלו לוקין משום שנאמר "ועשיתם לו, כאשר זמם לעשות לאחיו" (דברים יט,יט).

כ,יג  [י] שניים שהעידו על ראובן שנאף עם בת כוהן, ונגמר דין ראובן ליחנק ודין הנואפת לשריפה, ואחר כך נמצאו זוממין--הרי אלו נחנקין, ואינן נשרפין; ודבר זה קבלה.
 

הלכות עדות פרק כא

כא,א  שניים שהעידו שגירש פלוני אשתו ולא נתן לה כתובה, והוזמו, והלוא בין היום בין למחר, אם גירש סופו ליתן כתובה--אומרין כמה אדם רוצה ליתן בכתובתה שלזו כשתמכור אותה בטובת הניה, ומשלמין את דמי טובת הניה זו.

כא,ב  ומשערין באישה ובכתובתה, שאם היתה האישה חולה או זקנה, או שהיה שלום בינה לבין בעלה--אין דמי הכתובה כשתמכר, כמו דמיה אם היתה האישה בריאה וקטנה, או יש ביניהן קטטה:  שזו קרובה מן הגירושין, ורחוקה מן המיתה.

כא,ג  וכן אין טובת הניה שלכתובה המרובה, כפי טובת הניה שלכתובה המועטת, שאם היתה כתובתה אלף והרי היא נמכרת בטובת הניה במאה, אם היתה מאה אינה נמכרת בעשרה אלא בפחות.  ודברים אלו, כפי מה שישערו הדיינין.

כא,ד  [ב] העידו על זה שהוא חייב לפלוני אלף זוז, על מנת ליתן מכאן ועד שלושים יום, והלווה אומר, עד חמש שנים אחר השלושים יום, ונמצאו זוממין--אומדין כמה אדם רוצה ליתן ויהיו בידיו אלף זוז חמש שנים, ומשלמין כן ללווה.  וכן כל כיוצא בזה.

כא,ה  [ג] העידו על שורו שלזה שנגח, ונמצאו זוממין--משלמין חצי נזק; ואם אין השור שווה חצי נזק--משלמין דמי השור בלבד, שאין משלם אלא מגופו.  לפיכך אם העידו עליו שאכל פירות, או שיבר כלים כדרך הלוכו--משלמין נזק שלם.  וכן כל כיוצא בזה.

כא,ו  [ד] העידו על פלוני שהפיל שן עבדו, ואחר כך סמא את עינו, והוזמו--משלמין לאדון דמי העבד, ודמי עינו.  העידו שסימא את עינו, ואחר כך הפיל את שנו, והוזמו, ונמצא הדבר היפך, שהאדון הפיל את שנו, ואחר כך סמא את עינו--משלמין דמי עין לעבד.  וכן כל כיוצא בזה.

כא,ז  [ה] עדי קינוי וסתירה שהוזמו, לוקין.  בא עד אחד והעיד שזינת אחר הקינוי והסתירה, ונמצא אותו העד זומם--משלם כתובתה.  היו שניים, הן עדי הקינוי והסתירה והטומאה, ונמצאו זוממין--משלמין כנגד הכתובה, ואין לוקין.  ולמה לא ייהרגו, והרי העידו בטומאה--לפי שלא התרו בה.

כא,ח  [ו] שניים שהעידו על זה שגנב וטבח או מכר, והוזמו--משלמין לו את הכול.  העידו שניים שגנב, והעידו שניים אחרים שטבח או מכר, והוזמו אלו ואלו--הרי הראשונים משלמין לו תשלומי כפל, והאחרונים משלמין תשלומי שניים או שלושה.

כא,ט  הוזמו האחרונים בלבד--הרי הגנב משלם תשלומי כפל, והעדים האחרונים משלמין לגנב תשלומי ארבעה וחמישה.  נמצא אחד מן האחרונים זומם, בטילה עדות שנייה; נמצא אחד מן הראשונים זומם, בטילה כל העדות--שאם אין גניבה, אין הטביחה או המכירה מחייבת אותו לשלם כלום.

כא,י  [ז] שניים שהעידו שאכל זה שדה זו שלוש שנים, ונמצאו זוממין--משלמין לבעל השדה דמי השדה.  העידו שניים שאכלה שנה ראשונה, ושניים שאכלה שנה שנייה, ושניים שאכלה שנה שלישית, והוזמו כולם--משלשין ביניהן:  שאף על פי שעדות החזקה שלוש עדייות, הרי הן כעדות אחת להזמה.

כא,יא  לפיכך שלושה אחים, ואחד מצטרף עם כל אחד ואחד מהן והעידו בשנה שנה--הרי אלו שלוש עדייות, ותתקיים בהן החזקה.  והם כעדות אחת להזמה:  שאם הוזמו כולם--הרי שלושת האחין משלמין חצי דמי השדה, וזה שנצטרף עם כל אחד מהן משלם חצי דמיה.

כא,יב  [ח] שלוש כיתי עדים שנתקיים בעדותן ששור זה מועד, ונמצאת כת ראשונה ושנייה זוממין--כולן פטורין.  נמצאו שלושתן זוממות, כולן חייבין לשלם חצי נזק--שאף על פי שהוא תם, משלם חצי נזק.  במה דברים אמורים, בשהיו כולן רומזין זה את זה, או שבאו רצופין, או שהיו מכירין בעל השור ולא הכירו השור.  אבל אם אין שם אחד מאלו, הרי כת ראשונה ושנייה פטורין--שהרי הם אומרין, לא באנו אלא לחייבו חצי נזק, ולא ידענו שתבוא כת אחרת, וייעשה מועד.

כא,יג  [ט] וכן שניים שהעידו בבן סורר ומורה עדות הראשונה, ובאו שניים אחרים והעידו עליו עדות האחרונה שבה ייהרג, והוזמו שתיהן--כת הראשונה לוקה, ואינה נהרגת, מפני שיכולים לומר, להלקותו באנו; אבל כת אחרונה נהרגת, שעל פיהם בלבד הוא נהרג.  היתה הכת האחרונה ארבעה, שניים אומרים בפנינו גנב, ושניים אומרים בפנינו אכל, והוזמו--כולן נהרגין.

כא,יד  העידו שניים שגנב זה נפש מישראל ומכרו, והוזמו--הרי אלו נחנקין.  העידו שניים שגנבו, והעידו שניים אחרים שמכרו--בין שהוזמו עדי גניבה, בין שהוזמו עדי מכירה--כל כת מהן שהוזמה נהרגת, שהגניבה היא תחילת חיובו שלזה מיתה.

כא,טו  העידו שניים שמכרו לזה הישראלי, והוזמו, ולא היו שם עדים שגנבו--הרי אלו פטורין:  שאפילו לא הוזמו, לא היה זה נהרג, מפני שיכול לומר, עבדי מכרתי.  באו עדי גניבה אחר שהוזמו עדי מכירה--אפילו ראינו אותן רומזין זה את זה, אינן נהרגין.

כא,טז  [י] מוציא שם רע על אשתו שהביא עדים שזינתה כשהיא ארוסה, והביא האב עדים והזימום--הרי עדי הבעל נהרגין.  חזר והביא הבעל עדים, והזים עדי האב--הרי עדי האב נהרגין, ומשלמין ממון לבעל:  נהרגין, מפני עדי הבעל שנגמר דינם להריגה בעדותן, ומשלמין קנס, מפני שנגמר דין הבעל לשלם קנס בעדותן; ונמצאו נפשות לזה, וממון לזה.

כא,יז  וכן שניים שהעידו על זה שבעל נערה מאורסה, והוזמו--נהרגין, ואין משלמין; בעל בתו שלפלוני, והוזמו--נהרגין, ומשלמין הקנס לנטען.  פלוני רבע השור, והוזמו--נסקלין, ואין משלמין; שורו שלפלוני--נסקלין, ומשלמין דמי השור לבעל השור.  וכן כל כיוצא בזה.
 

הלכות עדות פרק כב

כב,א  שתי כיתי עדים המכחישות זו את זו, שבא עד אחד מכת זו ועד אחד מכת זו והעידו בעדות אחרת--אין כאן עדות:  שהרי בוודאי אחד מהן שקרן, ואין ידוע מי הוא משניהן.

כב,ב  באה כת זו בפני עצמה, ובאה כת זו בפני עצמה והעידה עדות אחרת--מקבלין כל אחת מהן בפני עצמה.

כב,ג  [ב] ראובן שהוציא על שמעון שני שטרות, אחד במנה ואחד במאתיים, וכפר שמעון בשני השטרות, ועדי שטר זה כת אחת מאותן השתיים שהכחישו זו את זו, ועדי השטר השני הכת השנייה--הרי שמעון משלם מנה, שיד בעל השטר על התחתונה; וישבע על השאר.

כב,ד  וייראה לי ששבועה זו שיישבע על השאר, בנקיטת חפץ כדין מודה במקצת, שהרי יש עליו שני עדים כשרים מעידין במקצת הממון שכפר בכולו, ולא תהיה הודית פיו גדולה מהעדת עדים כמו שביארנו.

כב,ה  [ג] הוציא ראובן שטר על לוי, ועדיו כת אחת משתיהן, והוציא שמעון שטר שני על לוי, ועדיו הכת השנייה, ולוי כופר בשניהם--הרי ראובן נשבע ונוטל, ושמעון נשבע ונוטל:  שוודאי אחד מהן יש לו אצלו.  ושבועה זו בתקנת חכמים, כדין חנווני על פנקסו.

כב,ו  [ד] הוציא ראובן שטר על שמעון, ועדיו כת אחת מהן, והוציא שטר שני על לוי, ועדיו הכת השנייה, וכל אחד מהן כופר בו--המוציא מחברו, עליו הראיה:  הואיל ואין ראובן יכול לקיים אחד משני שטרות--הרי כל שטר מהן כחרס, ושני הנטענין נשבעין היסת ונפטרין.

כב,ז  במה דברים אמורים, בשבאו שתי הכיתות להעיד כאחד.  אבל כל המוציא שטר שיש בו עדות כת אחת משתיהן, הרי זה גובה בו.  ואם הוציא אחר כך, בין הוא בין אחר, שטר שני שיש בו עדות הכת השנייה--הרי זה גובה בו, בין מן הלווה הראשון בין מאחר:  שהרי כל כת משתיהן, באה בפני עצמה והעידה.

כב,ח  [ה] מי שהביא עדים ונחקרה עדותן, והוזמו, וחזר והביא עדים אחרים באותה הטענה עצמה, והוזמו, אפילו מאה כת, ואחר כך הביא עדים באותה הטענה עצמה, ונמצאת עדות אלו האחרונים מכוונת--דנין על פיהם:  שאף על פי שהוחזק זה שטען טענה זו להביא עדים שקרנים, הרי לא הוחזקו אלו העדים האחרונים שהן משקרין.

כב,ט  אבל שטר שקרא עליו ערער, והוא שיבואו שניים ויאמרו ממנו שאל לזייף לו שטר זה--אף על פי שנתקיים השטר מחותמיו, אין גובין בו לעולם.  וייראה לי שאם באו עדי השטר, והעידו הן בעצמן על כתב ידם--גובין בו.
 

 

הלכות ממרים

יש בכללן תשע מצוות--שלוש מצוות עשה, ושש מצוות לא תעשה; וזה הוא פרטן:  (א) לעשות על פי התורה שיאמרו לנו בית דין הגדול; (ב) שלא לסור מדבריהם; (ג) שלא להוסיף על התורה, לא במצוות שבכתב, ולא בפירושן שלמדנו מפי השמועה; (ד) שלא לגרוע מן הכול; (ה) שלא לקלל אב ואם; (ו) שלא להכות אב ואם; (ז) לכבד אב ואם; (ח) ליראה מאב ואם; (ט) שלא יהיה הבן סורר ומורה על קול אביו ואמו.  וביאור מצוות אלו בפרקים אלו.
 

הלכות ממרים פרק א

א,א  בית דין הגדול שבירושלים--הם עיקר תורה שבעל פה, והם עמוד ההוראה, ומהם חק ומשפט יוצא לכל ישראל, ועליהם הבטיחה תורה:  שנאמר "על-פי התורה אשר יורוך, ועל-המשפט אשר-יאמרו לך--תעשה" (דברים יז,יא), זו מצות עשה.  וכל המאמין במשה רבנו ובתורתו--חייב לסמוך מעשה הדת אליהם, ולהשען עליהן.

א,ב  כל מי שאינו עושה בהוראתן--עובר בלא תעשה, שנאמר "לא תסור, מכל הדבר אשר-יגידו לך" (ראה דברים יז,יא).  ואין לוקין על לאו זה, מפני שניתן לאזהרת מיתת בית דין:  שכל חכם שמורה על דבריהם--מיתתו בחנק, שנאמר "והאיש אשר-יעשה בזדון, לבלתי שמוע . . ." (דברים יז,יב).

א,ג  אחד דברים שלמדו אותן מפי שמועה, והם תורה שבעל פה, ואחד דברים שלמדו אותן מפי דעתן באחת מן המידות שהתורה נדרשת בהן ונראה בעיניהם שהדין בדבר זה כך הוא, ואחד דברים שעשו אותן סיג לתורה ולפי מה שהשעה צריכה, והם הגזירות והתקנות והמנהגות--בכל אחד ואחד משלושה דברים אלו, מצות עשה לשמוע להן, והעובר על כל אחת מהן, עובר בלא תעשה.

א,ד  הרי הוא אומר "על-פי התורה אשר יורוך" (דברים יז,יא), אלו הגזירות והתקנות והמנהגות שיורו בהם לרבים כדי לחזק הדת ולתקן העולם; "ועל-המשפט אשר-יאמרו לך--תעשה" (שם), אלו דברים שלמדו אותן מן הדין באחת מן המידות שהתורה נדרשת בהם; "מכל הדבר אשר-יגידו לך" (ראה שם), זו הקבלה שקיבלו איש מפי איש.

א,ה  [ג] דברי הקבלה, אין בהן מחלוקת לעולם; וכל דבר שתמצא בו מחלוקת, בידוע שאינו קבלה ממשה רבנו.  ודברים שלומדין מן הדין--אם הסכימו עליהן בית דין הגדול כולם, הרי הסכימו; ואם נחלקו בהן--הולכין אחר הרוב, ומוציאין הדין אחד לרבים.

א,ו  וכן הגזירות והתקנות והמנהגות--אם ראו מקצתן שראוי לגזור גזירה זו או לתקן תקנה זו או שיניחו העם על מנהג זה, וראו מקצתן שאין ראוי לגזור גזירה זו ולא לתקן תקנה זו ולא להניח מנהג זה--נושאין ונותנין אלו כנגד אלו, והולכין אחר רובן, ומוציאין הדבר אחד לרבים.

א,ז  [ד] כשהיה בית דין הגדול קיים, לא היתה שם מחלוקת בישראל; אלא כל דין שנולד בו ספק לאחד מישראל, שואל לבית דין שבעירו.  אם ידעו, אמרו לו; ואם לאו, הרי השואל עם אותו בית דין או עם שלוחו עולין לירושלים, ושואלין לבית דין שבהר הבית.  אם ידעו, אמרו להם; ואם לאו, הכול באין לבית דין שעל פתח העזרה.  אם ידעו, אמרו להם; ואם לאו, הכול באים ללשכת הגזית לבית דין הגדול, ושואלין.

א,ח  אם היה הדבר שנולד בו הספק לכול ידוע אצל בית דין הגדול, בין מפי הקבלה בין מן המידה שדנו בה--אומרין להם מיד; ואם לא היה הדבר ברור אצל בית דין הגדול--דנין בו בשעתן ונושאין ונותנין בדבר עד שיסכימו כולן, או יעמדו למניין וילכו אחר הרוב, ויאמרו לכל השואלין כך הלכה, וילכו להם.

א,ט  משבטל בית דין הגדול, רבתה מחלוקת בישראל:  זה מטמא ונותן טעם לדבריו, וזה מטהר ונותן טעם לדבריו; זה אוסר, וזה מתיר.  [ה] שני חכמים או שני בתי דינין שנחלקו שלא בזמן הסנהדרין, אם עד שלא הגיע הדבר להן--בין בזמן אחד, בין בזה אחר זה--אחד מטמא ואחד מטהר, אחד אוסר ואחד מתיר:  אם אין אתה יודע להיכן הדין נוטה--בשלתורה, הלוך אחר המחמיר;  סופרים, הלוך אחר המיקל.
 

הלכות ממרים פרק ב

ב,א  בית דין הגדול שדרשו באחת מן המידות כפי מה שנראה בעיניהם שהדין כך, ודנו דין, ועמד אחריהם בית דין אחר, ונראה לו טעם אחר לסתור אותו הדין--הרי זה סותר, ודן כפי מה שייראה בעיניו:  שנאמר "אל-השופט, אשר יהיה בימים ההם" (דברים יז,ט)--אין אתה חייב ללכת, אלא אחר בית דין שבדורך.

ב,ב  בית דין שגזרו גזירה, או התקינו תקנה, והנהיגו מנהג, ופשט כל הדבר בכל ישראל, ועמד אחריהם בית דין אחר, וביקש לבטל דברי הראשונים ולעקור אותה התקנה ואותה הגזירה ואותו המנהג--אינו יכול, עד שיהיה גדול מן הראשונים בחכמה ובמנין.

ב,ג  היה גדול בחכמה אבל לא במניין, במניין אבל לא בחכמה--אינו יכול לבטל את דבריו; אפילו בטל טעם שבגללו גזרו הראשונים או התקינו--אין האחרונים יכולין לבטל, עד שיהיו גדולים מהם.

ב,ד  והיאך יהיו גדולים במניין, הואיל וכל בית דין ובית דין שלשבעים ואחד הוא--זה מנין חכמי הדור שהסכימו וקיבלו הדבר שאמרו בית דין הגדול, ולא חלקו בו.

ב,ה  [ג] במה דברים אמורים, בדברים שלא אסרו אותן כדי לעשות סיג, אלא בשאר דיני תורה.  אבל דברים שראו בית דין לגזור או לאסור אותן, לעשות סיג--אם פשט איסורן בכל ישראל--אין בית דין הגדול אחר יכול לעקרן ולהתירן, אפילו היה גדול מן הראשונים.

ב,ו  [ד] ויש לבית דין לעקור אף דברים אלו לפי שעה, אף על פי שהוא קטן מן הראשונים--שלא יהיו גזירות אלו חמורין מדברי תורה עצמה:  שאפילו דברי תורה--יש לכל בית דין לעקור אותן, הוראת שעה.

ב,ז  כיצד:  בית דין שראו לחזק הדת ולעשות סיג, כדי שלא יעברו העם על התורה--מכין שלא כדין, ועונשין שלא כדין; אבל אין קובעין הדבר לדורות, ואומרין שהלכה כך היא.

ב,ח  וכן אם ראו לפי שעה לבטל מצות עשה, או לעבור על מצות לא תעשה, כדי להחזיר רבים לדת, או להציל רבים מישראל מלהכשל בדברים אחרים--עושין לפי מה שהשעה צריכה.

ב,ט  כשם שהרופא חותך ידו או רגלו שלזה, כדי שיחיה כולו:  כך בית דין מורין בזמן מן הזמנים לעבור על מקצת מצוות לפי שעה, כדי שיתקיימו כולן--כדרך שאמרו חכמים הראשונים, חלל עליו שבת אחת כדי שישמור שבתות הרבה.

ב,י  [ה] בית דין שנראה להם לגזור גזירה, או לתקן תקנה, או להנהיג מנהג--צריכין להתישב בדבר, ולידע תחילה, אם רוב הציבור יכולין לעמוד בה, או אין רוב הציבור יכולין לעמוד בדבר זה.  ולעולם אין גוזרין גזירה על הציבור, אלא אם כן רוב הציבור יכולין לעמוד בה.

ב,יא  [ו] הרי שגזרו בית דין גזירה, ודימו שרוב הציבור יכולין לעמוד בה, ואחר שגזרו אותה, פקפקו העם בה ולא פשטה ברוב הציבור--הרי זו בטילה, ואינן רשאין לכוף את העם ללכת בה.

ב,יב  [ז] גזרו ודימו שפשטה בכל ישראל, ועמד הדבר כן שנים רבות, ולאחר זמן מרובה עמד בית דין אחר, ובדק בכל ישראל וראה שאין אותה הגזירה פושטת בכל ישראל--יש לו רשות לבטלה; ואפילו היה פחות מאותו בית דין הראשון בחכמה ובמנין, יש לו לבטל.  [ח] וכל בית דין שהתיר שני דברים, אל ימהר להתיר דבר שלישי.

ב,יג  [ט] הואיל ויש לבית דין לגזור ולאסור דבר המותר, ויעמוד איסורו לדורות, וכן יש להן להתיר איסורי תורה, לפי שעה--מה הוא זה שהזהירה תורה "לא-תוסף עליו, ולא תגרע ממנו" (דברים יג,א):  שלא להוסיף על דברי תורה ולא לגרוע מהן, ולקבוע הדבר לעולם שהוא מן התורה, בין בתורה שבכתב, בין בתורה שבעל פה.

ב,יד  כיצד:  הרי כתוב בתורה "לא-תבשל גדי, בחלב אמו" (שמות כג,יט; שמות לד,כו; דברים יד,כא).  ומפי השמועה למדו שזה הכתוב, אסר לבשל ולאכול בשר בחלב--בין בשר בהמה, בין בשר חיה; אבל בשר ועוף, מותר בחלב מן התורה.

ב,טו  אם יבוא בית דין ויתיר בשר חיה בחלב, הרי זה גורע; ואם יאסור בשר העוף, ויאמר שהוא בכלל הגדי, והוא אסור מן התורה--הרי זה מוסיף.

ב,טז  אבל אם אמר בשר העוף מותר מן התורה, ואנו נאסר אותו, ונודיע לעם שהוא גזירה:  שלא יבוא מן הדבר חורבה, ויאמרו בשר העוף מותר מפני שלא נתפרש בתורה, כך החיה מותרת שהרי לא נתפרשה; ויבוא אחר לומר אף בשר בהמה מותר, חוץ מן העז; ויבוא אחר לומר אף בשר העז מותר בחלב הפרה או הכבשה, שלא נאמר אלא "אמו" (שמות כג,יט; שמות לד,כו; דברים יד,כא) שהיא מינו; ויבוא אחר לומר אף בחלב העז שאינה אמו מותר, שלא נאמר אלא "אמו".  לפיכך נאסר כל בשר בחלב, ואפילו בשר ועוף.  אין זה מוסיף, אלא עושה סיג לתורה.  וכן כל כיוצא בזה.
 

הלכות ממרים פרק ג

ג,א  מי שאינו מאמין בתורה שבעל פה, אינו זקן ממרא האמור בתורה, אלא הרי הוא בכלל המינים, ומיתתו ביד כל אדם.  [ב] מאחר שנתפרסם שהוא כופר בתורה שבעל פה--מורידין ולא מעלין, כשאר המינים והאפיקורוסין והאומרין אין תורה מן השמיים והמוסרים והמשומדים:  כל אלו אינן בכלל ישראל, ואינן צריכין לא עדים ולא התראה ולא דיינין; אלא כל ההורג אחד מהן, עשה מצוה גדולה והסיר מכשול.

ג,ב  [ג] במה דברים אמורים, באיש שכפר בתורה שבעל פה ממחשבתו, ובדברים שנראו לו, והלך אחר דעתו הקלה, ואחר שרירות לבו, וכפר בתורה שבעל פה תחילה; וכן כל הטועים אחריו.

ג,ג  אבל בני אותן הטועים ובני בניהם, שהדיחו אותם אבותם ונולדו במינות, וגדלו אותן עליו--הרי הן כתינוק שנשבה לבין הגויים וגדלוהו הגויים על דתם, שהוא אנוס; ואף על פי ששמע אחר כך שהיה יהודי, וראה היהודיים ודתם--הרי הוא כאנוס, שהרי גדלוהו על טעותם.  כך אלו האוחזים בדרכי אבותיהם שתעו.  לפיכך ראוי להחזירן בתשובה, ולמשוך אותם בדרכי שלום, עד שיחזרו לאיתן התורה; ולא ימהר אדם להרגן.

ג,ד  אבל זקן ממרא האמור בתורה--הוא חכם אחד מחכמי ישראל שיש בידו קבלה, ודן ומורה בדיני תורה כמו שידונו ויורו כל חכמי ישראל, שבאה לו מחלוקת בדין מן הדינין עם בית דין הגדול, ולא חזר לדבריהם אלא חלק עליהם והורה לעשות שלא כהוראתן:  גזרה תורה עליו מיתה; ומתוודה, ויש לו חלק לעולם הבא.

ג,ה  אף על פי שהוא דן והן דנין, והוא קיבל והם קיבלו--הרי התורה חלקה להם כבוד; ואם רצו בית דין למחול על כבודן, ולהניחו--אינן יכולין, כדי שלא ירבו מחלוקת בישראל.

ג,ו  [ה] אין זקן ממרא חייב מיתה, עד שיהיה חכם שהגיע להוראה, סמוך בסנהדרין, ויחלוק על בית דין בדבר שחייבין על זדונו כרת ועל שגגתו חטאת, או בתפילין; ויורה לעשות כהוראתו, או יעשה הוא על פי הוראתו; ויחלוק עליהם, והם יושבין בלשכת הגזית.

ג,ז  אבל אם היה תלמיד שלא הגיע להוראה, והורה לעשות--פטור:  שנאמר "כי ייפלא ממך דבר למשפט" (דברים יז,ח), מי שלא ייפלא ממנו אלא דבר מופלא.  [ו] היה חכם מופלא שלבית דין, וחלק ושנה ולימד לאחרים כדבריו, אבל לא הורה לעשות--פטור:  שנאמר "והאיש אשר-יעשה בזדון" (דברים יז,יב)--לא שיאמר בזדון, אלא יורה לעשות או יעשה הוא בעצמו.

ג,ח  [ז] מצאן חוץ למקומן, והמרה עליהן--פטור:  שנאמר "וקמת ועלית--אל-המקום" (דברים יז,ח), מלמד שהמקום גורם לו מיתה.  וכל אלו וכיוצא בהן, שהן פטורין מן המיתה--יש לבית דין הגדול לנדותן ולהפרישן ולהכותן ולמונען מללמד כפי מה שייראה להם שהדבר צריך לכך.

ג,ט  [ח] וכיצד דנין זקן ממרא:  בעת שיפלא דבר ויורה בו חכם המגיע להוראה, בין בדבר שייראה בעיניו, בין בדבר שקיבל מרבותיו--הרי הוא והחולקין עמו עולין לירושלים, ובאין לבית דין שעל פתח הר הבית; ואומרין להן בית דין, כך הוא הדין.  אם שמע וקיבל מהן, מוטב.

ג,י  ואם לאו--כולם באין לבית דין שעל פתח העזרה, ואומרים גם הם להם, כך הוא הדין.  אם קיבל, ילכו להן.  ואם לאו--כולם באין לבית דין הגדול שבלשכת הגזית, שמשום תורה יוצאה לכל ישראל:  שנאמר "מן-המקום ההוא, אשר יבחור ה'" (דברים יז,י).  ובית דין אומר להם, כך הוא הדין; ויוצאין כולן.

ג,יא  חזר זה החכם שחלק על בית דין לעירו, ושנה ולימד כדרך שהוא למוד--הרי זה פטור; הורה לעשות, או שעשה כהוראתו--חייב מיתה, ואינו צריך התראה.  אפילו נתן טעם לדבריו, אין שומעין לו; אלא כיון שבאו עדים שעשה כהוראתו, או שהורה לאחרים לעשות--גומרין דינו למיתה לבית דין שבעירו.

ג,יב  ותופסין אותו, ומעלין אותו משם לירושלים.  ואין ממיתין אותו לא בבית דין שבעירו, ולא בבית דין הגדול שיצא חוץ לירושלים, אלא מעלין אותו לבית דין הגדול שבירושלים.  ומשמרין אותו עד הרגל, וחונקין אותו ברגל--שנאמר "וכל-ישראל, ישמעו ויראו" (ראה דברים יג,יב; דברים יז,יג), מכלל שצריך הכרזה.  וארבעה צריכין הכרזה--זקן ממרא, ועדים זוממין, והמסית, ובן סורר ומורה:  שהרי בכולם נאמר "ישמעו ויראו" (ראה דברים יג,יב; דברים יז,יג; דברים יט,כ; דברים כא,כא).
 

הלכות ממרים פרק ד

ד,א  זקן שחולק על בית דין בדבר שחייבין על זדונו כרת, ועל שגגתו חטאת--בין שהיו הן אוסרין והוא מתיר, בין שהיו הן מתירין והוא אוסר--הרי זה חייב מיתה.

ד,ב  אפילו היה הוא אומר מפי הקבלה, ואמר כך קיבלתי מרבותיי, והן אומרים כך נראה בעינינו, שהדין נותן--הואיל וחלק עליהן בדבר, או עשה או הורה לעשות--הרי זה חייב מיתה.  ואין צריך לומר, אם היו הם מורים מפי הקבלה.

ד,ג  וכן אם חלק עליהם בגזירה מן הגזירות שגזרו בדבר שיש בשגגתו חטאת ובזדונו כרת, כגון שהתיר החמץ יום ארבעה עשר בשעה שישית, או אסרו בהניה בשעה חמישית--הרי זה חייב מיתה; וכן כל כיוצא בזה.

ד,ד  [ב] אחד דבר שחייבין על זדונו כרת ועל שגגתו חטאת שנחלקו בו, או שנחלקו בדבר המביא לידי דבר שחייבין על זדונו כרת ועל שגגתו חטאת.

ד,ה  כיצד:  נחלקו באישה זו אם היא ערוה או אינה, אם מראה דם זה מטמא באישה או אינו מטמא, אם זו טמאה לידה או אינה טמאה לידה, אם זו זבה או אינה זבה, אם חלב זה אסור או מותר, וכל כיוצא באלו--הרי זה חלק בדבר שחייבין על זדונו כרת ועל שגגתו חטאת.

ד,ו  וכיצד דבר המביא לידי דבר שחייבין על זדונו כרת ועל שגגתו חטאת:  כגון שנחלקו בעיבור השנה, אם מעברין עד הפורים או בכל אדר--הרי זה חייב, שזה מביא לידי אכילת חמץ בפסח.

ד,ז  וכן אם נחלקו בדין מדיני ממונות, או במניין הדיינין שדנו דיני ממונות--הרי זה חייב:  לדבריו שלאחד שזה חייב לזה וכל שנטל ממנו, כדין נטל ועל פי בית דין נטל; ולדבריו שלזה שאומר פטור, או שאמר שאין אלו ראויין לדון--כל שנטל גזל הוא בידו, ואם קידש בו אישה אינה מקודשת; ולדברי האומר שלו נטל--הבא עליה במזיד ענוש כרת, ובשוגג מביא חטאת.  ונמצא הדבר מביא לידי דבר שחייבין על זדונו כרת ועל שגגתו חטאת.

ד,ח  וכן אם נחלקו בדיני מכות, אם זה חייב מלקות או אינו, או שחלק במניין הדיינין שלוקין בפניהם--הרי זה חייב:  שהרי לדברי האומר אינו לוקה--חובלים הם בו, וחייבין לשלם, וכל שייטול מהן, כדין נוטל; ולדברי האומר בן מלקות הוא--כל שייטול מהן גזל הוא בידו, ואם קידש בו אישה אינה מקודשת.

ד,ט  וכן אם נחלקו בערכין או בחרמין, אם זה חייב ליתן או אינו חייב--הרי זה חייב:  שהרי לדברי האומר אינו חייב ליתן--אם לקחו ממנו--הרי זה גזל, והמקדש בו אישה אינה מקודשת.

ד,י  וכן אם חלק עליהן בפדיון הקודשים, אם נפדו או לא נפדו--הרי זה חייב:  שהרי לדברי האומר אין זה פדיון, אם קידש בו אישה אינה מקודשת.

ד,יא  נחלקו בעריפת העגלה, אם אלו חייבין להביא או אינן חייבין--הרי זה חייב:  שהרי לדברי האומר חייבין להביא--הרי היא אסורה בהניה, והמקדש בה אישה אינה מקודשת.  וכן אם נחלקו בערלה.

ד,יב  וכן אם נחלקו בלקט שכחה ופיאה, אם זה לעניים או לבעל הבית--הרי זה חייב:  שהרי לדברי האומר לבעל הבית--הרי זה גזל ביד העני, ואם קידש בו אישה אינה מקודשת.

ד,יג  וכן אם חלק עליהן באב מאבות הטמאות, כגון נגעי בשר או נגעי בתים או נגעי בגדים--הרי זה חייב:  שהרי לדברי האומר טהור, מותר להיכנס למקדש ולאכול קודשים; ולדברי האומר טמא, אם נכנס או אכל במזיד ענוש כרת ובשוגג מביא חטאת.  וכן אם נחלקו בטהרת מצורע, אם יש לזה טהרה או אין לו.

ד,יד  וכן אם נחלקו בהשקאת סוטה, אם זו צריכה לשתות או אינה צריכה--הרי זה חייב:  שהרי לדברי האומר צריכה--אם מת הבעל קודם שתשתה, הרי זו אסורה ליבם; ולדברי האומר אינה צריכה, מתייבמת.

ד,טו  וכן כל כיוצא בזה.  צריכין לבדוק ולחקור אם היתה מחלוקת זו מביאה לידי דבר זה, ודבר זה מביא לדבר שני, אפילו אחר מאה דברים, אם יבוא בסוף לדבר שחייבין על זדונו כרת ועל שגגתו חטאת--בין שהיה הזקן מקל והן מחמירין, בין שהיה הוא מחמיר והן מקילין--הרי זה חייב.  [ג] ואם לא תביא המחלוקת לידי כך, הרי זה פטור--חוץ ממצות תפילין בלבד.

ד,טז  כיצד:  הורה שמותר להוסיף טוטפת חמישית בתפילין, ויעשה אותה חמש טוטפות--הרי זה חייב:  והוא שיעשה כתחילה ארבעה בתים כהלכתן, ויביא חמישי וידבק בחיצון--שהבית החיצון שאינו רואה את האוויר, פסול.  וחיוב זקן ממרא על דבר זה, הלכה מפי הקבלה.

ד,יז  אבל אם נחלקו בשאר מצוות, כגון שחלק בדבר מדברי לולב או ציצית או שופר, זה אומר פסול וזה אומר כשר, זה אומר יצא ידי חובתו וזה אומר לא יצא, זה אומר טהור וזה אומר שני לטומאה--הרי זה פטור מן המיתה; וכן כל כיוצא בזה.
 

הלכות ממרים פרק ה

ה,א  המקלל אביו או אמו--נסקל, שנאמר "אביו ואמו קלל, דמיו בו" (ויקרא כ,ט).  ואחד המקלל אותם בחייהם, או לאחר מותם--הרי זה נסקל; וצריך עדים והתראה, כשאר כל מחוייבי מיתות בית דין.  ואחד האיש ואחד האישה, וכן הטומטום והאנדרוגינוס:  והוא שיהיו גדולים, שהגיעו לכלל העונשין.

ה,ב  אינו חייב סקילה, עד שיקללם בשם מן השמות המיוחדין; אבל אם קללם בכינוי--פטור מן הסקילה, ולוקה כדרך שלוקה על קללת כל אדם כשר מישראל.  [ג] וכן המקלל אבי אביו, ואבי אמו--הרי זה כמקלל אחד משאר הקהל.

ה,ג  [ד] אזהרה  אביו ואמו מניין:  עונש שמענו בפירוש; אבל האזהרה, הרי היא בכלל "לא-תקלל חירש" (ויקרא יט,יד).  הואיל והוא מוזהר שלא לקלל אדם מישראל, הרי אביו בכלל כל ישראל.

ה,ד  [ה] המכה אביו או אמו--מיתתו בחנק, שנאמר "ומכה אביו ואמו, מותו יומת" (שמות כא,טו); וצריך עדים והתראה, כשאר כל מחוייבי מיתות בית דין.  ואחד האיש ואחד האישה, וכן הטומטום והאנדרוגינוס:  והוא, שיגיעו לכלל עונשין.

ה,ה  אינו חייב חנק, עד שיעשה בהן חבורה; אבל אם לא עשה חבורה, הרי זה כמכה אחד משאר ישראל.  והמכה אותם לאחר מיתה, פטור.  [ו] ומי שהכה את אביו על אזנו, וחרשו--חייב, ונהרג:  שאי אפשר לו שייעשה חירש בלא חבורה--אפילו טיפת דם יצאת בפנים באוזן, ונתחרש.

ה,ו  [ז] המקיז דם לאביו, או שהיה רופא וחתך לו בשר או אבר--פטור.  אף על פי שהוא פטור, לכתחילה לא יעשה:  אפילו להוציא סילון מבשר אביו או אמו--לא יוציא, שמא יעשה חבורה.

ה,ז  במה דברים אמורים, בשיש שם אחר לעשות.  אבל אם אין שם מי שיעשה אלא הוא, והרי הן מצטערין--הרי זה מקיז וחותך, כפי מה שירשוהו לעשות.

ה,ח  אזהרה שלמכה אביו ואמו מניין--עונש שמענו, אזהרה לא שמענו:  הואיל והוא מוזהר שלא להכות אדם מישראל, הרי אביו ואמו בכלל.  [ט] שתוקי חייב על אמו, ואינו חייב על אביו:  אף על פי שנבדקה אמו ואמרה, בן פלוני הוא--אין זה נסקל או נחנק, על פיה.  אבל בנו מן השפחה, ומן הנוכרית--אינו חייב לא על אביו, ולא על אמו.

ה,ט  וכן גר שהורתו שלא בקדושה--אינו חייב על מכת אביו, וקללתו.  [י] וכשם שאינו חייב על אביו, כך אינו חייב על אמו:  שנאמר "ומקלל אביו ואמו" (שמות כא,יז)--את שהוא חייב על אביו, חייב על אמו, וזה שאינו חייב על אביו, אינו חייב על אמו.

ה,י  [יא] הגר אסור לקלל אביו הגוי, ולהכותו --כדי שלא יאמרו, באו מקדושה חמורה לקדושה קלה, שהרי זה מבזה אביו; ונוהג בו, מקצת כבוד.  אבל העבד, אין לו ייחוס, אלא הרי אביו כמי שאינו אביו לכל דבר, אף על פי שנשתחררו.

ה,יא  [יב] מי שהיו אביו ואמו רשעים גמורים, ועוברי עבירות--אפילו נגמר דינם להריגה, והם יוצאין ליהרג--אסור לו להכותן ולקללם; ואם קילל או חובל בהן, פטור.  ואם עשו תשובה--הרי זה חייב ונהרג עליהן, אף על פי שהרי הן יוצאין למיתה.

ה,יב  במה דברים אמורים, בבנו.  אבל אחר שבא והכהו או קללו, אחר שנגמר דינו--אף על פי שעשה תשובה--הרי זה פטור, הואיל והוא הולך למיתה.  ואם ביישו, חייב בקנס המבייש.

ה,יג  עבר אביו או אמו על עבירה שלוקין עליה, והיה הוא חזן לפני הדיינין--לא יכה אותם; וכן אם נתחייבו נידוי, לא יהיה שליח לנדותם.  ולא ידחוף אותם, ולא יבזה אותם בשליחות בית דין, אף על פי שהן ראויין לכך, ולא עשו תשובה.  [יד] לכול, אין הבן נעשה שליח לאביו להכותו ולקללו--חוץ ממסית, שהרי אמרה תורה "לא-תחמול ולא-תכסה עליו" (דברים יג,ט).

ה,יד  [טו] מי שנתחייב שבועה לבנו--כך ראינו בו תמיד שאינו משביעו בשבועת האלה, שהרי זה בא לקללת אביו:  אלא משביעו, שבועה שאין בה אלה.  וכבר ביארנו שהאב שהרג את בנו, אין אחד מאחיו שלנהרג נעשה גואל הדם.

ה,טו  ולא על הכיה ועל הקללה בלבד הקפידה תורה, אלא אף על הבזיון:  שכל המבזה אביו או אמו--אפילו בדברים, אפילו ברמיזה--הרי זה בכלל ארור מפי הגבורה, שנאמר "ארור, מקלה אביו ואמו" (דברים כז,טז).  והרי הוא אומר "עין, תלעג לאב--ותבוז ליקהת-אם . . ." (משלי ל,יז).  ויש לבית דין להכותו על זה מכת מרדות, ולענוש כפי מה שיראו.
 

הלכות ממרים פרק ו

ו,א  כיבוד אב ואם מצות עשה גדולה, וכן מורא אב ואם--שקלם הכתוב בכבודו ובמוראו:  כתוב "כבד את-אביך, ואת-אמך" (שמות כ,יא; דברים ה,טו), וכתוב "כבד את-ה', מהונך" (משלי ג,ט); ובאביו ואמו כתוב "איש אמו ואביו תיראו" (ויקרא יט,ג), וכתוב "את-ה' אלהיך תירא" (דברים ו,יג; דברים י,כ).  כדרך שציווה על כבוד שמו הגדול ומוראו, כך ציווה על כבודם ומוראם.

ו,ב  המקלל אביו או אמו בסקילה, והמגדף בסקילה--הנה השווה אותן בעונש.  הקדים אב לאם בכבוד, והקדים אם לאב במורא--ללמד ששניהם שווין, בין לכבוד בין למורא.

ו,ג  איזה הוא מורא, ואיזה הוא כבוד:  מורא--לא עומד במקומו, ולא יושב במקומו, ולא סותר את דבריו, ולא מכריע את דבריו, ולא יקרא לו בשמו לא בחייו ולא במותו, אלא אומר אבא מרי.  היה שם אביו או שם רבו כשם אחרים, משנה את שמם.

ו,ד  יראה לי, שאין נזהר בכך אלא בשם שהוא פליא שאין הכול דשין בו; אבל השמות שקוראין בהן כל העם, כגון אברהם יצחק ויעקוב משה ואהרון וכיוצא בהן, בכל לשון ובכל זמן--קורא בהן לאחרים שלא בפניו, ואין בכך כלום.

ו,ה  איזה הוא כבוד--מאכיל ומשקה, מלביש ומכסה .  ואם אין ממון לאב, ויש לבן--כופין אותו, וזן אביו ואמו כפי מה שהוא יכול.  ומוציא ומכניס ומשמשו בשאר הדברים שהשמשים משמשים בהן את הרב, ועומד בפניו כדרך שעומד מפני רבו.  [ד] והאב שהיה תלמיד בנו, אין האב עומד בפני הבן, אבל הבן עומד מפני אביו, אף על פי שהוא תלמידו.

ו,ו  וחייב לכבדו בשאר דרכיו, בשעת משאו ומתנו ועשיית חפציו.  כיצד:  הנשמע בדבר אביו למקום--לא יאמר מהרוני בשביל עצמי, פטרוני בשביל עצמי, אלא מהרוני בשביל אבא, פטרוני בשביל אבא; וכן כל כיוצא בזה.  לעולם יכלול בכלל דבריו שהוא חושש בכבוד אביו, ושהוא מתירא ממנו.

ו,ז  [ה] וחייב לכבדו, אפילו לאחר מותו.  כיצד:  היה אומר שמועה מפיו--לא יאמר כך אמר אבא, אלא אומר כך אמר אבא מרי, אני כפרת משכבו.  במה דברים אמורים, בתוך שנים עשר חודש שלאחר מיתתו; אבל אחר השנים עשר חודש, אומר זכרונו לחיי העולם הבא.

ו,ח  [ו] אחד האיש ואחד האישה, חייבין במורא וכבוד:  אלא שהאיש בידו לעשות; והאישה אין בידה לעשות, שהרי רשות אחרים עליה.  לפיכך אם נתגרשה, או נתאלמנה--הרי שניהם שווין.

ו,ט  [ז] עד היכן כיבוד אב ואם:  אפילו נטלו כיס  שלו, והשליכוהו לפניו לים--לא יכלים אותן, ולא יצעק בפניהם, ולא יכעוס כנגדם; אלא יקבל גזירת הכתוב, וישתוק.

ו,י  ועד היכן מוראן:  אפילו היה לובש בגדים חמודות, ויושב בראש בפני קהל, ובא אביו או אמו וקרעו בגדיו, או הכוהו על ראשו, וירקו בפניו--לא יכלים אותן, אלא ישתוק, ויירא ויפחד מימלך המלכים, שציווהו בכך:  שאילו מלך בשר ודם גזר עליו דבר שהוא מצטער יתר מזה, לא היה יכול לפרכס בדבר; קל וחמר, למי שאמר והיה העולם ברצונו.

ו,יא  [ח] אף על פי שבכך נצטווינו, אסור לאדם להכביד עלו על בניו ולדקדק בכבודו עימהם, שלא יביאם לידי מכשול, אלא ימחול ויתעלם:  שהאב שמחל על כבודו, כבודו מחול.  [ט] והמכה בנו גדול--מנדין אותו, שהרי הוא עובר על "ולפני עיוור, לא תיתן מכשול" (ויקרא יט,יד).

ו,יב  [י] מי שנטרפה דעתו שלאביו או שלאמו, ישתדל לנהוג עימהם כפי דעתם, עד שירחם עליהן.  ואם אי אפשר לו לעמוד, מפני שנשתטו ביותר--יניחם וילך לו, ויצוה אחרים להנהיגם כראוי להם.

ו,יג  [יא] הממזר חייב בכבוד אביו ומוראו, אף על פי שהוא פטור על מכתו ועל קללתו, עד שיעשה תשובה:  שאפילו היה אביו רשע ובעל עבירות, מכבדו ומתיירא ממנו.  ראה אותו עובר על דברי תורה--לא יאמר לו אבא עברת על דברי תורה, אלא יאמר לו אבא כתוב בתורה כך וכך, כאילו הוא שואל ממנו, לא כמזהירו.

ו,יד  [יב] מי שאמר לו אביו לעבור על דברי תורה, בין שאמר לו לעבור על מצות לא תעשה או לבטל מצות עשה--אפילו שלדבריהם--הרי זה לא ישמע לו:  שנאמר "איש אמו ואביו תיראו, ואת-שבתותיי תשמורו" (ויקרא יט,ג), כולכם חייבין בכבודי.

ו,טו  [יג] אמר לו אביו השקני מים, ומצוה לעשות--אם אפשר למצוה שתיעשה על ידי אחרים--תיעשה, ויתעסק בכבוד אביו:  שאין מבטלין מצוה, מפני מצוה.  ואם אין שם אחרים לעשותה--יתעסק במצוה, ויניח כבוד אביו:  שהוא ואביו חייבין בדבר מצוה.  ותלמוד תורה, גדול מכיבוד אב ואם.

ו,טז  [יד] אמר לו אביו, השקני מים, ואמרה לו אמו, השקני מים--מניח כבוד אמו, ועוסק בכבוד אביו תחילה:  מפני שהוא ואמו חייבין בכבוד אביו.

ו,יז  [טו] חייב אדם לכבד את אשת אביו, אף על פי שאינה אמו, כל זמן שאביו קיים, שזה בכלל כבוד אביו; וכן מכבד בעל אמו, כל זמן שאימו קיימת.  אבל לאחר מיתתן, אינו חייב.  ומדברי סופרים, שיהיה אדם חייב בכבוד אחיו הגדול ככבוד אביו.
 

הלכות ממרים פרק ז

ז,א  "בן סורר ומורה" (דברים כא,יח) האמור בתורה--הרי נתפרשה בו סקילה, ולא ענש הכתוב אלא אם כן הזהיר.  והיכן הזהיר--"לא תאכלו, על-הדם" (ויקרא יט,כו), לא תאכלו אכילה המביאה לידי שפיכות דמים:  הרי זו אכילת בן סורר ומורה--שאינו נהרג אלא על אכילה מכוערת שאכל, שנאמר "זולל, וסובא" (דברים כא,כ); מפי השמועה למדו  הוא האוכל בשר ברעבתנות, וסובא השותה יין ברעבתנות.

ז,ב  אכילה זו שהוא חייב עליה--דברים הרבה יש בה, והן כולן הלכה מפי הקבלה.  אינו חייב סקילה, עד שיגנוב משלאביו, ויקנה בשר בזול ויין בזול, ויאכל אותם חוץ מרשות אביו, בחבורה שכולה ריקנין פחותין.  ויאכל הבשר חי ואינו חי, בשל ואינו בשל, כדרך שהגנבים אוכלים; וישתה היין מזוג ואינו מזוג, כדרך  שותים.  והוא שיאכל משקל חמישים דינר מבשר זה במלוגמה אחת, וישתה חצי לוג מיין זה בבת אחת.

ז,ג  גנב משלאביו, ואכל אכילה זו ברשות אביו, או שגנב משלאחרים, ואכל אכילה זו המכוערת בין ברשות אביו בין ברשות אחרים--הרי זה פטור.

ז,ד  וכן אם גנב משלאביו, ואכל אכילה מכוערת כזו ברשות אחרים, והיתה אכילת מצוה אפילו מדבריהם, או אכילת עבירה אפילו מדבריהם--הרי זה פטור:  שנאמר "איננו שומע, בקולנו" (דברים כא,כ)--שאינו עובר באכילה זו, אלא על קולם; יצא זה שעבר בה על דברי תורה, או שאכלה בדבר מצוה.

ז,ה  כיצד:  אכל אכילה זו המכוערת עם החבורה הרעה שאוכל עימהם, בדבר מצוה, או שאכלו מעשר שני בירושלים, אפילו אכלו בתנחומי אבלים שהיא מצוה מדבריהם--הרי זה פטור.  וכן אם אכלה מנבילות וטריפות שקצים ורמשים, אפילו אכל בתענית ציבור שהיא עבירה מדבריהם--הרי זה פטור מן המיתה.

ז,ו  [ג] אכל כל מאכל, ולא אכל בשר בהמה--אף על פי שאכל אכילה זו מבשר העוף, פטור.  ואם אכל אכילה זו מבשר בהמה, והשלים שיעור החמישים דינר מבשר העוף--חייב.

ז,ז  שתה כל משקה, ולא שתה יין--פטור.  [ד] אכל בשר חי, ושתה יין חי--פטור:  שזה קרי הוא, ואין אדם יכול להימשך בזה.  וכן אם אכל בשר מליח ביום השלישי למליחתו, או ששתה יין מגיתו--פטור, שאין אדם יכול להימשך בזה.

ז,ח  [ה] לא ענש הכתוב קטן שלא בא לכלל המצוות.  וכן איש שגדל והרי הוא ברשות עצמו, אינו נסקל מפני שגנב ואכל ושתה אכילה זו המכוערת.  הא כיצד:  מפי השמועה למדו שאין דין זה אלא בבן שלוש עשרה שנה ויום אחד, שהביא שתי שערות, ומשיביא שתי שערות, עד שיקיף השיער את כל הגיד.  ואחר שהקיף השיער את כל הגיד--הרי הוא ברשות עצמו, ואינו נסקל.

ז,ט  [ו] כל ימיו שלבן סורר ומורה, אינן אלא שלושה חודשים מאחר שיביא שתי שערות.  לפי שאפשר שתתעבר אשתו, ויהיה עוברה ניכר בשלושה חודשים; ונאמר "כי-יהיה לאיש, בן סורר ומורה" (דברים כא,יח), ולא אב סורר ומורה.  הא למדת שאם הקיף השיער את כל הגיד, קודם שישלים שלושה חודשים--הרי זה פטור.

ז,י  [ז] כיצד דנין בן סורר ומורה:  מביאין אותו אביו ואמו תחילה לבית דין , ואומרין להן "בננו זה סורר ומורה" (דברים כא,כ).  ומביאין שני עדים שגנב משלאביו, וקנה בשר ויין במה שגנב, ואכל אותם אכילה האמורה, אחר ההתראה; וזו היא עדות הראשונה.  ומלקין אותו, כשאר מחוייבי מלקות--שנאמר "ויסרו אותו, ולא ישמע אליהם" (דברים כא,יח).

ז,יא  חזר וגונב משלאביו, ואכל אכילה זו--אביו ואמו מביאין אותו לבית דין שלעשרים ושלושה, ומביאין שניים ומעידין עליו שגנב, ואכל אכילה זו האמורה, אחר שהתרו בו; וזו היא עדות אחרונה--אפילו היו השניים הראשונים, הם האחרונים.  ואחר שמקבלין עדותן, בודקין אותו, שמא הקיף השיער את כל הגיד.  אם לא הקיף, ולא שלמו לו שלושה חודשים--גומרין דינו כדרך כל הרוגי בית דין, וסוקלין אותו.  ואינו נסקל עד שיהיו שם שלושה הראשונים--שנאמר "בננו זה" (דברים כא,כ), זה הוא שלקה בפניכם.  [ח] ואם מחלו לו אביו ואמו, קודם שייגמר דינו--פטור.

ז,יב  [ט] ברח עד שלא נגמר דינו, ואחר כך הקיף השיער מלמטה--פטור.  ואם משנגמר דינו ברח--אפילו הזקין--כל עת שיימצא, יסקל:  שכל מי שנגמר דינו--הרי הוא כהרוג, ואין לו דם.

ז,יג  [י] היה אביו רוצה, ואמו אינה רוצה, אמו רוצה, ואביו אינו רוצה--אינו נעשה בן סורר ומורה, שנאמר "ותפשו בו, אביו ואמו" (דברים כא,יט).  היה אחד מהן גידם, או חיגר, או אילם, או סומה, או חירש--אינו נעשה בן סורר ומורה:  שנאמר "ותפשו בו", ולא גדמים; "והוציאו אותו" (שם), ולא חגרים; "ואמרו" (דברים כא,כ), ולא אילמים; "בננו זה" (שם), ולא סומים; "איננו שומע, בקולנו" (שם), ולא .

ז,יד  [יא] גזירת הכתוב היא, שלא יסקל אלא בן סורר ומורה; אבל הבת אינה נידונת בדין זה, שאין דרכה להימשך באכילה ושתייה כאיש:  שנאמר "בן סורר ומורה" (דברים כא,יח)--ולא בת, ולא טומטום, ואנדרוגינוס.

ז,טו  [יב] טומטום שנקרע, ונמצא זכר--אינו נעשה בן סורר ומורה:  שנאמר "כי-יהיה לאיש, בן" (דברים כא,יח), עד שיהיה בן משעת הויה.

ז,טז  [יג] בן סורר ומורה, צריך הכרזה.  וכיצד מכריזין עליו:  כותבין לכל ישראל, בבית דין שלפלוני סקלנו פלוני מפני שהיה סורר ומורה.

ז,יז  [יד] בן סורר ומורה--הרי הוא ככל הרוגי בית דין, שממונם ליורשיהן:  שאף על פי שאביו גרם לו סקילה, הרי הוא יורש כל נכסיו.
 

 

הלכות אבל

יש בכללן ארבע מצוות--אחת מצות עשה, ושלוש מצוות לא תעשה; וזה הוא פרטן:  (א) להתאבל על הקרובים, ואפילו כוהן מיטמא ומתאבל על הקרובים, ואין אדם מתאבל על הרוגי בית דין, ולפי זה כללתי הלכות אלו בספר זה שהן מעין קבורה ביום מיתה שהיא מצות עשה; (ב) שלא ייטמא כוהן גדול לקרובים; (ג) שלא ייכנס עם המת באוהל; (ד) שלא ייטמא כוהן הדיוט לנפש אדם אלא לקרובים בלבד.  וביאור מצוות אלו בפרקים אלו.
 

הלכות אבל פרק א

א,א  מצות עשה להתאבל על הקרובים, שנאמר "ואכלתי חטאת היום, הייטב בעיני ה'" (ויקרא י,יט).  ואין אבילות מן התורה אלא ביום ראשון בלבד, שהוא יום המיתה ויום הקבורה.  אבל שאר השבעה אינן דין תורה, אף על פי שנאמר בתורה "ויעש לאביו אבל, שבעת ימים" (בראשית נ,י):  ניתנה תורה, ונתחדשה הלכה; ומשה רבנו תיקן להם לישראל שבעת ימי אבילות, ושבעת ימי המשתה.

א,ב   יתחייב אדם באבל, משיסתם הגולל.  אבל כל זמן שלא נקבר המת, אינו אסור בדבר מן הדברים שהאבל אסור בהן; ומפני טעם זה, רחץ דויד המלך וסך כשמת הילד, קודם שייקבר.

א,ג  הרוגי מלכות, שאין מניחין אותן להקבר-- מתחילין להתאבל עליהן, ולמנות שבעה ושלושים:  משנתיאשו מלשאול למלך לקוברן, אף על פי שלא נתייאשו מלגנוב אותן.  [ד] מי שטבע בנהר, או מי  חיה רעה--משנתיאשו לבקש.  מצאוהו אברים אברים--אין מונין לו עד שיימצא ראשו ורובו, או יתיאשו מלבקש.

א,ד  [ה] מי שדרכן לשלח המת למדינה אחרת לקוברו, ואינם יודעים מתי ייקבר--מעת שיחזירו פניהן מללוותו, מתחילין למנות שבעה ושלושים, ומתחילין להתאבל.

א,ה  [ו] הנפלים, אין מתאבלין עליהן.  וכל שלא שהה שלושים יום באדם, הרי זה נפל; אפילו מת ביום שלושים, אין מתאבלין עליו.  [ז] ואם ידע בוודאי שנולד לתשעה חודשים גמורים--אפילו מת ביום שנולד, מתאבלין עליו.

א,ו  [ח] בן תשעה חודשים שנולד מת, ובן שמונה שמת אפילו לאחר שלושים יום, ומי שיצא מחותך או מסורס, אף על פי שכלו לו חודשיו--הרי זה כנפל, ואין מתאבלין עליהן, ולא יתעסקו עימהם.

א,ז  [ט] כל הרוגי מלכות--אף על פי שבדין המלך נהרגו, והתורה נתנה לו רשות להרגן--הרי אלו מתאבלין עליהן, ואין מונעין מהן כל דבר; וממונם למלך, ונקברין בקברי אבותיהן.  אבל כל הרוגי בית דין--אין מתאבלין עליהן אבל אוננין, שאין אנינות אלא בלב; ואין נקברין עם אבותיהן עד שיתאכל הבשר, וממונם ליורשיהם.

א,ח  [י] כל הפורשין מדרכי ציבור, והם האנשים שפרקו עול המצוות מעל צוארן, ואינן נכללין בכלל ישראל בעשיית המצוות וכבוד המועדות, וישיבת בתי כנסייות ובתי מדרשות, אלא הרי הן כך בני חורין לעצמן, כשאר האומות, וכן המינים והמשומדים והמוסרין--כל אלו אין מתאבלין עליהן; אלא אחיהם ושאר קרוביהם לובשין לבנים ומתעטפים לבנים, ואוכלים ושותים ושמחים:  שאבדו שונאיו  ברוך הוא, ועליהם הכתוב אומר "הלוא-משנאיך ה' אשנא" (תהילים קלט,כא).

א,ט  [יא] המאבד עצמו לדעת--אין מתעסקין עמו לכל דבר, ולא מתאבלין עליו, ולא מספידין אותו.  אבל עומדין עליו בשורה, ואומרין עליו ברכת אבלים וכל דבר שהוא כבוד לחיים.  ואיזה הוא המאבד עצמו לדעת:  לא שעלה לראש הגג, ונפל ומת; אלא האומר הריני עולה לראש הגג, וראה אותו שעלה מיד דרך כעס, או שהיה מצר, ונפל ומת--הרי זה בחזקת שאבד עצמו לדעת.

א,י  אבל אם ראו אותו חנוק ותלוי באילן, או הרוג ומושלך על גב סייפו--הרי זה בחזקת כל המתים, ומתעסקין עמו, ואין מונעין ממנו דבר.
 

הלכות אבל פרק ב

ב,א  אלו שאדם חייב להתאבל עליהן דין תורה--אמו ואביו, בנו ובתו, אחיו ואחותו מאביו.  ומדבריהם--שיתאבל האיש על אשתו הנשואה, וכן האישה על בעלה, ומתאבל על אחיו ועל אחותו שהן מאימו.

ב,ב  אפילו הכוהן, שאינו מיטמא לאחיו ואחותו מאימו, ולא לאחותו הנשואה, אף על פי שהיא מאביו--מתאבל הוא עליהן; ואם היתה אחותו זו הנשואה מאביו, הרי הוא מתאבל עליה דין תורה.

ב,ג  בנו או אחיו הבא מן השפחה, או מן הנוכרית--אינו מתאבל עליהן כלל.  וכן מי שנתגייר הוא ובניו, או נשתחרר הוא ובניו--אין מתאבלין זה על זה.  וכן אשתו ארוסה, אינו מתאבל עליה ולא אונן; וכן היא לא אוננת ולא מתאבלת עליו.

ב,ד  כל הקרובים שהוא חייב להתאבל עליהן--הרי זה מתאבל עימהם בפניהם, מדברי סופרים.  כיצד:  הרי שמת בן בנו, או אחי בנו, או אם בנו--חייב לקרוע בפני בנו, ולנהוג אבילות בפניו; אבל שלא בפניו, אינו חייב.  וכן בשאר הקרובים.

ב,ה  אשתו הנשואה--אף על פי שהוא מתאבל עליה--אינו מתאבל עימה על שאר קרוביה, אלא על אביה ועל אימה בלבד:  משום כבוד אשתו, נוהג אבילות עליהן בפניה.

ב,ו  כיצד:  מי שמתה חמותו או חמיו--כופה מיטתו, ונוהג אבילות עם אשתו בפניה; אבל שלא בפניה, אינו נוהג אבילות.  וכן האישה שמת חמיה או חמותה--נוהגת אבילות, בפני בעלה.  אבל שאר קרוביהן--כגון שמת אחי אשתו או בנה, והאישה שמת אחי בעלה או בנו--אין מתאבלין זה עם זה.

ב,ז  וכן יראה לי שאם מתה אשת קרובו או בעל קרובתו, כגון שמתה אשת בנו או בעל בתו--אינו חייב להתאבל עימהן.  וכן כל כיוצא בזה.

ב,ח  [ו] כמה חמורה מצות אבל--שהרי הכוהן נדחית לו הטומאה מפני קרוביו, כדי שיתעסק עימהן ויתאבל עליהן:  שנאמר "כי, אם-לשארו, הקרוב, אליו:  לאמו ולאביו . . . לה, ייטמא" (ויקרא כא,ב-ג), מצות עשה--שאם לא רצה להטמא, מטמאין אותו בעל כורחו.

ב,ט  במה דברים אמורים, בזכרים שהוזהרו על הטומאה.  אבל הכוהנות--הואיל ואינן מוזהרות על הטומאה, כך אינן מצוות להיטמא לקרובים:  אלא אם רצו, מיטמאות; ואם לא רצו, לא ייטמאו.

ב,י  [ז] אשתו --מיטמא לה על כורחו, ואינו מיטמא לה אלא מדברי סופרים:  עשו אותה כמת מצוה--כיון שאין לה יורש אלא הוא, לא תמצא מי שיתעסק בה אלא הוא.  ואינו מיטמא אלא לנשואה בלבד; אבל הארוסה, לא ייטמא לה.

ב,יא  [ח] וכן כל אותן שאמרנו שאין מתאבלין עליהן, כגון הרוגי בית דין, והפורשים מדרכי ציבור, והנפלים, והמאבד עצמו לדעת--אין הכוהן מיטמא להן.

ב,יב  ועד מתי הוא מצווה להיטמא לקרוביו, עד שייסתם הגולל.  אבל מאחר שנסתם הגולל, הרי הן כשאר כל המתים--שאם ניטמא בהן, לוקה.

ב,יג  [ט] אשתו הפסולה, אינו מיטמא לה; לפיכך מי ששמעה שמת בעלה ונישאת, ובא בעלה--שניהן אין מיטמאין לה, שהרי היא פסולה לשניהן.  אבל מיטמא הוא לאמו, אף על פי שהיא חללה; וכן מיטמא לבנו ולבתו ולאחיו ולאחותו, אף על פי שהן פסולין--אפילו היו ממזרין, מיטמא להן.

ב,יד  [י] אחותו הנשואה--אינו מיטמא לה, אף על פי שהיא נשואה לכוהן:  שנאמר "הבתולה הקרובה אליו, אשר לא-היתה לאיש" (ויקרא כא,ג).  "הבתולה", פרט לאנוסה ומפותה; יכול שאני מוציא אף הבוגרת, או מוכת עץ--תלמוד לומר "אשר לא-היתה לאיש", מי שהויתה בידי איש.

ב,טו  "אשר לא-היתה לאיש" (ויקרא כא,ג)--פרט לארוסה, שאינו מיטמא לה, אף על פי שהיא ארוסה לכוהן.  [יא] נתגרשה אחותו מן האירוסין, מיטמא לה--שנאמר "הקרובה אליו" (שם), להביא את המתגרשת מן האירוסין.  [יב] אחיו ואחותו מאימו, אינו מיטמא להן:  שנאמר "ולבנו ולבתו ולאחיו.  ולאחותו" (ויקרא כא,ב-ג)--מה בנו הראוי לירושתו, אף אחיו ואחותו הראויים לירושתו.

ב,טז  [יג] הספקות, אינו מיטמא להן:  שנאמר "לה, ייטמא" (ויקרא כא,ג)--מיטמא הוא על הוודאי, ואינו מיטמא על הספק.  לפיכך הוולדות שנתערבו, והבן שהוא ספק בן שבעה לאחרון או בן תשעה לראשון, וכן כל כיוצא בהן--אינו מיטמא להן מספק.  וכן כל המתגרשת ספק גירושין, או בגט פסול--אינו מיטמא לה.

ב,יז  [יד] אין הכוהן מיטמא לאבר מן החי מאביו, ולא לעצם מעצמות אביו.  וכן המלקט עצמות אביו--אינו מיטמא להן, אף על פי שהשדרה קיימת.  [טו] נקטע ראשו שלאביו, אינו מיטמא לו:  שנאמר "לאביו" (ויקרא כא,ב)--בזמן שהוא שלם, ולא בזמן שהוא חסר.  וכן שאר הקרובים.

ב,יח  הטומאה לקרובים דחויה היא, ולא הותרה לכול.  לפיכך אסור לכוהן להיטמא למת, אפילו בעת שמיטמא לקרוביו--שנאמר "לה, ייטמא" (ויקרא כא,ג), אינו מיטמא לאחרים עימה:  שלא יאמר הואיל ונטמאתי על אבי, אלקט עצמות פלוני, אגע בקבר פלוני.

ב,יט  לפיכך כוהן שמת לו מת--צריך להיזהר ולקוברו בסוף בית הקברות, כדי שלא ייכנס לבית הקברות, ולא ייטמא בקברות אחרים, כשיקבור מתו.
 

הלכות אבל פרק ג

ג,א  כל כוהן שניטמא למת, חוץ משישה מתים המפורשים בתורה או אשתו, בעדים והתראה--הרי זה לוקה, שנאמר "לנפש לא-ייטמא בעמיו" (ויקרא כא,א).  ואחד הנוגע במת או המאהיל או הנושא, ואחד המת או שאר הטמאות הפורשות מן המת--שנאמר "לנפש לא-ייטמא".  וכבר פירשנו בהלכות טומאת מת, כל הדברים המטמאין מן המת, מן התורה או מדבריהם.

ג,ב  וכן אם נגע הכוהן בקבר, לוקה.  אבל נוגע הוא בבגדים שנגעו במת, אף על פי שמיטמא בהן טומאת שבעה.

ג,ג  וכן אם נכנס לאוהל טמא, שנכנסה לו הטומאה--לוקה, אף על פי שעצמה שלטומאה בבית אחר.  וכבר ביארנו כל האהלים שתיכנס להם הטומאה, או שתצא מהם, ודין הסככות והפרעות, וכל הדברים המביאין את הטומאה, והחוצצין בפני הטומאה, ואיזה מהן דין תורה, ואיזה מהן מדבריהן--הכול בהלכות טומאת מת.

ג,ד  ושם ביארנו שאין הגויים מטמאין באוהל, ולפיכך קברותיהן טהורים, ומותר לכוהן להיכנס לשם, ולדרוך על קברותיהן; ואינו אסור אלא שייגע בטומאה או יישאנה, כמו שביארנו שם.

ג,ה  [ד] כוהן שנכנס לאוהל המת או לבית הקברות בשגגה, ואחר שידע התרו בו--אם קפץ ויצא, פטור; ואם ישב שם כדי השתחוויה כמו שביארנו בעניין טומאת מקדש, הרי זה לוקה.  נכנס ויצא, וחזר ונכנס ויצא--אם התרו בו על כל פעם ופעם, לוקה על כל כניסה וכניסה.

ג,ו  וכן אם נגע במת והתרו בו ופירש, וחזר ונגע והתרו בו--אפילו מאה פעמים--לוקה על כל אחת ואחת.  היה נוגע ולא פירש, או שהיה עומד בבית הקברות ונגע במתים אחרים--אף על פי שהתרו בו כמה פעמים, אינו לוקה אלא אחת:  שהרי הוא מחולל ועומד, כל זמן שלא פירש.

ג,ז  [ה] המטמא את הכוהן--אם היו שניהם מזידין--לוקה הכוהן, וזה שטימאו עובר על "ולפני עיוור, לא תיתן מכשול" (ויקרא יט,יד).  היה הכוהן שוגג, וזה שטימאו מזיד--הרי זה שטימאו לוקה.

ג,ח  [ו] כוהן גדול אינו מיטמא לקרובים, שנאמר "לאביו ולאימו, לא ייטמא" (ויקרא כא,יא); וכן אינו נכנס עם המת באוהל, אפילו קרוביו--שנאמר "ועל כל-נפשות מת, לא יבא" (שם).  הא למדת שהוא חייב ב"לא יבא", וחייב ב"לא ייטמא".

ג,ט  כיצד:  נגע או נשא, לוקה אחת.  נכנס לאהל וישב שם עד שמת עליו המת, או שנכנס בשידה תיבה ומגדל ובא חבירו ופרע עליו גג השדה שהרי טומאה וביאה באין כאחד--לוקה שתיים:  משום "לא יבא" (ויקרא כא,יא), ומשום "לא ייטמא" (שם).  [ז] נטמא מקודם, ואחר כך נכנס לאהל--אם התרו בו, לוקה אף על הביאה.

ג,י  [ח] כוהן שפגע במת מצוה בדרך, הרי זה מיטמא לו:  אפילו כוהן גדול, חייב להיטמא לו ולקוברו.  ואיזה הוא מת מצוה--זה אחד מישראל שהיה מושלך בדרך, ואין לו קוברים.  ודבר זה, הלכה מפי הקבלה.

ג,יא  במה דברים אמורים, בשהיה הכוהן לבדו, ואין עמו אחר, ואפילו קרא שם בדרך, ואין לו עונה.  אבל אם כשיקרא אחרים עונין אותו, אין זה מת מצוה, אלא קורא לאחרים, ויבואו ויתעסקו בו.

ג,יב  [ט] היה כוהן ונזיר מהלכין בדרך, ופגעו במת מצוה--יתעסק בו הנזיר, שהרי אין קדושתו קדושת עולם, ואל ייטמא בו הכוהן, אף על פי שהוא כוהן הדיוט.

ג,יג  היה כוהן גדול וכוהן הדיוט, ייטמא כוהן הדיוט.  וכל הקודם את חבירו, מתאחר בטומאה; וסגן עם משוח מלחמה שפגעו במת מצוה--ייטמא משוח מלחמה, ואל ייטמא הסגן.

ג,יד  [י] נשיא שמת--הכול מיטמאין לו, אפילו כוהנים:  עשוהו כמת מצוה לכול, מפני שהכול חייבין בכבודו.  וכן הכול אוננין עליו.

ג,טו  [יא] בנות אהרון, לא הוזהרו על טומאת מת:  שנאמר "אמור אל-הכוהנים בני אהרון" (ויקרא כא,א)--"בני אהרון", ולא בנות אהרון.  וכן החללים מותרין להיטמא--שנאמר "אמור אל-הכוהנים בני אהרון", עד שיהיו בכיהונם.  [יב] כוהן קטן, הרי הגדולים מוזהרים שלא יטמאוהו; ואם בא להטמא מעצמו--אין בית דין מצווין עליו להפרישו, אבל אביו צריך לחנכו בקדושה.

ג,טז  [יג] מת תופס ארבע אמות שלו לטומאה; וכל כוהן שנכנס לתוך ארבע אמות, מכין אותו מכת מרדות.  וכן אם נכנס לבית הפרס, או יצא לחוצה לארץ, או שנטמא בדם תבוסה, או בגולל ובדופק וכיוצא בהן--מכין אותו מכת מרדות, מפני שהן אבות שלדבריהם, כמו שביארנו בהלכות טומאת מת.  אבל אם נכנס לבית הקברות, לוקה מן התורה.

ג,יז  [יד] מותר לכוהן להיטמא בבית הפרס או בחוצה לארץ לדבר מצוה, בזמן שאין שם דרך אלא היא--כגון שהלך לישא אישה, או ללמוד תורה:  אף על פי שיש שם מי שילמדו בארץ ישראל, לא מן הכול אדם זוכה ללמוד.

ג,יח  וכן מיטמא בטומאה שלדבריהם, לכבוד הברייות.  כיצד:  אבל שהלך לבית הפרס, הכול הולכין אחריו לנחמו שם.  וכן מדלגין על גבי ארונות שלמתים לקראת מלכים--ואפילו מלכי גויים, כדי להבחין בינם לבין מלכי ישראל כשיחזור כבודן למקומן.  וכן כל כיוצא בזה.  וכן מיטמא בטומאה שלדבריהם לדון עם הגויים ולערער עימהן, מפני שהוא מציל מידם.  וכן כל כיוצא בזה.
 

הלכות אבל פרק ד

ד,א  מנהג ישראל במתים ובקבורה, כך הוא:  מאמצין עיניו שלמת, ואם נפתח פיו, קושרין את לחייו; ופוקקין את נקביו, אחר שמדיחין אותו, וסכין אותו במיני בשמים, וגוזזין שיערו.  ומלבישין אותו תכריכין תפורין שלפשתן לבנים, ולא יהיו דמיהם יקרים; נהגו חכמים  שווה זוז, שלא לביש את מי שאין לו.  ומכסין פני המת, שלא לביש את העניים שפניהם מושחרין ברעב.

ד,ב  ואסור לקבור בתכריכין שלמשי ובבגדים  המרוקמין, אפילו לנשיא שבישראל, שזו גסות רוח והשחתה, ומעשה גויים.

ד,ג  וסובלין את המת על הכתף, עד בית הקברות.  [ג] ונושאי המיטה אסורין בנעילת הסנדל--שמא תפסק רצועה מסנדלו שלאחד מהן, ונמצא מתעכב מן המצוה.  [ד] וחופרין בעפר מערות, ועושין כוך בצד המערה; וקוברין אותו בו ופניו למעלה, ומחזירין העפר והאבנים למעלה.  ויש להן לקבור בארון שלעץ.  והמלוין את המת אומרין לו לך בשלום, שנאמר "ואתה תבוא אל-אבותיך, בשלום" (בראשית טו,טו).

ד,ד  ומציינין את הקברות, ובונין נפש על הקבר; והצדיקים, אין בונים להם נפש על קברותיהן--דבריהם הם זכרונם.  ולא יפנה אדם לבקר הקברות.

ד,ה  הגוסס, הרי הוא כחי לכל דבר:  אין קושרין לחייו, ואין פוקקין נקביו, ואין מניחין כלי מתכות וכלי מקר על טבורו שלא יתפח, ולא סכין אותו, ולא מדיחין אותו, ולא מטילין אותו על החול ולא על המלח--עד שעה שימות; והנוגע בו, הרי זה שופך דמים.  למה זה דומה:  לנר שמטפטף--כיון שייגע בו אדם, יכבה.  וכל המאמץ עם יציאת נפש, הרי זה שופך דמים, אלא ישהה מעט, שמא נתעלף.  וכן אין קורעין עליו, ולא חולצין כתף, ולא מספידין, ולא מכניסין עמו ארון ותכריכין בבית--עד שימות.

ד,ו  מי שמתו מוטל לפניו, אוכל בבית אחר; אין לו בית אחר, עושה מחיצה ואוכל; אין לו דבר לעשות מחיצה, מחזיר פניו ואוכל.  ובין כך ובין כך, אינו מסב ואוכל, ולא אוכל בשר, ואינו שותה יין, ואינו מברך, ואינו מזמן, ואין מברכין עליו, ואין מזמנין עליו, ופטור מקרית שמע, ומן התפילה, ומן התפילין, ומכל מצוות האמורות בתורה.

ד,ז  בשבת--מסב, ואוכל בשר, ושותה יין, ומזומן, ומברך, ומברכין עליו, ומזמנין עליו; וחייב בכל מצוות האמורות בתורה, חוץ מתשמיש המיטה.  נקבר המת--הרי זה מותר לאכול בשר, ולשתות יין מעט כדי לשרות אכילה שבמעיו, אבל לא לרוות.

ד,ח  [ז] אין משהין את המת, אלא מדחין מיטתו מיד; וכל המדחה מיטתו, הרי זה משובח.  ועל אביו ועל אמו, הרי זה מגונה:  [ח] היה ערב שבת, או ערב יום טוב, או שהיו גשמים מזלפין על המיטה--מותר, שלא איחר אלא לכבוד אביו ואמו.  וכל המלין את מתו--עובר בלא תעשה, אלא אם כן הלינו לכבודו ולהשלים צרכיו.

ד,ט  האבל ביום הראשון בלבד אסור להניח תפילין, ולאכול משלו, וחייב לישב על מיטה כפויה.  ובשאר ימי האבל מותר לו לאכול משלו, ולישב על גבי מפץ או קרקע, ומניח תפילין.

ד,י  ומניין שהוא אסור בראשון להניח תפילין--שהרי נאמר ליחזקאל "פארך חבוש עליך" (יחזקאל כד,יז), מכלל שכל העם אסורין.  ונאמר לו "ולחם אנשים לא תאכל" (שם)--מכלל שכל העם אוכלין משלאחרים ביום ראשון, ואסורין לאכול .
 

הלכות אבל פרק ה

ה,א  אלו דברים שהאבל אסור בהן ביום הראשון מן התורה, ובשאר שבעת ימי האבל מדבריהם--אסור לספר, ולכבס, ולרחוץ, ולסוך, ולשמש מיטתו, ולנעול את הסנדל, ולעשות מלאכה, ולקרות בדברי תורה, ולזקוף את המיטה, ולפרוע את ראשו, ולשאול שלום:  הכול אחד עשר דבר.

ה,ב  ומניין שהאבל אסור בתספורת:  שהרי הזהיר בני אהרון "ראשיכם אל-תפרעו" (ויקרא י,ו)--מכלל שכל המתאבל אסור לספר שיערו, אלא מגדל פרע.  וכשם שאסור לגלח שיער ראשו, כך אסור לגלח שיער זקנו, וכל שיער שיש בו--אחד המגלח, ואחד המתגלח.  היה מגלח, ושמע שמת אביו--משלים תגלחת ראשו, אחד המגלח ואחד המתגלח.  וכן אסור לגלח שפה, וליטול ציפורניו בכלי; אבל בשיניו או שנטל ציפורן בציפורן, מותר.

ה,ג  ומניין שהאבל אסור לכבס בגדיו, ולרחוץ גופו, ולסוך:  שנאמר "התאבלי-נא ולבשי-נא בגדי-אבל, ואל-תסוכי שמן" (שמואל ב יד,ב); ורחיצה בכלל סיכה--שהרחיצה קודמת לסיכה, שנאמר "ורחצת וסכת" (רות ג,ג).  וכשם שהאבל אסור בכיבוס בגדים, כך אסור ללבוש כלים לבנים חדשים ומגוהצין.

ה,ד  אסור לסוך מקצת גופו, ככל גופו; ואם להעביר את הזוהמה, מותר.  וכן ברחיצת מקצת גופו בחמין; אבל בצונן רוחץ פניו ידיו ורגליו, אבל לא כל גופו.

ה,ה  מניין לאבל שאסור בתשמיש המיטה--שנאמר "וינחם דויד, את בת-שבע אשתו, ויבא אליה, וישכב עימה" (שמואל ב יב,כד), מכלל שהיה אסור מקודם.  וכן לא יישא האבל אישה, ולא תינשא האישה, אף על פי שאין משמשין מיטתן.  ומותר להתייחד עם אשתו, אף על פי שהוא אסור בתשמיש המיטה.

ה,ו  מניין שהאבל אסור בנעילת הסנדל--שהרי נאמר ביחזקאל "ונעליך תשים ברגליך" (יחזקאל כד,יז), מכלל שכל העם אסורין.  היה בא בדרך, נועל והולך;  במדינה, חולץ מנעליו.

ה,ז  רמז לאבל שאסור בעשיית מלאכה:  זה שנאמר "והפכתי חגיכם לאבל" (עמוס ח,י)--מה חג אסור בעשיית מלאכה, אף אבל אסור בעשיית מלאכה.  וכשם שהוא אסור בעשיית מלאכה--כך הוא אסור לישא וליתן בסחורה, ולילך ממדינה למדינה בסחורה.

ה,ח  כל שלושה ימים הראשונים, אסור בעשיית מלאכה, אפילו היה עני המתפרנס מן הצדקה.  מכאן ואילך, אם היה עני--עושה בצנעה בתוך ביתו, והאישה טווה בפלך בתוך ביתה.  [ט] שני אחים או שני שותפין שהן בחנות אחת, ואירע אבל לאחד מהן--נועלין את החנות כל שבעה.

ה,ט  [י] אפילו דברים המותרין לעשותן בחולו שלמועד, אסור לאבל לעשותן בידו בימי אבלו; אבל אחרים עושים לו.  כיצד:  היו זיתיו להפוך, וכדיו לגוף, ופשתנו לעלות מן המשרה, וצמרו מן היורה--שוכר אחרים לעשותן לו, כדי שלא יאבדו.  ומרבצין לו שדהו, משתגיע עונת המים.

ה,י  [יא] האריסין והחכירין שלו והקבלנין, הרי אלו יעשו כדרכן.  אבל החמרין והגמלין בבהמות שלו, והספנין בספינה שלו--הרי אלו לא יעשו; ואם היו מוחכרין או מושכרין מקודם לזמן קצוב, הרי אלו יעשו.  [יב] שכיר יום, אפילו בעיר אחרת--לא יעשה לו.

ה,יא  [יג] האבל שהייתה מלאכת אחרים בידו, בין בקבלנות בין שאינה בקבלנות--לא יעשה.  היתה מלאכתו ביד אחרים--בביתו, לא יעשו; בבית אחרים, עושין.  [יד] היה לו דין עם אדם, אינו תובע אותו כל שבעת ימי האבילות; ואם היה דבר אבד, עושה שליח.  כזה הורו הגאונים.

ה,יב  [טו] מניין שהאבל אסור בדברי תורה, שהרי נאמר ליחזקאל "האנק דום" (יחזקאל כד,יז).  [טז] אסור לקרות בתורה ובנביאים ובכתובים, ולשנות במשנה ובמדרש ובהלכות ובהגדות.  ואם היו רבים צריכין לו, מותר:  ובלבד שלא יעמיד תורגמן, אלא ילחוש לאחר בצידו; וזה שבצידו אומר לתורגמן, והתורגמן משמיע לרבים.

ה,יג  [יז] ומניין שאין האבל יושב על המיטה, שנאמר "ויקם המלך ויקרע את-בגדיו, וישכב ארצה" (שמואל ב יג,לא).  [יח] וחייב לכפות את המיטה, כל שבעה.  ולא מיטתו בלבד הוא כופה, אלא כל מיטות שיש לו בתוך ביתו הוא כופה:  אפילו עשר מיטות בעשרה בתים, ובעשר עיירות--חייב לכפות את כולן.  ואפילו חמישה אחים, ומת אחד מהן--כולן כופין את כל מטותיהן.

ה,יד  המיטה המיוחדת לכלים או למעות, אינו צריך לכפותה.  דרגש, אינו צריך לכפותו; אלא מתיר את קרביטיו, והוא נופל מאליו.  מיטה שנקליטיה יוצאין ממנה, שהרי אי אפשר להפכה--זוקפה ודייו.  הפך כל מטותיו, והיה הוא ישן על גבי מיטות אחרים, או על גבי כיסא, או על גבי ארון, או על גבי קרקע--לא יצא ידי חובתו; אלא יישן על גבי מיטה הכפויה.

ה,טו  [יט] מניין לאבל שאסור בפריעת הראש:  שהרי נאמר ליחזקאל "לא תעטה על-שפם" (יחזקאל כד,יז), מכלל ששאר האבלים חייבין בעטיפת הראש; והסודר שמכסה בו ראשו, עוטה ממקצתו מעט על פיו, שנאמר "ועל-שפם, יעטה" (ויקרא יג,מה), ותירגם אונקלוס הגר כאבילא יתעטף.

ה,טז  [כ] ומניין שהאבל אסור בשאלת שלום, שנאמר "האנק דום" (יחזקאל כד,יז).  כל שלושה ימים הראשונים--מי שנתן לו שלום, אינו מחזיר לו אלא מודיעו שהוא אבל.  ומשלושה ועד שבעה--מי ששאל בשלומו, מחזיר לו שלום.  ומשבעה ועד שלושים, שואל בשלום אחרים; אבל אחרים אין שואלין בשלומו, עד לאחר שלושים יום.  ועל אביו ועל אמו--אין שואלין בשלומו, עד לאחר שנים עשר חודש.

ה,יז  אם בשאלת שלום נאסר האבל--קל וחמר שהוא אסור להרבות דברים ולשחוק, שנאמר "דום" (יחזקאל כד,יז).  ולא יאחוז תינוק בחיקו, שלא יביאנו לידי שחוק; ולא ייכנס למקום שמחה, כגון בתי המשתאות וכיוצא בהן.
 

הלכות אבל פרק ו

ו,א  מדברי סופרים שיהיה האבל נוהג במקצת דברי אבילות, כל שלושים יום.  ומניין סמכו לשלושים יום--שהרי הוא אומר "ובכתה את-אביה ואת-אימה, ירח ימים" (דברים כא,יג), מכלל שהאבל מצטער כל שלושים יום.

ו,ב  ואלו דברים שהאבל אסור בהן כל שלושים יום--אסור בתספורת, ובגיהוץ, ובנשואין, ובשמחת מריעות, ולילך בסחורה ממדינה למדינה:  הכול חמישה דברים.

ו,ג  בתספורת כיצד:  כשם שאסור לספר כל שיער גופו, או לגלח שפמו, או לקוץ ציפורניו בכלי, כל שבעה--כך אסור כל שלושים.  במה דברים אמורים, באיש; אבל האישה מותרת בנטילת שיער לאחר שבעה, והאיש עד שלושים יום.  ועל אביו ועל אמו--חייב לגדל שיערו עד שישלח פרע, או עד שיגערו בו חביריו.

ו,ד  וכן אסור ללבוש כלים לבנים חדשים ומגוהצין כל שלושים, אחד האיש ואחד האישה.  היו צבועין ומגוהצין, מותרין; וכן אם לא היו חדשים--אף על פי שהן לבנים ומגוהצין, מותרין.  וכלי פשתן, אין בהן משום גיהוץ.  ולאחר שלושים יום, מותר בגיהוץ, אפילו על אביו ועל אמו.

ו,ה  בנישואין כיצד:  אסור לישא אישה, כל שלושים יום; ומותר לארס, אפילו ביום המיתה.  ומי שמתה אשתו--אם כבר קיים מצות פרייה ורבייה, ויש לו מי שישמשנו, ואין לו בנים קטנים--הרי זה אסור לישא אישה אחרת, עד שיעברו עליו שלושה רגלים.

ו,ו  אבל מי שלא קיים עדיין מצות פרייה ורבייה, או שקיים ויש לו בנים קטנים, או מי שאין לו מי שישמשנו--הרי זה מותר לארס, וליכנס מיד; ואסור לו לבוא עליה, עד שלושים יום.  וכן האישה שהייתה אבלה--לא תיבעל, עד שלושים יום.

ו,ז  [ו] שמחת מריעות שהיה חייב לפרוע אותה, מותר לעשותה מיד לאחר שבעה.  אבל אם אינו חייב לפרעה--אסור להיכנס לה, עד שלושים יום.  [ז] במה דברים אמורים, בשאר מתים; אבל על אביו ועל אמו--בין כך ובין כך--לא ייכנס לשמחת מריעות, עד שנים עשר חודש.

ו,ח  על כל המתים כולן--מותר לילך בסחורה, לאחר שלושים יום.  ועל אביו ועל אמו--עד שיגערו בו חביריו, ויאמרו לו לך עימנו.  [ט] וכן על כל המתים כולן--רצה, ממעט בעסקו; רצה, אינו ממעט.  על אביו ועל אמו, ממעט בעסקו.  [י] ההולך ממקום למקום--אם יכול למעט בעסקו, ממעט; ואם לאו, יקנה צורכי הדרך ודברים שיש בהן חיי נפש.

ו,ט  [יא] מי שהיה בעלה צלוב עימה בעיר, או אשתו צלובה, או אביו או אמו--אסור לו לשכון באותה העיר, עד שיכלה הבשר.  ואם היתה עיר גדולה כאנטוכיה, יש לו לשכון בצד האחר שאינן צלובין בו.

ו,י  [יב] יום שביעי--מקצתו ככולו, והוא עולה לכאן ולכאן; לפיכך מותר לכבס ולרחוץ ולעשות שאר הדברים, ביום שביעי.  וכן יום שלושים--מקצתו ככולו, ומותר לספר ולגהץ ביום שלושים.

ו,יא  [יג] מי שתכפוהו אבליו--הכביד שיערו, מקל בתער לא במספרים; ומכבס כסותו במים, אבל לא בנתר ולא בחול; ורוחץ כל גופו בצונן, אבל לא בחמין.  וכן מי שתכפוהו אבליו, ובא ממדינת הים, ומבית השביה, או שיצא מבית האסורים, או שהיה מנודה והותר, או שהיה מודר ונשאל על נדרו והותר, וכל היוצא מטומאה לטהרה--הרי אלו מגלחין בימי אבלם, הואיל ותכף אותם אבל אחר אבל ולא מצאו פנאי.
 

הלכות אבל פרק ז

ז,א  מי שבאה לו שמועה שמת לו קרוב--אם בתוך שלושים יום הגיעה השמועה, אפילו ביום שלושים עצמו--הרי זו שמועה קרובה; וחייב לנהוג שבעת ימי אבילות מיום שהגיעה השמועה, וקורע, ומונה שלושים יום לאיסור התספורת, עם שאר הדברים.  כללו שלדבר--יום שמועתו הקרובה, כיום הקבורה.

ז,ב  אבל אם הגיעה לו השמועה אחר שלושים--הרי זו שמועה רחוקה, ואינה נוהגת אלא יום אחד בלבד; ואינו קורע.  וכאלו יום השמועה הוא יום שביעי ויום שלושים, ומקצת היום ככולו.

ז,ג  [ב] כיצד מקצת היום ככולו:  כיון שנהג אבילות שעה אחת--כאילו נהג כל היום כולו, ומותר לנעל ולרחוץ ולסוך ולגלח בשאר היום; וכן הוא מותר בכל הדברים.

ז,ד  [ג] מי שבאה לו שמועה קרובה בתוך הרגל או ביום השבת, ולאחר השבת או אחר הרגל נעשת רחוקה--עולה לו; ואינו נוהג לאחר הרגל או לאחר השבת, אלא יום אחד בלבד, ומקצת היום ככולו, כמו שביארנו.

ז,ה  [ד] מי שמת לו קרוב, ולא ידע עד שבא--אם היה במקום קרוב שהוא מהלך עשר פרסאות, שאפשר שיבוא ביום אחד--אפילו בא ביום השביעי:  אם מצא מנחמין אצל גדול הבית--אף על פי שננערו לעמוד--הואיל ומצא מנחמין, עולה לו ומונה עימהן תשלום שלושים יום; ואם לא מצא מנחמין, מונה לעצמו.  וכן אם היה במקום רחוק--אפילו בא ביום שני, מונה לעצמו שבעה ושלושים מיום שבא.

ז,ו  [ה] האבל בשלושה ימים הראשונים--אינו הולך, אפילו לבית אבל אחר; מכאן ואילך--הולך, ואינו יושב במקום המנחמין אלא במקום המתנחמין.  ולא יצא למקום אחר מפתח ביתו, כל שבת הראשונה; שנייה, יוצא ואינו יושב במקומו; שלישית, יושב במקומו ואינו מדבר כדרכו; רביעית, הרי הוא ככל אדם.

ז,ז  [ו] כוהן גדול--חייב בכל דברי אבילות, אלא שאסור לו לקרוע בגדיו למעלה, ולגדל פרע, ולצאת אחר המיטה.  וכל העם באין לנחמו לביתו.  וכשמברין אותו--כל העם מסובין על הארץ, והוא מסב על הספסל.  ואומרין לו כשמנחמין אותו, אנו כפרתך, והוא אומר להם, תתברכו מן השמיים; ואם רצה לנחם אחרים--הממונה ממצעו בתוך העם, ואומר להם תנוחמו.

ז,ח  [ז] וכן המלך חייב בכל דברי אבילות, אלא שאינו יוצא מפתח פלטורין שלו אחר מתו, ואין צריך לומר אחר מתים אחרים, ואינו מנחם אבלים.  ולא יצא דויד אחר אבנר, אלא להודיע לעם שלא נהרג ברצונו.

ז,ט  [ח] אין אדם נכנס למלך לנחמו, אלא עבדיו ומי שנתן לו רשות להיכנס; ואין להן רשות לדבר לו תנחומין, אלא כפי מה שירשה אותן.  וכשמברין אותו--כל העם מסובין על הארץ, והוא מסב על הדרגש.
 

הלכות אבל פרק ח

ח,א  אבל חייב לקרוע על מתו--שנאמר "ובגדיכם לא-תפרומו, ולא תמותו" (ויקרא י,ו), הא אחר חייב לפרום.  ואין קריעה אלא מעומד, שנאמר "ויקם המלך ויקרע את-בגדיו" (שמואל ב יג,לא).  ומהיכן קורע, מלפניו; והקורע מאחוריו או מן הצדדין או מלמטה, לא יצא ידי חובת קריעה--אלא כוהן גדול בלבד, שהוא פורם מלמטה.

ח,ב  כמה שיעור הקרע, טפח.  ואינו צריך להבדיל שפת הבגד, ומותר לו לקרוע בכלי.  ויש לו לקרוע בפנים, שלא בפני אדם; לפיכך יש לו להכניס ידו בפנים, וקורע בצנעה.  ואינו חייב לקרוע אלא בגד העליון בלבד.  [ג] וכל שבעת ימי אבילות, הקרע לפנים; ואם בא להחליף--מחליף, ואינו קורע קרע אחר, שכל קרע שאינו בשעת חמום, אינו קרע.

ח,ג  במה דברים אמורים, בשאר המתים, חוץ מאביו ואמו.  אבל על אביו ועל אמו--קורע עד שמגלה את ליבו, ומבדיל שפת הבגד, ואינו קורע בכלי אלא בידו, מבחוץ בפני כל העם.  וקורע את כל הבגדים שעליו; ובגד הזיעה הדבוק לבשרו, אינו מעכב.  ואם החליף בגד אחר, חייב לקרוע כל שבעה.  וכן על אביו ועל אמו--חולץ כתפו ומוציא זרועו מן החלוק, עד שיתגלה כתפו וזרועו; והולך כך לפני המיטה.  ואחר שיקבור אביו או אמו, אינו חייב לחלוץ.

ח,ד  קורעין לקטן, מפני עגמת נפש.  וחולה שמת לו מת--אין מקרעין לו, ולא מודיעין אותו, שמא תיטרף דעתו עליו, ומשתקין את הנשים מפניו.  [ה] וקורע אדם על חמיו ועל חמותו, מפני כבוד אשתו; וכן היא קורעת על חמיה ועל חמותה, מפני כבוד בעלה.

ח,ה  [ו] מי שאין לו חלוק לקרוע, ונזדמן לו חלוק--בתוך שבעה, קורע; לאחר שבעה, אינו קורע.  ועל אביו ועל אמו--אפילו לאחר שבעה--קורע, כל שלושים יום.  וכל היוצא בבגד הקרוע לפני מתים, כלומר שהוא קרע עתה עליהן--הרי זה גונב דעת הברייות, וזלזל בכבוד החיים והמתים.

ח,ו  [ז] האומר לחבירו השאילני חלוקך, ואבקר את אבי שהוא חולה, והלך, ומצאו שמת--קורע; ומאחה לו את חלוקו, ונותן לו דמי קרעו.  ואם לא הודיעו שהוא מבקר בו חולה, הרי זה לא ייגע בו.

ח,ז  [ח] מי שהיה לו חולה בתוך ביתו, ונתעלף, וסבור שמת וקרע, ואחר כך מת--אם בתוך כדי דיבור, אינו חוזר וקורע; ואם לאחר כדי דיבור, חוזר וקורע קרע אחר.

ח,ח  וכן מי שאמרו לו מת אביו וקרע, ואחר כך נמצא בנו--אם בתוך כדי דיבור נודע לו אמיתת הדבר, יצא ידי קריעה; ואם אחר כדי דיבור--לא יצא, וחייב לקרוע קרע אחר.

ח,ט  מי שמתו לו מתים הרבה כאחד, קורע קרע אחד לכולם.  היה בכללן אביו או אמו--קורע על כולן קרע אחד, ועל אביו ועל אמו קרע אחר.

ח,י  מי שמת לו מת וקרע עליו, ואחר כך מת לו מת אחר--אם בתוך שבעה, קורע קרע אחר; ואם לאחר שבעה, מוסיף על הקרע הראשון כל שהוא.  מת לו מת שלישי אחר שבעה שלשני, מוסיף כל שהוא.  וכן מוסיף והולך, עד טבורו; הגיע לטבורו, מרחיק שלוש אצבעות וקורע.  נתמלא מלפניו, מחזירו לאחוריו; נתמלא מלמעלה, הופכו למטה.

ח,יא  אמרו לו מת אביו וקרע, ואחר שבעה מת בנו והוסיף--התחתון מתאחה, והעליון אינו מתאחה כמו שיתבאר.  אמרו לו מת בנו וקרע, ואחר שבעה מת אביו--אינו מוסיף, אלא קורע קרע אחר:  שאין אביו ואמו בתוספת.
 

הלכות אבל פרק ט

ט,א  כל הקרעים שקורע אדם על שאר קרוביו--שולל הקרע לאחר שבעה, ומאחה לאחר שלושים; ועל אביו ועל אמו--שולל לאחר שלושים, ואינו מאחה לעולם.  והאישה קורעת ושוללת מיד, אפילו על אביה ועל אימה, מפני הצניעות.

ט,ב  כדרך שקורע אדם על אביו ועל אמו--כך הוא חייב לקרוע על רבו שלימדו תורה, ועל הנשיא, ועל אב בית דין, ועל רוב הציבור שנהרג, ועל ברכת השם, ועל ספר תורה שנשרף, ועל ערי יהודה, ועל ירושלים, ועל המקדש.

ט,ג  כל אלו הקרעים--קורע עד שמגלה את ליבו, ואינו מאחה לעולם.  ואף על פי שאינן מתאחין, מותר לשוללן, למוללן, וללקטן, ולעשותן כמין סולמות--לא אסרו אלא באחוי אלכסנדרי בלבד.  וכל הקורע מתוך השלל או המלל או הליקוט, לא עשה כלום; אבל קורע הוא מתוך האיחוי האלכסנדרי.  אפילו הפך הכלי, ונעשת שפתו למטה--לא יאחה.  [ד] וכשם שהמוכר אסור לאחותו, כך הלוקח; לפיכך המוכר צריך להודיע ללוקח, שקרע זה אינו מתאחה.

ט,ד  [ה] ומניין שקורע על רבו, כדרך קרע אביו--שנאמר "והוא מצעק אבי אבי רכב ישראל ופרשיו, ולא ראהו, עוד; ויחזק, בבגדיו, ויקרעם, לשניים קרעים" (מלכים ב ב,יב), מכאן שחייב להבדיל השפה.

ט,ה  [ו] ומניין שקורעין על הנשיא, ועל אב בית דין, ועל שמועה שבאה שנהרג רוב הציבור:  שנאמר "ויחזק דויד בבגדו, ויקרעם; וגם כל-האנשים, אשר אתו.  ויספדו, ויבכו, ויצומו, עד-הערב" (שמואל ב א,יא-יב)--"על-שאול" (שמואל ב א,יב) זה נשיא, "ועל-יהונתן בנו" (שם) זה אב בית דין, "ועל-עם ה' ועל-בית ישראל--כי נפלו, בחרב" (שם) זו שמועה הרעה.

ט,ו  [ז] ומניין שקורעין על ברכת השם, שנאמר "ויבא אליקים בן-חלקיה אשר-על-הבית ושבנא הסופר ויואח בן-אסף המזכיר, אל-חזקיהו--קרועי בגדים" (מלכים ב יח,לז).  אחד השומע, ואחד השומע מפי השומע--חייבין לקרוע.  [ח] והעדים אין חייבין לקרוע כשיעידו בבית דין, שכבר קרעו בשעה ששמעו.

ט,ז  [ט] ומניין שקורעין על ספר תורה שנשרף--שנאמר "ויהי כקרוא יהודי, שלוש דלתות וארבעה . . . עד-תום, כל-המגילה, על-האש, אשר על-האח.  ולא פחדו, ולא קרעו את-בגדיהם--המלך, וכל-עבדיו" (ירמיהו לו,כג-כד), מכלל שחייבין לקרוע.  ואין חייבין קריעה אלא על ספר שנשרף בזרוע, כמעשה שהיה.  וחייב לקרוע שתי קריעות--אחת על הגוויל ואחת על הכתב, שנאמר "אחרי שרוף המלך, את-המגילה ואת-הדברים" (ירמיהו לו,כז).

ט,ח  [י] ומניין שקורעין על ערי יהודה, ועל ירושלים, ועל המקדש שחרבו--שנאמר "ויבאו אנשים משכם ומשלו ומשמרון, שמנים איש, מגולחי זקן וקרועי בגדים" (ראה ירמיהו מא,ה).

ט,ט  [יא] כל מי שעמד עם המת בשעת יציאת נשמתו--חייב לקרוע, אף על פי שאינו קרובו; וכן אדם כשר שמת--הכול חייבין לקרוע עליו, אף על פי שאינו חכם.  וקורעין טפח, כשאר האבלים.

ט,י  אבל חכם שמת, הכול קרוביו;  קורעין עליו עד שמגלין את לביהן, וחולצין מימין.  ובית מדרשו שלאותו חכם, בטיל כל שבעה.  וכבר נהגו תלמידי חכמים בכל מקום, לקרוע זה על זה טפח, אף על פי שהן שווין, ואין אחד מהם מלמד את חבירו.

ט,יא  [יב] כל הקורעין על החכם שמת--כיון שהחזירו פניהם מאחורי המיטה, שוללין.  וייראה לי שהקורע על החכם, מאחה למחר:  שאפילו רבו שמת--אין מתאבל עליו אלא יום אחד בלבד, או יום מיתה או יום שמועה.  וכן יראה לי שאפילו הקורע על הנשיא וכיוצא בו, שולל למחר, אף על פי שאינו מאחה לעולם.

ט,יב  [יג] חכם שבאה שמועתו שמת--אין קורעין עליו אלא בשעת הספד, וזה הוא כבודו; ושולל בו ביום, ומאחה למחר.

ט,יג  [יד] אב בית דין שמת--הכול קורעין עליו, וחולצין משמאל.  וכל בתי מדרשות שבעירו בטילין; ובני בית הכנסת נכנסין לבית הכנסת, ומשנין את מקומן--היושבין בדרום יישבו בצפון, והיושבים בצפון יישבו בדרום.

ט,יד  [טו] נשיא שמת--הכול קורעין עליו, וחולצין שתי הידיים מכאן ומכאן; וכל בתי מדרשות בטילין.  ובני בית הכנסת נכנסין בשבת לבית הכנסת, וקוראין שבעה ויוצאין; ולא יטילו בשוק, אלא יושבין משפחות משפחות דווין כל היום.
 

הלכות אבל פרק י

י,א  השבת עולה למנין אבילות.  ואין אבילות בשבת אלא בדברים שבצנעה, כגון עטיפת הראש, ותשמיש המיטה, ורחיצה בחמין.  אבל דברים שבגלוי, אינו נוהג בהן אבילות, אלא לובש מנעליו, וזוקף את המיטה, ונותן שלום לכל אדם.  ואם יש לו בגד--מחליף, ולא ילבוש בגד קרוע בשבת, אפילו על אביו ועל אמו; ואם אין לו להחליף, מחזיר את הקרע לאחוריו.

י,ב   זוקפין את המיטות בערב שבת, מן המנחה ולמעלה; ואף על פי כן, לא יישב עליה עד שתחשך.  ואף על פי שלא נשתייר לו אלא יום אחד, חוזר וכופה אותה במוצאי שבת.

י,ג  הרגלים, וכן ראש השנה ויום הכיפורים--אין דבר מדברי אבילות נוהג בהן.  וכל הקובר את מתו, אפילו שעה אחת קודם הרגל, או קודם ראש השנה ויום הכיפורים--בטלה ממנו גזירת שבעה.

י,ד  נמצא מונה לאחר ראש השנה ויום הכיפורים, שלושה ועשרים יום.  ולאחר הפסח, מונה שישה עשר יום:  שהרי בטלה ממנו גזירת שבעה, ושבעת ימי החג--הרי ארבעה עשר.  וכן אם קבר קודם עצרת, מונה אחריה שישה עשר יום--אף על פי שהיא יום אחד, הרי היא רגל ועולה לשבעת ימים.

י,ה  [ד] קבר את מתו קודם חג הסוכות, מונה אחר החג תשעה ימים בלבד:  שהרי שמיני רגל בפני עצמו; ונמצא יום טוב הראשון מפסיק שבעה, ושבעת ימי החג, ושמיני שלחג רגל אחד--הרי אחד ועשרים יום.

י,ו  [ה] הקובר את מתו שבעת ימים קודם רגל מן הרגלים, או קודם ראש השנה ויום הכיפורים--בטלה ממנו גזירת שלושים.  ומותר לספר ולכבס בערב יום טוב או בערב יום הכיפורים, שמקצת היום ככולו; ואינו מונה לאחריהם כלום.

י,ז  ואם על אביו ועל אמו הוא מתאבל--אפילו מתו קודם הרגל בשלושים יום--אינו מגלח עד שישלח פרע, או עד שיגערו בו חביריו; ואין הרגלים מפסיקין דבר זה.

י,ח  [ו] חל שישי שלו בערב הרגל, ואין צריך לומר חמישי או שלישי--אינו מגלח, ולא בטלה ממנו אלא גזירת שבעה בלבד.  ואינו מותר לרחוץ ולסוך, ולא לעשות מלאכה, עד שייכנס יום טוב; ויום טוב מפסיק שאר השבעה.  ולאחר יום טוב, משלים שלושים מיום המיתה, ואסור בהן בכל החמישה דברים.

י,ט  [ז] חל שביעי שלו להיות בערב הרגל, והרי הוא שבת--בטלה ממנו גזירת שלושים, ומותר לגלח בתוך המועד:  שהרי אנוס היה, ואי אפשר לו לגלח בשבת.  וכן מגלח אחר עצרת, או אחר ראש השנה ויום הכיפורים, שהרי בטלה גזירת שלושים.

י,י  מי שחל שביעי שלו להיות בערב הרגל, ולא גילח--אף על פי שאסור לגלח במועד, מותר לגלח לאחר המועד:  שהרי בטלה גזירת שלושים, ויש לו לגלח בכל עת שירצה.

י,יא  [ח] הקובר את מתו בתוך הרגל--לא חלה עליו אבילות כלל, ואינו נוהג אבילות ברגל; אלא לאחר הרגל מתחיל למנות שבעה, ונוהג בהן כל דברי אבילות, ומונה שלושים מיום הקבורה, ונוהג בשאר השלושים בכל גזירת שלושים.

י,יב  [ט] המקומות שעושין שני ימים טובים, מונה השבעה מיום טוב שני האחרון:  אף על פי שאין נוהג בו אבילות, הואיל ומדבריהם הוא, עולה לו מן המניין, ומונה מאחריו שישה ימים בלבד; ומונה שלושים יום מיום הקבורה, כמו שביארנו.

י,יג  [י] הקובר את מתו ביום טוב שני שהוא יום טוב האחרון, או ביום טוב שני שלעצרת--נוהג בו אבילות:  הואיל ויום טוב שני מדבריהם, ואבילות יום ראשון מן התורה--יידחה עשה שלדבריהם, מפני עשה שלתורה.  אבל אם קבר ביום טוב שני שלראש השנה--אינו נוהג בו אבילות, ששניהן כיום אחד ארוך הן מהטעם שביארנו בהלכות קידוש החודש.
 

הלכות אבל פרק יא

יא,א  אף על פי שאין אבילות במועד, קורע על מתו במועד, וחולץ כתפו, ומברין את האבלים לחם במועד:  כל אלו, בחולו שלמועד; אבל ביום טוב, אפילו ביום טוב שני--אין קורעין, ולא חולצין, ולא מברין.

יא,ב  אין קורעין במועד ולא חולצין, אלא הקרובים שחייבין באבל, או הקורע וחולץ על החכם, או על אדם כשר, או מי שהיה עומד בשעת יציאת נשמה.  ומברין הכול על החכם במועד בתוך הרחבה, כדרך שמברין את האבלים--שהכול אבלים עליו.

יא,ג  כשמברין את האבלים במועד, אין מברין אלא על מיטות זקופות, ואין אומרין ברכת אבלים במועד.  אבל עומדין בשורה, ומנחמין ופוטרין.  ואין מניחין את המיטה ברחוב, שלא להרגיל את הספד--שהמועד אסור בספד ותענית.  וכן אין מלקט עצמות אביו ואמו במועד, שאבל הוא לו; ואין צריך לומר שאר קרובים.

יא,ד  וכן אין מספידין את המת בחנוכה ופורים, ולא בראשי חודשים; אבל נוהגין בהן, כל דברי אבילות.  ומותר לספוד לפני חנוכה ופורים, ולאחריהן.

יא,ה  [ד] הנשים במועד, מענות אבל לא מטפחות; ובראשי חודשים וחנוכה ופורים, מענות ומטפחות.  אבל אין מקוננות, לא בזה ולא בזה.  נקבר המת, לא מענות ולא מטפחות.  [ה] איזה הוא עינוי, שכולן עונות כאחת.  קינה--שאחת אומרת, וכולן עונות אחריה:  שנאמר "ולמדנה בנותיכם נהי, ואישה רעותה קינה" (ירמיהו ט,יט).

יא,ו  במה דברים אמורים, בשאר העם שמתו.  אבל תלמיד חכמים שמת--סופדין אותו במועד, ואין צריך לומר בחנוכה ופורים וראשי חודשים; אבל לא ביום טוב שני.  ואין סופדין אותו בימים אלו, אלא בפניו; נקבר, אסורין בספד.  ויום שמועתו, כפניו הוא; וסופדין אותו, אף על פי שהיא רחוקה.

יא,ז  [ו] לא תעורר אישה על מת שלה, שלושים יום קודם לחג, כדי שלא יבוא החג, והם דווין:  שאין המת משתכח מן הלב, שלושים יום.  במה דברים אמורים, במת ישן; אבל אם מת בתוך שלושים יום סמוך לחג, מעוררת.

יא,ח  [ז] שבעת ימי החתנות, הרי הן כרגל.  ומי שמת לו מת בתוך ימי המשתה--אפילו אביו ואמו--משלים ימי השמחה, ואחר כך נוהג שבעת ימי אבילות; ומונה השלושים, מאחר שבעת ימי השמחה.

יא,ט  [ח] הכין כל צורכי הסעודה ואפה פיתו וטבח טבחו, כדי שייכנסו לשמחה, ומת לו מת, קודם שייכנסו לשמחה--אם לא נתן מים על גבי בשר--מוכר הבשר והפת, ונוהג שבעת ימי אבילות; ואחר כך נוהג שבעת ימי המשתה.  ואם נתן מים על גבי בשר, שהרי אי אפשר למכור אותו--מכניסין את המת לחדר, ואת החתן ואת הכלה לחופה; ובועל בעילת מצוה, ופורש.

יא,י  ונוהג שבעת ימי המשתה, ואחר כך נוהג שבעת ימי אבילות.  וכל אותן הימים, נוהג בדברים שבצנעה כשבת; לפיכך הוא ישן בין האנשים, והיא ישנה בין הנשים, כדי שלא ישמש מיטתו.  ואין מונעין תכשיטין מן הכלה, כל שלושים יום.

יא,יא  היו במקום שאפשר למכור הבשר, אף על פי שנתן עליו מים--מוכר, ונוהג אבילות תחילה; היו במקום שאי אפשר למכור הבשר, אף על פי שלא נתן עליו מים--נוהג שבעת ימי המשתה תחילה.

יא,יב  במה דברים אמורים, בשמת אביו שלחתן או אימה שלכלה, שאם יפסידו סעודה זו, אין להם מי שיטרח להם.  אבל אם מת אביה שלכלה, או אמו שלחתן, או שאר קרוביהם--נוהגין שבעת ימי האבל תחילה; ואחר כך תיכנס לחופה, וינהגו שבעת ימי המשתה.
 

הלכות אבל פרק יב

יב,א  ההספד, כבוד המת הוא; לפיכך כופין את היורשין ליתן שכר המקוננים והמקוננות, וסופדין אותו.  ואם ציווה אל תספדוהו, אין סופדין אותו.  אבל אם ציווה שלא ייקבר--אין שומעין לו, שהקבורה מצוה:  שנאמר "כי-קבור תקברנו" (דברים כא,כג).

יב,ב  כל המתעצל בהספידו שלחכם, אינו מאריך ימים.  וכל המתעצל בהספד אדם כשר, ראוי לקוברו בחייו; וכל המוריד דמעות על אדם כשר, הרי שכרו על כך שמור אצל הקדוש ברוך הוא.

יב,ג  אין מניחין ספר תורה על מיטתו שלחכם, ואין משנין אותו ממטה למטה, ואין מוציאין מיטתו אלא דרך פתחים, לא שישלשלו אותה דרך גג.  ובשאר העם, מותר לעשות.

יב,ד  אין פוחתין משבעה מעמדות, ושבעה מושבות למת; ואין עושין מעמד ומושב בפחות מעשרה, ואין עושין אלא בקרובים.  ואין עושין אלא ביום ראשון, ובבית הקברות, ובמקום שנהגו.

יב,ה  כיצד עושין במקום שנהגו:  מעמידין שאר הקרובים ובני משפחה שאינן בני אבל, ואומרין לפניהם דברי קינות וכיוצא בהן; ואחר כך אומרין שבו יקרים שבו, ואומרין לפניהם דברים אחרים כשהן יושבין; ואחר כך אומרין עמדו יקרים עמודו, ואומרין כשהן עומדין.  וחוזר ואומר כך, שבעה פעמים.

יב,ו  [ה] כדרך שעושין מעמד ומושב לאנשים במקום שנהגו, כך עושין לנשים; ומספידין את הנשים כאנשים, בכל מקום.  אבל אין מניחין מיטת האישה ברחוב לעולם, שזה גנאי לאישה; אלא סמוך למיתתה, קבורתה.

יב,ז  [ו] המלקט עצמות--אין אומרין עליהם קינים ונהי, ולא ברכת אבלים, ולא תנחומי אבלים.  אבל אומרין עליהן דברי שבח להקדוש ברוך הוא, ודברי כיבושין.  [ז] המפנה ארונו שלמת ממקום למקום--אם שדרו שלמת קיימת--עומדין עליו בשורה, ואומרין עליו ברכת אבלים ותנחומי אבלים, ומספידין אותו, אף על פי שהעבירוהו לאחר שנים עשר חודש.

יב,ח  ואם אין שדרו קיימת--אין מספידין אותו, ואין עומדין עליו בשורה, ואין אומרין עליו לא ברכת אבלים ולא תנחומי אבלים.  ואלו הן ברכת אבלים, דברים שאומרין בבית האבל; תנחומי אבלים, שאומרים בשורה.

יב,ט  [ח] המלקט עצמות אביו ואמו--הרי זה מתאבל עליהם, כל היום כולו; ולערב אין מתאבל, אפילו צרורין לו בסדינו.  ואין אומרין עליהם קינות.

יב,י  [ט] אין מספידין את הקטנים.  ובן כמה שנים יהיה ראוי להספד--בני עניים או בני זקנים, בני חמש; ובני עשירים, בני שש:  אחד זכרים ואחד נקבות.

יב,יא  [י] תינוק שמת--כל שלושים יום--יוצא בחיק, ונקבר באישה אחת ובשני אנשים; אבל לא באיש אחד ובשתי נשים, מפני הייחוד.  ואין עומדין עליו בשורה; ואין אומרין עליו ברכת אבלים, ולא תנחומי אבלים.  בן שלושים יום גמורין--יוצא בגלוסקמה קטנה הניטלת באגפיים, ועומדין עליו בשורה; ואומרין עליו ברכת אבלים, ותנחומי אבלים.  בן שנים עשר חודש, יוצא במיטה.

יב,יב  [יא] כל היוצא במיטה, רבים מצהיבין עליו; וכל שאינו יוצא במיטה, אין הרבים מצהיבין עליו.  וכל הניכר לרבים, רבים מתעסקין בו; וכל שאינו ניכר לרבים, אין הרבים חייבין להתעסק בו.  ומקום שנהגו נשים לצאת לפני המיטה, יוצאות לפני המיטה; לאחר המיטה, יוצאות לאחר המיטה.

יב,יג  [יב] העבדים והשפחות--אין מספידין אותן, ואין עומדין עליהם בשורה; ואין אומרין עליהם ברכת אבלים, ולא תנחומי אבלים, אלא אומרין לו כשם שאומרין לו על שורו וחמורו שמת, המקום ימלא חסרונך.
 

הלכות אבל פרק יג

יג,א  כיצד מנחמין את האבלים:  אחר שקוברין את המת, מתקבצין האבלים ועומדין בצד בית הקברות; וכל המלווין את המת עומדין סביב להם, שורה לפני שורה, ואין שורה פחותה מעשרה, ואין אבלים מן המניין.

יג,ב  האבלים עומדין לשמאל המנחמין, וכל המנחמין באים אצל האבלים אחד אחד, ואומרין להם תנוחמו מן השמיים; ואחר כך הולך האבל לביתו.  ובכל יום ויום משבעת ימי אבילות, באים בני אדם לנחמו, בין שבאו פנים חדשות, בין שלא באו.

יג,ג  האבל מסב בראש; ואין המנחמין רשאין לישב אלא על גבי קרקע, שנאמר "וישבו אתו לארץ" (איוב ב,יג).  ואינן רשאין לומר דבר, עד שיפתח האבל תחילה את פיו--שנאמר "ואין דובר אליו, דבר" (שם), וכתיב "אחרי כן, פתח איוב את פיהו, ויקלל, את יומו" (איוב ג,א), "ויען, אליפז" (איוב ד,א).  וכיוון שניענע האבל בראשו--שוב אין המנחמין רשאין לישב אצלו, שלא יטריחוהו יותר מדיי.

יג,ד  מת שאין לו אבלים להתנחם--באים עשרה בני אדם כשרין, ויושבין במקומו כל שבעת ימי האבילות; ושאר העם מתקבצין עליהן.  ואם לא היו שם עשרה קבועין בכל יום ויום--מתקבצין עשרה משאר העם, ויושבין במקומו.

יג,ה  הכול חייבין לעמוד בפני נשיא, חוץ מאבל וחולה; ולכל העומד מפניו אומר אדם שב, חוץ מאבל וחולה--שמשמע יישב באבלו, יישב בחולייו.

יג,ו  מכבדין ומרבצין בבית האבל, ומדיחין קערות וכוסות וקיתונות וצלוחייות, ומדליקין את הנרות; אבל אין מביאין שם לא את המוגמר, ולא את הבשמים.

יג,ז  אין מוליכין לבית האבל המאכל שמברין בו, לא בכלי כסף ולא בכלי שעם וכיוצא בהן; אלא בכלי נסרים שלערבה קלופה וכיוצא בהן, שלא לביש את מי שאין לו.  ואין משקין בזכוכית לבנה אלא בצבועה, שלא לביש את העניים שאין יינותיהן טובות.

יג,ח  אין שותין בבית האבל יתר על עשרה כוסות לכל אחד ואחד--שלושה קודם אכילה, ושלושה בתוך אכילה, וארבעה אחר אכילה; ולא יוסיף, שמא ישתכר.

יג,ט  אין אומרין שמועה והגדה בבית האבל, אלא יושבין דווין.  וכן אין אומרין בפני המת, אלא דברים שלמת; אבל לעסוק בדברי תורה בפניו, או בבית הקברות--אסור.

יג,י  אין בוכין על המת יתר משלושה ימים, ואין מספידין יתר על שבעה.  במה דברים אמורים, בשאר העם.  אבל תלמידי חכמים, הכול לפי רוב חכמתן; ואין בוכין עליהם יותר משלושים יום--שאין לנו גדול ממשה רבנו, וכתוב "ויתמו, ימי בכי אבל משה" (דברים לד,ח).

יג,יא  וכן אין מספידין יתר על שנים עשר חודש--אין לנו בחכמים גדול מרבנו הקדוש, ושנים עשר חודש בלבד נספד.  וכן חכם שבאה שמועתו לאחר שנים עשר חודש, אין סופדין אותו.

יג,יב  [יא] אל יתקשה אדם על מתו יתר מדיי--שנאמר "אל-תבכו למת, ואל-תנודו לו" (ירמיהו כב,י), כלומר יתר מדיי:  שזה הוא מנהגו שלעולם; והמצער עצמו על מנהג העולם, הרי זה טיפש.  אלא כיצד יעשה--שלושה לבכי, שבעה להספד, שלושים יום לתספורת ולשאר החמישה.

יג,יג  [יב] כל מי שלא מתאבל כמו שציוו חכמים, הרי זה אכזרי; אלא יפחד וידאג ויפשפש במעשיו, ויחזור בתשובה.  ואחד מבני חבורה שמת, תדאג כל החבורה כולה.

יג,יד  כל שלושה ימים הראשונים, יראה את עצמו כאילו חרב מונחת לו על כתפו; משלושה ועד שבעה, מונחת בקרן זוית; מכאן ואילך, עוברת כנגדו בשוק.  כל זה כדי להכין עצמו לחזור,  משינתו, והרי הוא אומר "הכיתה אותם ולא-חלו" (ירמיהו ה,ג), מכלל שצריך להקיץ ולחול.
 

הלכות אבל פרק יד

יד,א  מצות עשה שלדבריהם לבקר חולים, ולנחם אבלים, ולהוציא המת, ולהכניס הכלה, וללוות האורחים, ולעסוק בכל צורכי הקבורה, לשאת על הכתף, ולילך לפניו, ולספוד, ולחפור, ולקבור; וכן לשמח החתן והכלה, ולסעדם בכל צורכיהם.  ואלו הן גמילות חסדים שבגופו, שאין להם שיעור.

יד,ב  אף על פי שכל מצוות אלו מדבריהם, הרי הן בכלל "ואהבת לרעך כמוך" (ויקרא יט,יח).  כל הדברים שאתה רוצה שיעשו אותם לך אחרים, עשה אותן אתה לאחיך בתורה ובמצוות.

יד,ג  [ב] שכר הלווי מרובה מן הכול; והוא החק שחקקו אברהם אבינו ודרך החסד שנהג בה--מאכיל עוברי דרכים, ומשקה אותן, ומלוה אותן.  וגדולה הכנסת אורחים מהקבלת פני שכינה, שנאמר "וירא, והנה שלושה אנשים . . ." (בראשית יח,ב).  ולווים, יותר מהכנסתן; אמרו חכמים כל שאינו מלוה, כאילו שופך דמים.

יד,ד  [ג] כופין ללויה, כדרך שכופין לצדקה.  ובית דין היו מתקנין שלוחין ללוות אדם העובר ממקום למקום; ואם נתעצלו בדבר זה, מעלה עליהם הכתוב כאילו שפכו דמים.  אפילו המלוה את חבירו ארבע אמות בעיר, יש לו שכר מרובה.

יד,ה  וכמה הוא שיעור הלויה שחייב אדם בה:  הרב לתלמיד, עד עיבורה שלעיר; והאיש לחבירו, עד תחום השבת.  והתלמיד לרב, עד פרסה; ואם היה רבו מובהק, עד שלוש פרסאות.

יד,ו  [ד] ביקור חולים מצוה על הכול--אפילו גדול, מבקר את הקטן.  ומבקרין פעמים הרבה ביום; וכל המוסיף, משובח--ובלבד, שלא יטריח.  וכל המבקר את החולה, כאילו נטל חלק מחליו, והקל מעליו; וכל שאינו מבקר, כאילו שופך דמים.

יד,ז  [ה] אין מבקרין את החולה, אלא מיום שלישי והלאה; ואם קפץ עליו החולי, והכביד--מבקרין אותו מיד.  ואין מבקרין לא בשלוש שעות ראשונות ביום, ולא בשלוש אחרונות, מפני שהן מתעסקין בצורכי החולה.  ואין מבקרין לא חולי מעים, ולא חולי העין, ולא מחושי הראש--מפני שהביקור קשה להן.

יד,ח  [ו] הנכנס לבקר את החולה--לא יישב לא על גבי מיטה, ולא על גבי ספסל, ולא על גבי כיסא, ולא על גבי מקום גבוה, ולא למעלה ממראשותיו; אלא מתעטף, ויושב למטה ממראשותיו, ומבקש עליו רחמים, ויוצא.

יד,ט  [ז] יראה לי שנחמת אבלים קודמת לביקור חולים, שניחום אבלים גמילות חסד עם החיים ועם המתים.  [ח] מי שהיה לפניו מת וכלה--מניח את הכלה, ומתעסק עם המת; וכן הוא אומר "לב חכמים בבית אבל" (קוהלת ז,ד).  מת וכלה שנפגעו זה בזה בדרך, מעבירין את המת מלפני הכלה;  עוברין מלפני המלך.

יד,י  [ט] מבטלין תלמוד תורה להוצאת המת, ולהכנסת הכלה.  במה דברים אמורים, בשאין לו כל צורכו; אבל יש לו כל צורכו, אין מבטלין.   שאין מתעסקין בתלמוד תורה, חייבין להתעסק עמו.  [י] מת אחד בעיר--כל בני העיר אסורין בעשיית מלאכה, עד שיקברוהו; ואם יש לו מי שיתעסק בצרכיו, מותרין.

יד,יא  תלמיד חכמים שמת--אפילו היו עמו עד שישים רבוא, מבטלין תלמוד תורה להוצאתו; היו שישים רבוא, אין מבטלין.  ואם היה מלמד לאחרים--אין לו שיעור, אלא מבטלין הכול להוצאתו.

יד,יב  קוברין מתי גויים, ומנחמין אבליהם, ומבקרין חוליהם--מפני דרכי שלום.

יד,יג  בתי הקברות, אסורין בהניה.  כיצד:  אין אוכלין בהן, ואין שותין בהן, ואין עושין בהן מלאכה, ולא קורין בהן, ולא שונין בהן.  כללו שלדבר--אין ניאותין בהן, ולא נוהגין בהן קלות ראש.

יד,יד  לא ילך אדם בתוך ארבע אמות שלקבר, ותפילין בראשו, וספר תורה בזרועו; ולא יתפלל שם.  וברחוק ארבע אמות, מותר.  [יד] המוליך עצמות ממקום למקום--לא ייתנם בדיסקיה, ולא יניחם על גבי החמור וירכב עליהם:  מפני שנוהג בהן מנהג ביזיון.  ואם היה מתירא מפני הגנבים, או מפני הליסטים--מותר.

יד,טו  אין מפנין את המת מקבר לקבר, אפילו מבזוי למכובד; ואם היה בתוך שדהו--מפנהו, אפילו ממכובד לבזוי.  [טז] ואין קוברין מת על גבי מת, ולא שני מתים כאחד--ביזיון הוא.  וקטן היוצא עם אמו, נקבר עימה.

יד,טז  [יז] עפר הקבר אינו אסור בהניה, שאין קרקע עולם נאסרת; אבל קבר הבניין, אסור בהניה.  [יח] הבונה קבר למת--לא נאסר, עד שייכנס בו המת; אפילו הטיל בו נפל, נאסר בהניה.

יד,יז  [יט] נפש שנעשה לשם חי, ורמה בו המת, והוסיף בו  אחר לשם המת--אף על פי שפינה המת, הכול אסור בהניה; ואם הכיר את התוספת--חולץ אותה, והשאר מותר.  נעשה לשם המת--כיון שהוטל בו המת--נאסר, אף על פי שפינהו.

יד,יח  [כ] הבונה קבר לאביו, והלך וקברו בקבר אחר--הרי זה לא יקבור בו מת אחר עולמית; והקבר הזה אסור בהניה, מפני כבוד אביו.

יד,יט  [כא] המת אסור בהניה כולו, חוץ משערו--שהוא מותר בהניה, מפני שאינו גופו.  וכן ארונו, וכל תכריכיו--אסורין בהניה.  אבל כלים המוכנים לתכריך, לא נאסרו בהניה; אפילו ארג בגד למת--לא נאסר עד שיגיע במיטה הנקברת עמו, שאין ההזמנה אוסרת.

יד,כ  [כב] כל הכלים שזורקין על המת על המיטה הנקברת עמו--אסורין בהניה, שלא יתחלפו בתכריכין.  [כג] היו אביו ואמו מזרקין כלים בחמתן על המת, מצוה על אחרים להצילן; ואם הגיעו למיטה הנקברת, אין מצילין אותן.

יד,כא  [כד] מלמדין את האדם שלא יהיה חבלן, ולא יפסיד את הכלים וישליכם לחבלה.  מוטב ליתן אותן לעניים, ואל ישליכם לרמה ותולעה.  וכל המרבה כלים על המת, עובר משום בל תשחית.

יד,כב  [כה] מלך שמת--עוקרין סוס שהיה רוכב עליו, ועגלה שהייתה מושכת בקרון שהיה יושב בו:  מנשר פרסותיה מן הארכובה ולמטה, מקום שאין עושה אותה טרפה.  ומושיבין ישיבה על קברו שבעת ימים--שנאמר "וכבוד עשו-לו במותו" (דברי הימים ב לב,לג), זה שהושיבו ישיבה על קברו.  ונשיא שמת, אין מבטלין ישיבתו יתר על שלושים יום.

יד,כג  [כו] מלך או נשיא שמת--יש להן לשרוף מיטתו, וכל כלי תשמישו; ואין בזה דרכי האמורי, ולא משום השחתה:  שנאמר "בשלום תמות, ובמשרפות אבותיך המלכים . . . ישרפו-לך" (ראה ירמיהו לד,ה).
 

 

הלכות מלכים ומלחמות

יש בכללן שלוש ועשרים מצוות--עשר מצוות עשה, ושלוש עשרה מצוות לא תעשה; וזה הוא פרטן:  (א) למנות מלך מישראל; (ב) שלא יימנה מקהל גרים; (ג) שלא ירבה לו נשים; (ד) שלא ירבה לו סוסים; (ה) שלא ירבה לו כסף וזהב; (ו) להחרים שבעה עממין; (ז) שלא להחיות מהן נשמה; (ח) למחות זרעו שלעמלק; (ט) לזכור מה שעשה עמלק; (י) שלא לשכוח מעשיו הרעים ואריבתו בדרך; (יא) שלא לשכון בארץ מצרים; (יב) לשלוח שלום ליושבי העיר כשצרים עליה, ולדון בה כאשר מפרש בתורה, ואם תשלים ואם לא תשלים; (יג) שלא לדרוש שלום מעמון ומואב בלבד, כשצרים עליהן; (יד) שלא להשחית אילני מאכל במצור; (טו) להתקין יד שייצאו בו בעלי המחנה להיפנות בו; (טז) להתקין יתד לחפור בו; (יז) למשוח כוהן לדבר באוזני אנשי הצבא בשעת המלחמה; (יח) להיות מארס ובונה בניין ונוטע כרם שמחים בקנינן שנה תמימה, ומחזירין אותן מן המלחמה; (יט) שלא יעבור עליהן דבר, ולא יצאו אפילו לצורכי העיר וצורכי הגדוד ודומה להן; (כ) שלא לערוץ ולחזור לאחור בשעת המלחמה; (כא) דין יפת תואר; (כב) שלא תימכר יפת תואר; (כג) שלא יכבשנה לעבדות אחר שנבעלה.  וביאור מצוות אלו בפרקים אלו.
 

הלכות מלכים ומלחמות פרק א

א,א  שלוש מצוות נצטוו ישראל בשעת כניסתן לארץ--למנות להם מלך שנאמר "שום תשים עליך מלך" (דברים יז,טו), ולהכרית זרעו שלעמלק שנאמר "תמחה את-זכר עמלק" (דברים כה,יט), ולבנות להם בית הבחירה שנאמר "לשכנו תדרשו, ובאת שמה" (דברים יב,ה).

א,ב  מינוי מלך קודם למלחמת עמלק, שנאמר "אותי שלח ה' למשחך למלך . . . ועתה לך והכית את-עמלק" (ראה שמואל א טו,א-ג).  והכרתת זרע עמלק קודמת לבנין הבית, שנאמר "ויהי, כי-ישב המלך בביתו; וה' הניח-לו מסביב, מכל-אויביו.  ויאמר המלך, אל-נתן הנביא, ראה . . . אנכי יושב בבית ארזים . . ." (שמואל ב ז,א-ב).

א,ג  מאחר שהקמת המלך מצוה, למה לא רצה הקדוש ברוך הוא כששאלו מלך משמואל:  לפי ששאלו בתרעומת, ולא שאלו לקיים המצוה, אלא מפני שקצו בשמואל הנביא, שנאמר "כי לא אותך מאסו, כי-אותי מאסו" (שמואל א ח,ז).

א,ד  [ג] אין מעמידין מלך תחילה, אלא על פי בית דין שלשבעים זקנים ועל פי נביא-- שמינהו משה רבנו ובית דינו, וכשאול ודויד שמינה אותם שמואל הרמתי ובית דינו.

א,ה  [ד] אין מעמידין מלך מקהל גרים, אפילו אחר כמה דורות--עד שתהיה אמו מישראל:  שנאמר "לא תוכל לתת עליך איש נכרי, אשר לא-אחיך הוא" (דברים יז,טו).  ולא למלכות בלבד, אלא לכל שררות שבישראל--לא שר צבא, ולא שר חמישים או שר עשרה, אפילו ממונה על אמת המים שמחלק ממנה לשדות; אין צריך לומר דיין או נשיא, שלא יהא אלא מישראל:  שנאמר "מקרב אחיך, תשים עליך מלך" (שם)--כל משימות שאתה משים עליך, לא יהיו אלא "מקרב אחיך".

א,ו  [ה] אין מעמידין אישה במלכות--שנאמר "מלך" (דברים יז,טו), ולא מלכה; וכן כל משימות שבישראל, אין ממנים בהם אלא איש.  [ו] ואין מעמידין מלך ולא כוהן גדול--לא גרע, ולא ספר, ולא בלן, ולא בורסי:  לא מפני שהן פסולין; אלא הואיל ואומנותן נקלה, העם מזלזלין בהן לעולם.  ומשיעשה במלאכה מאלו יום אחד, נפסל.

א,ז  כשמעמידין המלך--מושחין אותו בשמן המשחה, שנאמר " שמואל את-פך השמן, ויצק על-ראשו--וישקהו" (שמואל א י,א).  מאחר שמושחין המלך--הרי זה זוכה לו, ולבניו לעולם:  שהמלכות ירושה להם, שנאמר "למען יאריך ימים על-ממלכתו הוא ובניו, בקרב ישראל" (דברים יז,כ).

א,ח  הניח בן קטן--משמרין לו המלוכה עד שיגדיל, כמו שעשה יהוידע ליואש.  וכל הקודם בנחלה, קודם לירושת המלוכה; והבן הגדול, קודם לקטן ממנו.

א,ט  ולא המלכות בלבד, אלא כל השררות וכל המנויין שבישראל--ירושה לבנו ולבן בנו עד עולם:  והוא שיהיה הבן ממלא מקום אבותיו בחכמה, וביראה.  היה ממלא ביראה--אף על פי שאינו ממלא בחכמה--מעמידין אותו במקום אביו, ומלמדין אותו; וכל מי שאין בו יראת שמיים--אף על פי שחכמתו מרובה, אין ממנין אותו למינוי מן המנויין שבישראל.

א,י  כיון שנמשח דויד--זכה בכתר מלכות, והרי המלכות לו ולבניו הזכרים הכשרים עד עולם:  שנאמר "כסאך, יהיה נכון עד-עולם" (שמואל ב ז,טז).  ולא זכה אלא לכשרים, שנאמר "אם-ישמרו בניך, בריתי" (תהילים קלב,יב).  אף על פי שלא זכה אלא לכשרים, לא תיכרת המלכות מזרע דויד לעולם:  הבטיחו הקדוש ברוך הוא בכך, שנאמר "אם-יעזבו בניו, בריתי; ובמשפטי, לא ילכון . . . ופקדתי בשבט פשעם; ובנגעים עוונם.  וחסדי, לא-אסיר מעימו" (ראה תהילים פט,לא-לד).

א,יא  [ח] נביא שהעמיד מלך משאר שבטי ישראל, והיה אותו המלך הולך בדרכי התורה והמצוה, ונלחם מלחמות ה'--הרי זה מלך, וכל מצוות המלכות נוהגות בו, אף על פי שעיקר המלכות לדויד, ויהיה מבניו מלך:  שהרי אחייה השילוני העמיד ירבעם, ואמר לו "והיה, אם-שמוע תשמע את-כל-אשר אצוך . . . ובניתי לך בית-נאמן כאשר בניתי לדוד עבדי . . ." (ראה מלכים א יא,לח); ואמר לו אחייה "ולבנו, אתן שבט-אחד--למען היות-ניר לדויד-עבדי כל-הימים לפניי, בירושלם" (מלכים א יא,לו).

א,יב  [ט] מלכי בית דויד--הם העומדים לעולם, שנאמר "כסאך, יהיה נכון עד-עולם" (שמואל ב ז,טז).  אבל אם יעמוד מלך משאר ישראל--תפסוק המלכות מביתו, שהרי לירבעם נאמר "אך, לא כל-הימים" (מלכים א יא,לט).

א,יג  [י] אין מושחין מלכי ישראל בשמן המשחה, אלא בשמן אפרסמון.  ואין ממנין אותן בירושלים לעולם; אלא מלך ירושלים מזרע דויד, ואין מושחין בה אלא זרע דויד.

א,יד  [יא] כשמושחין מלכי בית דויד--אין מושחין אותן, אלא על המעיין.  [יב] ואין מושחין מלך בן מלך; אלא אם כן היתה שם מחלוקת, או מלחמה--מושחין אותו, כדי לסלק המחלוקת.  לפיכך משחו שלמה מפני מחלוקת אדוניה, ויואש מפני עתליה, ומשחו יהואחז מפני יהויקים אחיו.
 

הלכות מלכים ומלחמות פרק ב

ב,א  כבוד גדול נוהגין במלך, ומשימין לו אימה ויראה בלב כל אדם--שנאמר "שום תשים עליך מלך" (דברים יז,טו), שתהיה אימתו עליך.  אין רוכבין על סוסו, ואין יושבין על , ואין משתמשין בשרביטו, ולא בכתרו, ולא באחד מכל כלי תשמישו; וכשהוא מת, כולן נשרפין לפניו.

ב,ב  וכן לא ישתמש בעבדיו ושפחותיו ושמשיו, אלא מלך אחר; לפיכך אבישג היתה מותרת לשלמה, ואסורה לאדוניה.  [ב] אבל אשתו שלמלך, אינה נבעלת לאחר לעולם:  אפילו המלך, אינו נושא אלמנתו או גרושתו שלמלך אחר.

ב,ג  ואסור לראות אותו כשהוא ערום, ולא כשהוא מסתפר, ולא כשהוא בבית המרחץ, ולא כשהוא מסתפג.  ואינו חולץ--שנאמר "וירקה בפניו" (דברים כה,ט), וזה ביזיון; ואפילו רצה, אין שומעין לו--שהמלך שמחל על כבודו, אין כבודו מחול.  והואיל ואינו חולץ, אינו מייבם; וכן כיון שאי אפשר לייבם את אשתו--כך אין חולצין לה, אלא תשב לעולם בזיקתה.

ב,ד  מת לו מת, אינו יוצא מפתח פלטורין שלו.  וכשמברין אותו--כל העם מסובין על הארץ, והוא מסב על הדרגש.  ואם נכנס לעזרה, והיה מזרע דויד--יישב:  שאין ישיבה בעזרה אלא למלכי בית דויד בלבד, שנאמר "ויבא המלך דויד, ויישב לפני ה'" (שמואל ב ז,יח; דברי הימים א יז,טז).

ב,ה  המלך מסתפר בכל יום, ומתקן עצמו, ומתנאה בלבושין מפארין--שנאמר "מלך ביופייו, תחזינה עיניך" (ישעיהו לג,יז).  ויושב על כיסא מלכות  שלו, ומשים כתר בראשו.  וכל העם באין אליו, בעת שירצה; ועומדין לפניו, ומשתחווים ארצה.

ב,ו  אפילו נביא עומד לפני המלך, ומשתחווה לו ארצה--שנאמר "הנה נתן הנביא; ויבא לפני המלך, וישתחו למלך על-פניו ארצה" (ראה מלכים א א,כג).  אבל כוהן גדול אינו בא לפני המלך, אלא אם רצה; ואינו עומד לפניו, אלא המלך עומד לפני כוהן גדול--שנאמר "ולפני אלעזר הכוהן יעמוד, ושאל לו" (במדבר כז,כא).  אף על פי כן מצוה על כוהן גדול לכבד את המלך, ולהושיבו, ולעמוד מפניו, כשיבוא לו.  ולא יעמוד המלך לפניו, אלא כשישאל לו במשפט האורים.

ב,ז  וכן מצוה על המלך לכבד לומדי התורה,  לפניו סנהדרין וחכמי ישראל, יעמוד לפניהם, ויושיבם בצידו.  וכן היה אסא מלך יהודה עושה--אפילו לתלמיד חכמים, היה עומד מכסאו ומנשקו וקורא לו רבי ומרי.

ב,ח  במה דברים אמורים, בזמן שיהיה המלך בביתו לבדו הוא ועבדיו, יעשה זה וכיוצא בו בצנעה.  אבל בפרהסיה בפני העם--לא יעשה, ולא יעמוד מפני אדם, ולא ידבר רכות, ולא יקרא לאדם אלא בשמו, כדי שתהיה יראתו בלב הכול.

ב,ט  [ו] כדרך שחלק לו הכתוב הכבוד הגדול, וחייב הכול בכבודו--כך ציווה להיות ליבו בקרבו שפל וחלל, שנאמר "וליבי, חלל בקרבי" (תהילים קט,כב).  ולא ינהוג גסות לב בישראל יתר מדיי, שנאמר "לבלתי רום-לבבו מאחיו" (דברים יז,כ).

ב,י  ויהיה חונן ומרחם לקטנם וגדולם, ויצא ויבוא בחפציהם ובטובתם, ויחוס על כבוד קטן .  וכשמדבר אל כל הקהל בלשון רבים, ידבר רכות--שנאמר "שמעוני אחיי ועמי" (דברי הימים א כח,ב), ואומר "אם תהיה-לעבד לעם הזה" (ראה מלכים א יב,ז).

ב,יא  לעולם יתנהג בענוה יתירה--אין לנו גדול ממשה רבנו, והרי הוא אומר "ונחנו מה" (שמות טז,ז; שמות טז,ח).  ויסבול טרחם ומשאם ותלונותם  "כאשר יישא האומן את-היונק" (במדבר יא,יב).  רועה קראו הכתוב, "לרעות, ביעקוב עבדו" (ראה תהילים עח,עא); ודרכו שלרועה, מפרש בקבלה "כרעה, עדרו ירעה, בזרעו יקבץ טלאים, ובחיקו יישא; עלות, ינהל" (ישעיהו מ,יא).
 

הלכות מלכים ומלחמות פרק ג

ג,א  בעת שיישב המלך על כיסא מלכותו, כותב לו ספר תורה לשמו יתר על הספר שהניחו לו אבותיו; ומגיהו מספר העזרה, על פי בית דין שלשבעים ואחד.

ג,ב  אם לא הניחו לו אבותיו ספר, או שאבד--כותב שני ספרי תורה:  אחד מניחו בבית גנזיו, שהוא מצווה בו ככל אחד מישראל; והשני לא יזוז מלפניו, אלא בעת שייכנס לבית הכיסא, או למרחץ, או למקום שאין ראוי לקריאה.  יוצא למלחמה והוא עמו, נכנס והוא עמו, יושב בדין והוא עמו, מסב והוא כנגדו--שנאמר "והיתה עמו, וקרא בו כל-ימי חייו" (דברים יז,יט).

ג,ג  [ב] "לא ירבה-לו נשים" (דברים יז,יז)--מפי השמועה למדו שהוא לוקח עד שמונה עשרה נשים, בין הנשים בין הפילגשים, הכול שמונה עשרה; ואם הוסיף אחת, ובעלה--לוקה.  ויש לו לגרש, ולישא אחרת תחת זו שגירש.

ג,ד  [ג] ו"לא-ירבה-לו סוסים" (דברים יז,טז) אלא כדי מרכבתו; אפילו סוס אחד פנוי להיות רץ לפניו כדרך שעושין שאר המלכים, אסור.  ואם הוסיף, לוקה.

ג,ה  [ד] ולא ירבה לו כסף וזהב להניח בגנזיו ולהתגאות בו או להתנאות בו, אלא כדי שייתן לחילות שלו ולעבדיו .  וכל כסף וזהב שירבה לאוצר בית ה', ולהיות שם מוכן לצורכי הציבור --הרי זה מצוה להרבותו; ואין אסור אלא להרבות לעצמו בבית גנזיו, שנאמר "לא ירבה-לו" (דברים יז,יז).  ואם הרבה, לוקה.

ג,ו  [ה] המלך אסור לשתות דרך שכרות, שנאמר "אל למלכים שתו-יין" (משלי לא,ד).  אלא יהיה עוסק בתורה ובצרכי ישראל, ביום ובלילה--שנאמר "והיתה עמו, וקרא בו כל-ימי חייו" (דברים יז,יט).  [ו] וכן לא יהיה שטוף בנשים:  אפילו לא היתה לו אלא אחת--לא יהיה מצוי אצלה תמיד כשאר הטיפשים, שנאמר "אל-תיתן לנשים חילך" (משלי לא,ג).  על הסרת ליבו הקפידה תורה, שנאמר "ולא יסור לבבו" (דברים יז,יז)--שליבו, הוא לב כל קהל ישראל; ולפיכך דבקו הכתוב בתורה יתר משאר העם, שנאמר "כל-ימי חייו".

ג,ז  כבר ביארנו שמלכי בית דויד--דנין, ודנין אותן, ומעידין עליהן.  אבל מלכי ישראל--גזרו חכמים שלא ידון, ולא דנין אותו, ולא מעיד, ולא מעידין עליו:  מפני שלבן גס בהן, ויבוא מן הדבר תקלה והפסד על הדת.

ג,ח  כל המורד במלך, יש למלך רשות להרגו.  אפילו גזר על אחד משאר העם שילך למקום פלוני ולא הלך, או שלא יצא מביתו ויצא--חייב מיתה; ואם רצה להרגו--יהרג, שנאמר "כל-איש אשר-ימרה את-פיך" (יהושוע א,יח).

ג,ט  וכן כל המבזה את המלך, או המחרף אותו--יש למלך רשות להרגו, כשמעי בן גרא.  ואין למלך רשות להרוג אלא בסיף בלבד.  ויש לו לאסור ולהכות בשוטים לכבודו.  אבל לא יפקיר ממון; ואם הפקיר, הרי זה גזל.

ג,י  [ט] המבטל גזירת המלך בשביל שנתעסק במצוות, אפילו במצוה קלה--הרי זה פטור:  דברי הרב ודברי העבד, דברי הרב קודמין.  ואין צריך לומר אם גזר המלך לבטל מצוה, שאין שומעין לו.

ג,יא  [י] כל ההורגין נפשות שלא בראיה ברורה, או בלא התראה, אפילו בעד אחד, או שונא שהרג בשגגה--יש למלך רשות להרוג אותם, ולתקן העולם כפי מה שהשעה צריכה.  והורג רבים ביום אחד, ותולה ומניחן תלויים ימים רבים, להטיל אימה, ולשבר יד רשעי העולם.
 

הלכות מלכים ומלחמות פרק ד

ד,א  רשות יש למלך ליתן מס על העם לצרכיו, או לצורך המלחמות; וקוצב לו מכס, ואסור להבריח מן המכס שלו.  ויש לו לגזור שכל מי שיגנוב המכס, יילקח ממונו או ייהרג:  שנאמר "ואתם, תהיו-לו לעבדים" (שמואל א ח,יז), ולהלן הוא אומר "יהיו לך למס--ועבדוך" (דברים כ,יא)--מכאן שנותן מס וקוצב מכס, ודיניו בכל אלו הדברים וכיוצא בהן דין, שכל האמור בפרשת מלך, מלך זוכה בו.

ד,ב  ושולח בכל גבול ישראל, ולוקח מן העם הגיבורים ואנשי החיל, ועושה מהן חיל למרכבתו ובפרשיו, ומעמיד מהן עומדים לפניו.  ומעמיד מהן אנשים לרוץ לפניו, שנאמר "ושם לו במרכבתו ובפרשיו, ורצו, לפני מרכבתו" (שמואל א ח,יא).  ולוקח מן היפים שבהם להיות שמשים ועומדים לפניו, שנאמר "ואת-בחוריכם הטובים, ואת-חמוריכם--ייקח; ועשה, למלאכתו" (שמואל א ח,טז).

ד,ג  וכן לוקח מכל בעלי אומנייות, כל מה שהוא צריך; ועושין לו מלאכתו, ונותן שכרן.  ולוקח כל הבהמות והעבדים והשפחות למלאכתו, ונותן שכרן או דמיהן--שנאמר "ולחרוש חרישו ולקצר קצירו, ולעשות כלי-מלחמתו וכלי רכבו . . . ואת-עבדיכם ואת-שפחותיכם ואת-בחוריכם הטובים, ואת-חמוריכם--ייקח; ועשה, למלאכתו" (שמואל א ח,יב-טז).

ד,ד  וכן לוקח מכל גבול ישראל נשים ופילגשים:  נשים, בכתובה וקידושין; ופילגשים, בלא כתובה ובלא קידושין, אלא בייחוד בלבד קונה אותה, ומותרת לו.  אבל ההדיוט אסור בפילגש, אלא באמה עברייה בלבד אחר יעוד.  ויש לו לעשות הפילגשים שלוקח לארמונו טבחות ואופות ורקחות, שנאמר "ואת-בנותיכם, ייקח, לרקחות ולטבחות, ולאפות" (שמואל א ח,יג).

ד,ה  וכן כופה את הראויין להיות שרים, וממנה אותם שרי אלפים ושרי חמישים--שנאמר "ולשום לו, שרי אלפים ושרי חמישים" (שמואל א ח,יב).  [ו] ולוקח השדות והזיתים והכרמים לעבדיו, כשילכו למלחמה ויפשטו על מקומות אלו, אם אין להם מה יאכלו אלא משם, ונותן דמיהן--שנאמר "ואת-שדותיכם ואת-כרמיכם וזיתיכם, הטובים--ייקח; ונתן, לעבדיו" (שמואל א ח,יד).  [ז] ויש לו מעשר מן הזרעים ומן האילנות ומן הבהמה, שנאמר "וזרעיכם וכרמיכם, יעשר . . . וצאנכם, יעשר" (ראה שמואל א ח,טו-יז).

ד,ו  [ח] המלך המשיח נוטל מכל הארצות שכובשין ישראל, חלק אחד משלוש עשרה; ודבר זה, חק לו ולבניו עד עולם.

ד,ז  [ט] כל הרוגי המלך, ממונן למלך; וכל הממלכות שכובש, הרי אוצרות המלכים למלך.  ושאר הביזה שבוזזין--בוזזין ונותנין לפניו, והוא נוטל מחציות בראש; ומחצית הביזה, חולקין אותה.  כל אנשי הצבא ביחד עם העם היושבין על הכלים במחנה לשומרה, חולקין בשווה--שנאמר "כי כחלק היורד במלחמה, וכחלק היושב על-הכלים--יחדיו יחלוקו" (שמואל א ל,כד).

ד,ח  [י] כל הארץ שכובש, הרי היא שלו:  נותן לעבדיו לאנשי המלחמה, כפי מה שייראה; ומניח לעצמו, מה שירצה.  ובכל אלו הדברים, דיניו דין.

ד,ט   יהיו מעשיו לשם שמיים, ותהיה מחשבתו ומגמתו להרים דת האמת, ולמלאות העולם צדק, ולשבר זרוע הרשעים, ולהלחם מלחמות ה'--שאין ממליכין מלך תחילה, אלא לעשות משפט ומלחמה:  שנאמר "ושפטנו מלכנו ויצא לפנינו, ונלחם את-מלחמותינו" (שמואל א ח,כ).
 

הלכות מלכים ומלחמות פרק ה

ה,א  אין המלך נלחם תחילה, אלא על מלחמת מצוה.  ואיזו היא מלחמת מצוה--זו מלחמת שבעה עממים, ומלחמת עמלק, ועזרת ישראל מצר שבא עליהם.  ואחר כך נלחם במלחמת הרשות--והיא המלחמה שנלחם עם שאר העמים, כדי להרחיב גבול ישראל ולהרבות בגדולתו ושמעו.

ה,ב  מלחמת מצוה--אינו צריך ליטול בה רשות בית דין, אלא יוצא מעצמו בכל עת, וכופה העם לצאת.  אבל מלחמת הרשות--אינו מוציא העם בה, אלא על פי בית דין שלשבעים ואחד.

ה,ג  ופורץ לעשות לו דרך, ואין ממחין בידו.  ודרך המלך--אין לה שיעור, אלא כפי מה שהוא צריך:  אינו מעקם הדרכים מפני כרמו שלזה, או מפני שדהו שלזה, אלא הולך בשווה, ועושה מלחמתו.

ה,ד  מצות עשה להחרים שבעה עממין, שנאמר "החרם תחרימם" (דברים כ,יז); וכל שבא לידו אחד מהן, ולא הרגו--הרי זה עובר בלא תעשה, שנאמר "לא תחייה, כל-נשמה" (דברים כ,טז).  וכבר אבדו, ואבד זכרם.

ה,ה  וכן מצות עשה לאבד זרע עמלק, שנאמר "תמחה את-זכר עמלק" (דברים כה,יט); ומצות עשה לזכור תמיד מעשיו הרעים ואריבתו, כדי לעורר איבתו--שנאמר "זכור, את אשר-עשה לך עמלק" (דברים כה,יז).  מפי השמועה למדו, "זכור" בפה; "לא, תשכח" (דברים כה,יט) בלב, שאסור לשכוח איבתו ושנאתו.

ה,ו  כל הארצות שכובשין ישראל במלך על פי בית דין--הרי זה כיבוש רבים, והרי היא כארץ ישראל שכבש יהושוע לכל דבר:  והוא שיכבשו אותה, אחר כיבוש כל ארץ ישראל האמורה בתורה.

ה,ז  ומותר לשכון בכל העולם, חוץ מארץ מצרים:  מן הים הגדול המערבי ארבע מאות פרסה על ארבע מאות פרסה, כנגד ארץ כוש וכנגד המדבר--הכול אסור להתישב בה.

ה,ח  ובשלושה מקומות, הזהירה תורה שלא לשוב למצרים--"לא תוסיפון לשוב בדרך הזה, עוד" (דברים יז,טז), "לא-תוסיף עוד לראותה" (דברים כח,סח), "לא תוסיפו לראותם עוד, עד-עולם" (שמות יד,יג).  ואלכסנדריה בכלל האיסור.

ה,ט  [ח] מותר לחזור לארץ מצרים לסחורה ולפרקמטיה, ולכבוש ארצות אחרות; ואין אסור אלא להשתקע שם.  ואין לוקין על לאו זה--שבעת הכניסה, מותר הוא; ואם יחשב לישב ולהשתקע, אין בו מעשה.

ה,י  וייראה לי שאם כבש מלך ישראל ארץ מצרים על פי בית דין, שהיא מותרת; ולא הזהירה תורה אלא לשוב לה יחידים, או לשכון בה והיא ביד גויים, מפני שמעשיה מקולקלין יותר מכל הארצות, שנאמר "כמעשה ארץ-מצרים . . ." (ויקרא יח,ג).

ה,יא  [ט] אסור לצאת מארץ ישראל לחוצה לארץ לעולם--אלא ללמוד תורה, או לישא אישה, או להציל מיד הגויים, ויחזור לארץ; וכן יוצא הוא לסחורה.  אבל לשכון בחוצה לארץ, אסור--אלא אם כן חזק שם הרעב, עד שנעשה שווה דינר חיטין בשני דינרין.

ה,יב  במה דברים אמורים, בשהיו המעות מצויות והפירות ביוקר.  אבל אם היו הפירות בזול, ולא ימצא מעות ולא במה ישתכר, ואבדה פרוטה מן הכיס--יצא לכל מקום שימצא בו ריוח.  ואף על פי שמותר לצאת, אינה מידת חסידות:  שהרי מחלון וכליון שני גדולי הדור היו, מפני צרה גדולה יצאו, ונתחייבו כליה למקום.

ה,יג  [י] גדולי החכמים היו מנשקין על תחומי ארץ ישראל, ומנשקין אבניה, ומתגלגלין על עפרה; וכן הוא אומר "כי-רצו עבדיך, את-אבניה; ואת-עפרה, יחוננו" (תהילים קב,טו).

ה,יד  [יא] אמרו חכמים, כל השוכן בארץ ישראל, עוונותיו מחולין--שנאמר "ובל-יאמר שכן, חליתי; העם היושב בה, נשוא עוון" (ישעיהו לג,כד).  אפילו הלך בה ארבע אמות, זוכה לחיי העולם הבא.  וכל הקבור בה, נתכפר לו, וכאלו המקום שהוא בו מזבח כפרה, שנאמר "וכפר אדמתו עמו" (דברים לב,מג).  ובפורענות הוא אומר "על-אדמה טמאה תמות" (עמוס ז,יז).  ואינו דומה קולטתו מחיים, למי שקולטתו לאחר מיתה.  ואף על פי כן גדולי החכמים היו מוליכין את מתיהן לשם; צא ולמד מיעקוב אבינו, ויוסף הצדיק.

ה,טו  [יב] לעולם ידור אדם בארץ ישראל, אפילו בעיר שרובה גויים; ואל ידור בחוצה לארץ, ואפילו בעיר שרובה ישראל:  שכל היוצא לחוצה לארץ--כאילו עובד עבודה זרה, שנאמר "כי-גרשוני היום מהסתפח בנחלת ה' לאמר לך עבוד אלהים אחרים" (שמואל א כו,יט).  ובפורענות הוא אומר "ואל-אדמת ישראל לא יבאו" (יחזקאל יג,ט).

ה,טז  כשם שאסור לצאת מהארץ לחוצה לארץ--כך אסור לצאת מבבל לשאר ארצות, שנאמר "בבלה יובאו, ושמה יהיו" (ירמיהו כז,כב).
 

הלכות מלכים ומלחמות פרק ו

ו,א  אין עושין מלחמה עם אדם בעולם, עד שקוראין לו לשלום--אחד מלחמת הרשות, ואחד מלחמת מצוה:  שנאמר "כי-תקרב אל-עיר, להלחם עליה--וקראת אליה, לשלום" (דברים כ,י).  אם השלימו, וקיבלו שבע מצוות שנצטוו בני נוח עליהן--אין הורגין מהן נשמה; והרי הן למס, שנאמר "יהיו לך למס--ועבדוך" (דברים כ,יא).

ו,ב  קיבלו עליהן המס, ולא קיבלו העבדות, או שקיבלו העבדות, ולא קיבלו המס--אין שומעין להם:  עד שיקבלו שניהם.  והעבדות שיקבלו--היא שיהיו נבזים ושפלים למטה, ולא ירימו ראש בישראל, אלא יהיו כבושים תחת ידם; ולא יתמנו על ישראל, לשום דבר בעולם.

ו,ג  והמס שיקבלו--הוא שיהיו מוכנים לעבודת המלך בגופם וממונם, כגון בניין החומות, וחיזוק המצודות, ובניין ארמון המלך וכיוצא בו:  שנאמר "וזה דבר-המס אשר-העלה המלך שלמה, לבנות את-בית ה' ואת-ביתו ואת-המלוא, ואת, חומת ירושלים . . . ואת כל-ערי המסכנות, אשר היו לשלמה . . . ויעלים שלמה למס-עובד, עד היום הזה.  ומבני, ישראל, לא-נתן שלמה, עבד:  כי-הם אנשי המלחמה, ועבדיו ושריו ושלישיו, ושרי רכבו, ופרשיו" (מלכים א ט,טו-כב).

ו,ד  [ב] ויש למלך להתנות עימהם שייקח חצי ממונם, או הקרקעות ויניח כל המיטלטלין, או כל המיטלטלין ויניח הקרקעות--כפי מה שיתנו.  [ג] ואסור לשקר בבריתם ולכזב להם, אחר שהשלימו וקיבלו שבע מצוות.

ו,ה  [ד] ואם לא השלימו, או שהשלימו ולא קיבלו שבע מצוות--עושין עימהם מלחמה, והורגין כל הזכרים הגדולים, ובוזזין כל ממונם וטפם; ואין הורגין אישה ולא קטן--שנאמר "והנשים והטף" (ראה דברים כ,יד; וראה דברים ב,לד), זה טף שלזכרים.

ו,ו  במה דברים אמורים, במלחמת הרשות, שהיא עם שאר האומות.  אבל שבעה עממין ועמלק שלא השלימו, אין מניחין מהם נשמה:  שנאמר "כן תעשה לכל-הערים . . . רק, מערי העמים . . . לא תחייה, כל-נשמה" (דברים כ,טו-טז), וכן הוא אומר בעמלק "תמחה את-זכר עמלק" (דברים כה,יט).

ו,ז  ומניין שאינו מדבר אלא באלו שלא השלימו:  שנאמר "לא-היתה עיר, אשר השלימה את-ישראל, בלתי החוי, יושבי גבעון:  את-הכול, לקחו במלחמה.  כי מאת ה' היתה לחזק את-ליבם לקראת המלחמה את-ישראל, למען החרימם" (ראה יהושוע יא,יט-כ)--מכלל ששלחו להם לשלום, ולא קיבלו.

ו,ח  [ה] שלושה כתובים שלח יהושוע, עד שלא נכנס לארץ:  הראשון שלח להם מי שרוצה לברוח, יברח; וחזר ושלח מי שרוצה להשלים, ישלים; וחזר ושלח מי שרוצה לעשות מלחמה, יעשה.

ו,ט  אם כן, מפני מה הערימו יושבי גבעון:  לפי ששלח להם בכלל, ולא קיבלו; ולא ידעו משפט ישראל, ודימו שאין פותחין להם לשלום.  ולמה קשה הדבר לנשיאים, וראו שראוי להכותם לפי חרב לולי השבועה:  מפני שכרתו להם ברית, והרי הוא אומר "לא-תכרות להם ברית" (דברים ז,ב); אלא היה דינם, שיהיו למס עבדים.  והואיל ובטעות נשבעו להן--בדין היה שיהרגו על שהטעום, לולי חלול השם.

ו,י  [ו] עמון ומואב--אין שולחין להם לשלום, שנאמר "לא-תדרוש שלומם, וטובתם" (דברים כג,ז).  אמרו חכמים, לפי שנאמר "וקראת אליה, לשלום" (דברים כ,י), יכול עמון ומואב כן--תלמוד לומר "לא-תדרוש שלומם".  לפי שנאמר "עימך יישב בקרבך . . . בטוב לו" (דברים כג,יז), יכול עמון ומואב כן--תלמוד לומר "וטובתם".  ואף על פי שאין שואלים בשלומם, אם השלימו מעצמם תחילה, מקבלין אותן.

ו,יא  [ז] כשצרין על עיר לתופסה, אין מקיפין אותה מארבע רוחותיה אלא משלוש רוחותיה, ומניחין מקום לבורח, ולמי שרוצה להמלט על נפשו:  שנאמר "ויצבאו, על-מדין, כאשר ציווה ה', את-משה" (במדבר לא,ז)--מפי השמועה למדו, שבכך ציווהו.

ו,יב  [ח] אין קוצצין אילני מאכל שחוץ למדינה, ואין מונעין מהם אמת המים כדי שייבשו--שנאמר "לא-תשחית את-עצה" (דברים כ,יט); וכל הקוצץ, לוקה.  ולא במצור בלבד, אלא בכל מקום, כל הקוצץ אילן מאכל דרך השחתה--לוקה.  אבל קוצצין אותו, אם היה מזיק אילנות אחרות, או מפני שמזיק בשדה אחרים, או מפני שדמיו יקרים; לא אסרה תורה, אלא דרך השחתה.

ו,יג  [ט] כל אילן סרק--מותר לקוץ אותו, ואפילו אינו צריך לו.  וכן אילן מאכל שהזקין, ואינו עושה אלא דבר מועט שאינו ראוי לטרוח בו--מותר לקוצו.  וכמה יהיה הזית עושה, ולא יקוצנו--רובע הקב זיתים; ודקל שהוא עושה קב תמרים, לא יקוצנו.

ו,יד  [י] ולא האילנות בלבד, אלא כל המשבר כלים, וקורע בגדים, והורס בניין, וסותם מעיין, ומאבד מאכלות דרך השחתה--עובר ב"לא-תשחית" (דברים כ,יט); ואינו לוקה, אלא מכת מרדות מדבריהם.

ו,טו  [יא] צרין על עיירות הגויים בשבת, ועושין עימהם מלחמה בשבת--שנאמר "עד רדתה" (דברים כ,כ), ואפילו בשבת:  בין מלחמת מצוה, בין מלחמת הרשות.

ו,טז  [יב] כשחונין, חונין בכל מקום.  ומי שנהרג במלחמה--במקום , שם ייקבר:  קונה מקומו, כמת מצוה.  [יג] וארבעה דברים, פטרו במחנה:  אוכלים הדמאי; ופטורים מרחיצת ידים, בתחילה; ומביאין כל מיני עצים, מכל מקום--ואפילו מצאן תלושים ויבשים, אין מקפידין על כך במחנה.

ו,יז  וכן פטורין מלערב עירובי חצרות במחנה, אלא מיטלטלין מאוהל לאוהל ומסכה לסוכה--והוא שיקיפו כל המחנה מחיצה גבוהה עשרה טפחים, כדי שתהיה רשות יחיד כמו שנתבאר בהלכות שבת.  ואין מחנה פחותה מעשרה.  וכשם שפטורין מכל אלו בהליכתן, כך פטורין בחזירתן.

ו,יח  [יד] ואסור להיפנות בתוך המחנה, או על פני השדה בכל מקום; אלא מצות עשה לתקן דרך שם מיוחדת להיפנות בה, שנאמר "ויד תהיה לך, מחוץ למחנה" (דברים כג,יג).  [טו] וכן מצות עשה להיות יתד לכל אחד ואחד תלויה עם כלי מלחמתו--יצא באותה הדרך, ויחפור בה, וייפנה, ויכסה:  שנאמר "ויתד תהיה לך, על-אזנך . . ." (דברים כג,יד).  ובין שיש עימהן ארון, בין שאין עימהן--כך הם עושים תמיד, שנאמר "והיה מחניך, קדוש" (דברים כג,טו).
 

הלכות מלכים ומלחמות פרק ז

ז,א  אחד מלחמת מצוה, ואחד מלחמת הרשות--ממנין כוהן לדבר אל העם בשעת המלחמה, ומושחין אותו בשמן המשחה; וזה הוא הנקרא משוח מלחמה.

ז,ב  שני פעמים, מדבר משוח מלחמה אל העם:  אחת בספר בעת שיוצאין, קודם שיערכו המלחמה--אומר אליהם "מי-האיש אשר-נטע כרם, ולא חיללו" (דברים כ,ו); כשישמע דבריי, יחזור מערכי המלחמה.  ואחת בערכי המלחמה, אומר "אל-תיראו ואל-תחפזו" (דברים כ,ג).

ז,ג  בעת שעורכין המערכות, והם קרובים להלחם, משוח מלחמה עומד במקום גבוה, וכל המערכות לפניו; ואומר אליהם בלשון הקודש, "שמע ישראל, אתם קרבים היום למלחמה על-אויביכם; אל-ירך לבבכם, אל-תיראו ואל-תחפזו ואל-תערצו--מפניהם.  כי ה' אלוהיכם, ההולך עימכם--להלחם לכם עם-אויביכם, להושיע אתכם" (דברים כ,ג-ד).  עד כאן, משוח מלחמה אומר; וכוהן אחר תחתיו, משמיע לכל העם בקול רם.

ז,ד  ואחר כך אומר משוח מלחמה "מי-האיש אשר בנה בית-חדש ולא חנכו, ילך וישוב לביתו:  פן-ימות, במלחמה, ואיש אחר, יחנכנו.  ומי-האיש אשר-נטע כרם, ולא חיללו--ילך, וישוב לביתו:  פן-ימות, במלחמה, ואיש אחר, יחללנו.  ומי-האיש אשר-אירש אישה, ולא לקחה--ילך, וישוב לביתו:  פן-ימות, במלחמה, ואיש אחר, ייקחנה" (דברים כ,ה-ז).  עד כאן, משוח מלחמה מדבר; והשוטר, משמיע לכל העם בקול רם.

ז,ה  ואחר כך מדבר השוטר מעצמו ואומר, "מי-האיש הירא ורך הלבב . . ." (דברים כ,ח); ושוטר אחר, משמיע לכל העם.  [ד] ואחר שחוזרין כל החוזרין מערכי המלחמה, מתקנין את המערכות, ופוקדין שרי צבאות בראש העם.

ז,ו  ומעמידין מאחורי כל מערכה ומערכה, שוטרים חזקים ועזים, וכשילין שלברזל בידיהם; וכל המבקש לחזור מן המלחמה--הרשות בידן לחתוך את שוקיו, שתחילת נפילה ניסה.

ז,ז  במה דברים אמורים שמחזירין אנשים אלו מערכי המלחמה, במלחמת הרשות.  אבל במלחמת מצוה--הכול יוצאין, אפילו חתן מחדרו וכלה מחופתה.

ז,ח  [ה] אחד הבונה בית לישיבתו, ואחד הבונה בית הבקר, בית העצים, בית האוצרות--הואיל וראוי לדירה.  ואחד הבונה, ואחד הלוקח, ואחד שניתן לו במתנה, או היורש--הרי זה חוזר.  אבל הבונה בית שער אכסדרה ומרפסת, או בית שאין בו ארבע אמות על ארבע אמות, או הגוזל בית--הרי זה אינו חוזר.

ז,ט  [ו] אחד הנוטע כרם, ואחד הנוטע חמישה אילני מאכל, ואפילו מחמשת מיני מאכל.  אחד הנוטע, ואחד המבריך או המרכיב הברכה והרכבה שהיא חייבת בערלה.  אחד הלוקח, ואחד היורש, ואחד שניתן לו במתנה.  אבל הנוטע ארבעה אילני מאכל, או חמישה אילני סרק, או שגזל כרם--אינו חוזר עליו.  וכן כרם שלשני שותפין, אין חוזרין עליו.

ז,י  [ז] אחד המארס את הבתולה, ואחד המארס את האלמנה, וכן אם נפלה לו יבמה; אפילו חמישה אחים, ומת אחד מהן--כולן חוזרין.  קידש אישה מעכשיו לאחר שנים עשר חודש, ושלם הזמן במלחמה--חוזר ובא לו.

ז,יא  [ח] המחזיר את גרושתו, והמארס אישה האסורה לו, כגון אלמנה לכוהן גדול, גרושה וחלוצה לכוהן הדיוט, ממזרת ונתינה לישראל, בת ישראל לממזר ולנתין--אינו חוזר.

ז,יב  [ט] כל אלו שחוזרין מערכי המלחמה--כששומעין את דברי הכוהן חוזרין, ומספקין מים ומזון לאנשי הצבא, ומתקנין את הדרכים.

ז,יג  [י] ואלו שאין יוצאין לערכי המלחמה כל עיקר, ואין מטריחין אותם לשום דבר בעולם--הבונה בית וחנכו, והנושא ארוסתו או שייבם, ומי שחילל כרמו--אין יוצאין, עד תום שנה:  שנאמר "נקי יהיה לביתו, שנה אחת, ושימח, את-אשתו . . ." (דברים כד,ה).  מפי הקבלה למדו, שיהיה נקי שנה בין לבית שקנה, בין לאישה שנשא, בין לכרם שהתחיל לאכול פרייו.

ז,יד  [יא] כל השנה כולה, אין מספק מים ומזון, ולא מתקן דרך, ולא שומר בחומה, ולא נותן לפסי העיר, ולא יעבור עליו שום דבר:  שנאמר "לא יצא בצבא, ולא-יעבור עליו לכל-דבר" (דברים כד,ה)--לעבור עליו בשני לאוין, לא לצורכי העיר ולא לצורכי הגדוד.

ז,טו  [יב] בנה בית והשכירו לאחרים, והקדים לו שכרו--הרי זה כמי שחנכו.  נתן לו שכרו לאחר שנים עשר חודש, הרי הוא כמי שלא חנכו עד עתה.

ז,טז  [יג] בנה בית, ונתן בו חפציו, ונעל עליהם--אם היה צריך לבטל על שמירתן, הרי זה כמי שחנכו והתחיל לישב בו; ואם אינן צריכין לישב ולשומרן, הרי זה כמי שלא חנכו.  [יד] וכל הבונה בית או נטע כרם, בחוצה לארץ--אינו חוזר עליהן.

ז,יז  [טו] "מי-האיש הירא ורך הלבב" (דברים כ,ח)--כמשמעו, שאין בליבו כוח לעמוד בקשרי המלחמה.  ומאחר שייכנס אדם בקשרי המלחמה, יישען על מקוה ישראל ומושיעו בעת צרה, ויידע שעל ייחוד השם הוא עושה מלחמה, וישים נפשו בכפו ולא יירא ולא יפחד, ולא יחשב לא באשתו ולא בבניו, אלא ימחה זכרם מליבו וייפנה מכל דבר למלחמה.

ז,יח  וכל המתחיל לחשב ולהרהר במלחמה, ומבהיל עצמו--עובר בלא תעשה, שנאמר "אל-ירך לבבכם, אל-תיראו ואל-תחפזו ואל-תערצו--מפניהם" (דברים כ,ג).

ז,יט  ולא עוד, אלא שכל דמי ישראל תלויין בצווארו; ואם לא נצח ולא עשה מלחמה בכל ליבו ובכל נפשו--הרי זה כמי ששפך דמי הכול, שנאמר "ולא ימס את-לבב אחיו, כלבבו" (דברים כ,ח).  והרי מפרש בקבלה "ארור, עושה מלאכת ה'--רמייה; וארור, מונע חרבו מדם" (ירמיהו מח,י).

ז,כ  וכל הנלחם בכל ליבו בלא פחד, ותהיה כוונתו לקדש את השם בלבד--מובטח לו שלא ימצא נזק ולא תגיעו רעה, ויבנה לו בית נכון בישראל, ויזכה לו ולבניו עד עולם, ויזכה לחיי העולם הבא:  שנאמר "כי עשה-יעשה ה' לאדני בית נאמן, כי-מלחמות ה' אדוני נלחם, ורעה לא-תימצא בך, מימיך . . . והיתה נפש אדוני צרורה בצרור החיים, את ה' אלהיך" (שמואל א כה,כח-כט).
 

הלכות מלכים ומלחמות פרק ח

ח,א  חלוצי הצבא--כשיכנסו בגבול הגויים, ויכבשו אותם וישבו מהן--מותר להן לאכול נבילות וטריפות ובשר חזיר וכיוצא בו, אם רעב ולא מצא מה יאכל אלא מאכלות אלו האסורים; וכן שותה יין נסך:  מפי השמועה למדו "ובתים מלאים כל-טוב" (דברים ו,יא), ערפי חזירים וכיוצא בהן.

ח,ב  וכן בועל אישה בגיותה, אם תקפו יצרו.  אבל לא יבעול אותה, וילך לו--אלא מכניסה לתוך ביתו, שנאמר "וראית, בשביה, אשת, יפת-תואר . . ." (דברים כא,יא).  ואסור לבעול אותה ביאה שנייה, עד שיישאנה.

ח,ג  אין אשת יפת תואר מותרת אלא בשעת השביה, שנאמר "וראית, בשביה, אשת, יפת-תואר" (דברים כא,יא):  בין בתולה, בין בעולה; בין אשת איש, שאין אישות לגויים.

ח,ד  "וחשקת בה" (דברים כא,יא), אף על פי שאינה יפה.  "בה"--ולא בחברתה, שלא יבעול שתיים.  "ולקחת לך לאישה" (שם)--שלא ייקח שתיים, יבעול אחת ויניח אחת לאביו או לאחיו.  ומניין שלא ילחצנה במלחמה--שנאמר "והבאתה" (דברים כא,יב), יכניסנה למקום פנוי ואחר כך יבעול.

ח,ה  [ד] הכוהן מותר ביפת תואר בביאה ראשונה, שלא דברה תורה אלא כנגד היצר; אבל אינו יכול לישא אותה אחר כן, לפי שהיא גיורת.

ח,ו  [ה] וכיצד דין ישראל ביפת תואר:  אחר שיבעלנה ביאה ראשונה, והיא בגיותה--אם קיבלה עליה להיכנס תחת כנפי השכינה, מטבילה לשם גירות מיד.  ואם לא קיבלה--תשב בביתו שלושים יום, שנאמר "ובכתה את-אביה ואת-אימה, ירח ימים" (דברים כא,יג); וכן בוכה על דתה, ואינו מונעה.

ח,ז  ומגדלת את צפרניה ומגלחת את ראשה, כדי שתתגנה בעיניו.  ותהיה עמו בבית:  נכנס ורואה אותה, יוצא ורואה אותה, כדי שיקוץ בה.  ויגלגל עימה כל שלושים יום, כדי שתקבל.  אם קיבלה, ורצה בה--הרי זו מתגירת, וטובלת ככל הגרים.  [ו] וצריכה להמתין שלושה חודשים, חודש  ושני חודשים אחריו.  ונושא אותה בכתובה וקידושין.

ח,ח  ואם לא חפץ בה, משלחה לנפשה.  ואם מכר אותה--עובר בלא תעשה, שנאמר "ומכור לא-תמכרנה, בכסף; לא-תתעמר בה, תחת אשר עניתה" (דברים כא,יד); ואינה מכורה, ומחזיר הדמים.  וכן אם כבש אותה אחר שנבעלה, לשם שפחה--משישתמש בה, עובר בלא תעשה:  שנאמר "לא-תתעמר בה", שלא ישתמש בה.

ח,ט  [ז] לא רצת להתגיר, מגלגלין עימה כל שנים עשר חודש.  לא רצת--מקבלת שבע מצוות שנצטוו בני נוח, ומשלחה לנפשה; והרי היא ככל הגרים התושבים.  ואינו נושא אותה, שאסור לו לישא אישה שלא נתגיירה.

ח,י  [ח] נתעברה מביאה ראשונה--הרי הוולד גר, ואינו בנו לדבר מן הדברים, מפני שהוא מן הגויה; אלא שבית דין מטבילין אותו על דעתם.  ותמר מביאה ראשונה שליפת תואר היתה, אבל אבשלום נולד מאחר הנישואין.  נמצאת תמר אחות אבשלום מאימו, ומותרת להינשא לאמנון; וכן היא אומרת "דבר-נא אל-המלך, כי לא ימנעני ממך" (שמואל ב יג,יג).

ח,יא  [ט] יפת תואר שלא רצת להניח עבודה זרה לאחר השנים עשר חודש, הורגין אותה.  וכן עיר שהשלימה--אין כורתין להן ברית, עד שיכפרו בעבודה זרה, ויאבדו כל מקומותיה, ויקבלו שאר המצוות שנצטוו בני נוח:  שכל גוי שלא קיבל מצוות שנצטוו בני נוח--הורגין אותו, אם ישנו תחת ידינו.

ח,יב  [י] משה רבנו לא הנחיל התורה והמצוות אלא לישראל, שנאמר "מורשה, קהילת יעקב" (דברים לג,ד), ולכל הרוצה להתגיר משאר האומות, שנאמר "ככם כגר" (במדבר טו,טו).  אבל מי שלא רצה, אין כופין אותו לקבל תורה ומצוות.

ח,יג  וכן ציווה משה רבנו מפי הגבורה, לכוף את כל באי העולם לקבל כל מצוות שנצטוה נוח, וכל מי שלא קיבל, ייהרג.  והמקבל אותם--הוא הנקרא גר תושב בכל מקום, וצריך לקבל עליו בפני שלושה חברים.  וכל המקבל עליו למול, ועברו עליו שנים עשר חודש ולא מל--הרי זה כמין שבאומות.

ח,יד  [יא] כל המקבל שבע מצוות, ונזהר לעשותן--הרי זה מחסידי אומות העולם, ויש לו חלק לעולם הבא:  והוא שיקבל אותן ויעשה אותן, מפני שציווה בהן הקדוש ברוך הוא בתורה, והודיענו על ידי משה רבנו, שבני נוח מקודם נצטוו בהן.  אבל אם עשאן מפני הכרע הדעת--אין זה גר תושב, ואינו מחסידי אומות העולם אלא מחכמיהם.
 

הלכות מלכים ומלחמות פרק ט

ט,א  על שישה דברים נצטווה אדם הראשון--על עבודה זרה, ועל ברכת השם, ועל שפיכות דמים, ועל גילוי עריות, ועל הגזל, ועל הדיינים.

ט,ב  אף על פי שכולן קבלה הן בידינו ממשה רבנו, והדעת נוטה להן, מכלל דברי התורה, יראה שעל אלו נצטוו.  הוסיף לנוח אבר מן החי, שנאמר "אך-בשר, בנפשו דמו לא תאכלו" (בראשית ט,ד); נמצאו שבע מצוות.

ט,ג  וכן היה הדבר בכל העולם, עד אברהם נצטווה יתר על אלו במילה, והוא התפלל שחרית.  ויצחק הפריש מעשר, והוסיף תפילה אחרת לפנות היום.  ויעקוב הוסיף גיד הנשה, והתפלל ערבית.  ובמצרים נצטווה עמרם במצוות יתרות, עד שבא משה רבנו ונשלמה תורה על ידו.

ט,ד  [ב] בן נוח שעבד עבודה זרה--חייב, והוא שיעבוד כדרכה.  וכל עבודה זרה שבית דין שלישראל ממיתין עליה, בן נוח נהרג עליה.  וכל שאין בית דין שלישראל ממיתין עליה, אין בן נוח נהרג עליה; ואף על פי שאינו נהרג, אסור בכול.  ואין מניחין אותם להקים מצבה, ולא ליטע אשרה, ולא לעשות צורות וכיוצא בהן לנואי.

ט,ה  [ג] בן נוח שבירך את השם--בין שבירך בשם המיוחד, בין שבירך בכינוי, בכל לשון--חייב:  מה שאין כן בישראל.

ט,ו  [ד] בן נוח שהרג נפש, אפילו עובר במעי אמו--נהרג עליו.  וכן אם הרג טרפה, או שכפתו ונתנו לפני הארי, או שהניחו ברעב עד שמת--הואיל והמית מכל מקום, נהרג.  וכן אם הרג רודף שיכול להצילו באחד מאבריו--נהרג עליו, מה שאין כן בישראל.

ט,ז  [ה] שש עריות אסורות על בני נוח--האם, ואשת האב, ואשת איש, ואחותו מאימו, וזכור, ובהמה:  שנאמר "על-כן, יעזוב-איש, את-אביו" (בראשית ב,כד), זו אשת אביו; "ואת-אמו" (שם), כמשמעה; "ודבק באשתו" (שם), ולא באשת חבירו; "ודבק באשתו", לא בזכור; "והיו לבשר אחד" (שם), להוציא בהמה חיה ועוף שאין הוא והם בשר אחד; ונאמר "אחותי בת-אבי היא--אך, לא בת-אימי; ותהי-לי, לאישה" (בראשית כ,יב).

ט,ח  [ו] בן נוח חייב על מפותת אביו, ואנוסת אביו--הרי היא אמו מכל מקום.  וחייב על אשת אביו, אפילו לאחר מיתת אביו.  וחייב על הזכור, בין קטן בין גדול; ועל הבהמה, בין קטנה בין גדולה.  והוא נהרג לבדו, ואין הורגין את הבהמה--שלא נצטוו בהריגת בהמה, אלא ישראל.

ט,ט  [ז] אין בן נוח חייב על אשת חבירו, עד שיבוא עליה כדרכה אחר שנבעלה לבעלה.  אבל מאורסה, או שנכנסה לחופה ועדיין לא נבעלה--אין חייבין עליה, שנאמר "והיא, בעלת בעל" (בראשית כ,ג).

ט,י  במה דברים אמורים, בבן נוח שבא על בת נוח.  אבל גוי שבא על הישראלית, בין כדרכה בין שלא כדרכה--חייב.  ואם היתה נערה מאורסה--נסקל עליה, כדיני ישראל; בא עליה אחר שנכנסה לחופה, ולא נבעלה--הרי זה בחנק, כדיני ישראל.  אבל אם בא על אשת ישראל אחר שנבעלה--הרי זה כמי שבא על אשת גוי חבירו, ויהרג בסיף.

ט,יא  [ח] בן נוח שייחד שפחה לעבדו--הרי זה נהרג עליה, משום אשת חבירו.  ואינו חייב עליה, עד שיפשוט הדבר ויאמרו לה העם, זו רבית עבד פלוני.   תחזור להיתרה--משיפרישנה מעבדו, ויפרע ראשה בשוק.

ט,יב   תהיה אשת חבירו כגרושה שלנו--משיוציאה מביתו וישלחנה לעצמה, או משתצא היא מתחת רשותו ותלך לה:  שאין לה גירושין בכתב; ואין הדבר תלוי בו בלבד, אלא כל זמן שירצה הוא או היא לפרוש זה מזה--פורשין.

ט,יג  [ט] בן נוח חייב על הגזל, בין שגזל גוי בין שגזל ישראל.  ואחד הגוזל, או הגונב ממון, או גונב נפש, או הכובש שכר שכיר וכיוצא בו--אפילו פועל שאכל שלא בשעת מלאכה--על הכול הוא חייב, והרי הוא בכלל גזלן:  מה שאין כן בישראל.  וכן חייב, על פחות משווה פרוטה; ובן נוח שגזל פחות משווה פרוטה, ובא אחר וגזלה ממנו--שניהן נהרגין עליה.

ט,יד  [י] וכן חייב על אבר מן החי, ועל בשר מן החי בכל שהוא:  שלא ניתנו השיעורין, אלא לישראל בלבד.  ומותר הוא בדם מן החי.

ט,טו  [יא] אחד האבר או הבשר, הפורש מן הבהמה או מן החיה; אבל העוף--יראה לי, שאין בן נוח נהרג על אבר מן החי ממנו.  [יב] השוחט את הבהמה--אפילו שחט בה שני הסימנין--כל זמן שהיא מפרכסת, אבר ובשר הפורשין ממנה אסורין לבני נוח משום אבר מן החי.

ט,טז  [יג] כל שאסור על ישראל משום אבר מן החי, אסור על בני נוח.  ויש שבני נוח חייבין עליו, ולא ישראל:  שבני נוח אחד בהמה וחיה, בין טהורה בין טמאה--חייבין עליה, משום אבר מן החי ומשום בשר מן החי; ואבר ובשר הפורשין מן המפרכסת--אף על פי ששחט בה ישראל שני הסימנין, הרי זה אסור לבני נוח משום אבר מן החי.

ט,יז  [יד] וכיצד הן מצווין על הדיינים:  חייבין להושיב דיינין ושופטים בכל פלך ופלך לדון בשש מצוות אלו, ולהזהיר את העם; ובן נוח שעבר על אחת משבע מצוות אלו, ייהרג בסיף.

ט,יח  כיצד:  אחד העובד עבודה זרה, או שבירך את השם, או ששפך דם, או שבעל אחת משש עריות שלהם, או שגזל אפילו פחות משווה פרוטה, או שאכל כל שהוא מאבר מן החי או בשר מן החי, או שראה אחד שעבר על אחת מאלו ולא דנו והרגו--הרי זה ייהרג בסיף.

ט,יט  ומפני זה נתחייבו כל בעלי שכם הריגה--שהרי שכם גזל, והם ראו, וידעו, ולא דנוהו.  ובן נוח נהרג בעד אחד, ובדין אחד, בלא התראה, ועל פי קרובים; אבל לא בעדות אישה, ולא תדון אישה להם.
 

הלכות מלכים ומלחמות פרק י

י,א  בן נוח ששגג באחת ממצוותיו, פטור מכלום:  חוץ מרוצח בשגגה--שאם הרגו גואל הדם, אינו נהרג עליו; ואין לו עיר מקלט, אבל בתי דיניהן אין ממיתין אותו.

י,ב  במה דברים אמורים, בשוגג באחת ממצוות ועבר בלא כוונה, כגון שבעל אשת חבירו, ודימה שהיא אשתו או פנויה.  אבל אם ידע שהיא אשת חבירו, ולא ידע שהיא אסורה עליו אלא עלה על ליבו שדבר זה מותר לו, וכן אם הרג, והוא לא ידע שאסור להרוג--הרי זה קרוב למזיד, ונהרג.  ולא תיחשב זו להם שגגה, מפני שהיה לו ללמוד, ולא למד.

י,ג  [ב] בן נוח שאנסו אנס לעבור על אחת ממצוותיו, מותר לו לעבור:  אפילו נאנס לעבוד עבודה זרה--עובד, לפי שאינן מצווין על קידוש השם.  ולעולם אין עונשין מהן לא קטן, ולא חירש, ולא שוטה--לפי שאינן בני מצוות.

י,ד  [ג] בן נוח שנתגייר, ומל וטבל, ואחר כך רצה לחזור מאחרי ה', ולהיות גר תושב בלבד כשהיה מקודם--אין שומעין לו:  אלא יהיה כישראל לכל דבר, או ייהרג.  ואם היה קטן כשהטבילו אותו בית דין--יכול למחות בשעה שיגדיל, ויהיה גר תושב בלבד; וכיוון שלא מיחה בשעתו--שוב אינו ממחה, אלא הרי הוא גר צדק.

י,ה  לפיכך אם בא לקטנה שהטבילוה בית דין, כסף כתובתה, או קנס אונס או מפתה--יהיה הכול תחת יד בית דין, עד שתגדיל ולא תמחה בגרות:  שמא תיטול, ותגדיל ותמחה; ונמצאת זו אוכלת בגיותה מעות שאין לה זכות בהן, אלא בדיני ישראל.

י,ו  [ד] בן נוח שבירך את השם, או שעבד עבודה זרה, או שבא על אשת חבירו, או שהרג חבירו, ונתגייר--פטור.  הרג בן ישראל, או שבא על אשת ישראל, ונתגייר--חייב; והורגין אותו על בן ישראל, וחונקין אותו על אשת ישראל שבעל--שהרי נשתנה דינו.

י,ז  [ה] כבר ביארנו שכל מיתת בני נוח בסיף--אלא אם כן בעל אשת ישראל נערה מאורסה, יסקל, ואם בעלה אחר שנכנסה לחופה קודם שתיבעל, .

י,ח  [ו] מפי הקבלה, שבני נוח אסורין בהרבעת בהמה, ובהרכבת אילן בלבד; ואין נהרגין עליהן.  וגוי שהכה ישראל--אפילו חובל בו--אף על פי שהוא חייב מיתה, אינו נהרג.

י,ט  [ז] המילה--נצטווה בה אברהם וזרעו בלבד, שנאמר "אתה וזרעך אחריך, לדורותם" (בראשית יז,ט).  יצא זרעו שלישמעאל, שנאמר "כי ביצחק, ייקרא לך זרע" (בראשית כא,יב).  ויצא עשיו, שהרי יצחק אמר ליעקוב "ויתן-לך את-ברכת אברהם, לך ולזרעך" (בראשית כח,ד)--מכלל שהוא לבדו זרעו שלאברהם המחזיק בדתו ודרכו הישרה, והם המחויבין במילה.

י,י  [ח] אמרו חכמים שבני קטורה, שהם זרעו שלאברהם שבאו אחר ישמעאל ויצחק--חייבין במילה.  והואיל ונתערבו היום בני ישמעאל בבני קטורה, יתחייבו הכול במילה בשמיני; ואין נהרגין עליה.

י,יא  [ט] גוי שעוסק בתורה, חייב מיתה; לא יעסוק אלא בשבע מצוות שלהן בלבד.  וכן גוי ששבת--אפילו ביום מימות החל--אם עשה אותו לעצמו כמו שבת, חייב מיתה; ואין צריך לומר אם עשה מועד לעצמו.

י,יב  כללו שלדבר:  אין מניחין אותן לחדש דת, ולעשות מצוות לעצמן מדעתן, אלא או יהיה גר צדק ויקבל כל המצוות, או יעמוד בתורתו ולא יוסיף ולא יגרע.  ואם עסק בתורה, או שבת, או חידש דבר--מכין אותו ועונשין אותו, ומודיעין אותו שהוא חייב מיתה על זה; אבל אינו נהרג.

י,יג  [י] בן נוח שרצה לעשות מצוה משאר מצוות התורה, כדי לקבל שכר--אין מונעין אותו לעשות אותה כהלכתה.  ואם הביא עולה, מקבלין ממנו.  נתן צדקה, מקבלין ממנו; וייראה לי שנותנין אותה לעניי ישראל, הואיל והוא נזון מישראל, ומצוה עליהם להחיותו.  אבל הגוי שנתן צדקה--מקבלין ממנו, ונותנין אותה לעניי גויים.

י,יד  [יא] חייבין בית דין שלישראל, להעמיד שופטים לאלו הגרים התושבים, לדון להן על פי משפטים אלו, כדי שלא ישחית העולם.  אם ראו בית דין שיעמידו שופטיהם מהן, מעמידין; ואם ראו שיעמידו להן מישראל, יעמידו.

י,טו  [יב] שני גויים שבאו לפניך לדון בדיני ישראל, ורצו שניהן--דנים להם דין תורה.  האחד רוצה, והאחד אינו רוצה--אין כופין אותו לדון אלא בדיניהן.  היה ישראל וגוי--אם יש זכות לישראל בדיניהן--דנים לו בדיניהם ואומרים לו, כך דיניכם; ואם יש זכות לישראל בדינינו--דנין לו דין תורה ואומרים לו, כך דינינו.  וייראה לי שאין עושין כן לגר תושב, אלא לעולם דנים לו בדיניהם.

י,טז  וכן יראה לי שנוהגין עם גרי תושב בדרך ארץ וגמילות חסדים כישראל, שהרי אנו מצווין להחיותו, שנאמר "לגר אשר-בשעריך  ואכלה" (דברים יד,כא).  וזה שאמרו חכמים, אין כופלין להן שלום--בגויים, לא בגר תושב.  אפילו הגויים--ציוו חכמים לבקר חוליהם, ולקבור מתיהם עם מתי ישראל, ולפרנס ענייהם בכלל עניי ישראל, מפני דרכי שלום:  הרי נאמר "טוב-ה' לכול; ורחמיו, על-כל-מעשיו" (תהילים קמה,ט), ונאמר "דרכיה דרכי-נעם; וכל-נתיבותיה שלום" (משלי ג,יז).
 

הלכות מלכים ומלחמות פרק יא

יא,א  המלך המשיח עתיד לעמוד, ולהחזיר מלכות בית דויד ליושנה הממשלה הראשונה, ובונה מקדש, ומקבץ נדחי ישראל.  וחוזרין כל המשפטים בימיו, כשהיו מקודם:  מקריבין קרבנות, ועושין שמיטין ויובלות ככל מצוותן האמורה בתורה.

יא,ב  וכל מי שאינו מאמין בו, או מי שאינו מחכה לביאתו--לא בשאר נביאים בלבד הוא כופר, אלא בתורה ובמשה רבנו:  שהרי תורה העידה עליו, שנאמר "ושב ה' אלהיך את-שבותך, ורחמך; ושב, וקבצך מכל-העמים . . . אם-יהיה נדחך, בקצה השמים--משם, יקבצך ה' אלהיך, ומשם, יקחך.  והביאך ה' אלהיך . . ." (דברים ל,ג-ה).  ואלו הדברים המפורשים בתורה, הם כוללים כל הדברים שנאמרו על ידי כל הנביאים.

יא,ג  אף בפרשת בלעם נאמר, ושם נבוא בשני המשיחים--במשיח הראשון שהוא דויד, שהושיע את ישראל מיד צריהם, ובמשיח האחרון שיעמוד מבניו, שמושיע את ישראל מיד בני עשיו.

יא,ד  ושם הוא אומר "אראנו ולא עתה" (במדבר כד,יז), זה דויד; "אשורנו ולא קרוב" (שם), זה המלך המשיח.  "דרך כוכב מיעקב" (שם), זה דויד; "וקם שבט מישראל" (שם), זה המלך המשיח.  "ומחץ פאתי מואב" (שם)--זה דויד, וכן הוא אומר "ויך את-מואב, וימדדם בחבל" (שמואל ב ח,ב).  "וקרקר כל-בני-שת" (במדבר כד,יז)--זה המלך המשיח, שנאמר בו "ומשלו מים עד-ים" (זכריה ט,י).  "והיה אדום ירשה" (במדבר כד,יח)--לדויד, שנאמר "ותהי אדום לדוד, לעבדים" (ראה שמואל ב ח,ו; וראה שמואל ב ח,יד).  "והיה ירשה שעיר--אויביו" (במדבר כד,יח)--זה המלך המשיח, שנאמר "ועלו מושיעים בהר ציון, לשפוט את-הר עשיו" (עובדיה א,כא).

יא,ה  [ב] אף בערי מקלט הוא אומר "כי-ירחיב ה' אלהיך, את-גבולך . . . ויספת לך עוד שלוש ערים, על השלש האלה" (ראה דברים יב,כ; דברים יט,ח-ט); ומעולם לא היה דבר זה, ולא ציווה הקדוש ברוך הוא לתוהו.  אבל בדברי הנביאים, אין הדבר צריך ראיה, שכל הספרים מלאים מדבר זה.

יא,ו  [ג] אל יעלה על דעתך שהמלך המשיח, צריך לעשות אותות ומופתים, ומחדש דברים בעולם, או מחייה מתים, וכיוצא בדברים אלו שהטפשים אומרים; אין הדבר כן--שהרי רבי עקיבה חכם גדול מחכמי משנה היה, והוא היה נושא כליו שלבן כוזבא המלך, והוא היה אומר עליו, שהוא המלך המשיח.  ודימה הוא וכל חכמי דורו שהוא המלך המשיח, עד שנהרג בעוונות; כיון שנהרג, נודע שאינו משיח, ולא שאלו ממנו חכמים, לא אות ולא מופת.

יא,ז  ועיקר הדברים, ככה הן:  שהתורה הזאת אין חוקיה ומשפטיה משתנים לעולם, ולעולמי עולמים, ואין מוסיפין עליהן, ולא גורעין מהן; וכל המוסיף או גורע, או שגילה פנים בתורה והוציא הדברים שלמצוות מפשוטן--הרי זה בוודאי רשע ואפיקורוס.

יא,ח  [ד] ואם יעמוד מלך מבית דויד הוגה בתורה ועוסק במצוות  אביו, כפי תורה שבכתב ושבעל פה, ויכוף כל ישראל לילך בה ולחזק בדקה, וילחם מלחמות ה'--הרי זה בחזקת שהוא משיח:  אם עשה והצליח, ונצח כל האומות שסביביו, ובנה מקדש במקומו, וקיבץ נדחי ישראל--הרי זה משיח בוודאי.

יא,ט  ואם לא הצליח עד כה, או נהרג--בידוע שאינו זה שהבטיחה עליו תורה, והרי הוא ככל מלכי בית דויד השלמים הכשרים שמתו.  ולא העמידו הקדוש ברוך הוא אלא לנסות בו רבים, שנאמר "ומן-המשכילים ייכשלו, לצרוף בהן ולברר וללבן--עד-עת קץ:  כי-עוד, למועד" (ראה  יא,לה).

יא,י  אף ישוע הנוצרי שדימה שיהיה משיח, ונהרג בבית דין--כבר נתנבא בו דניאל, שנאמר "ובני פריצי עמך, ינשאו להעמיד חזון--ונכשלו" ( יא,יד).  וכי יש מכשול גדול מזה:  שכל הנביאים דיברו שהמשיח גואל ישראל ומושיעם, ומקבץ נדחיהם ומחזיק מצוותן; וזה גרם לאבד ישראל בחרב, ולפזר שאריתם ולהשפילם, ולהחליף התורה, ולהטעות רוב העולם לעבוד אלוה מבלעדי ה'.

יא,יא  אבל מחשבות בורא עולם--אין כוח באדם להשיגם, כי לא דרכינו דרכיו ולא מחשבותינו מחשבותיו.  וכל הדברים האלו  הנוצרי, ושלזה הישמעאלי שעמד אחריו--אינן אלא ליישר דרך למלך המשיח, ולתקן את העולם כולו לעבוד את ה' ביחד:  שנאמר "כי-אזי אהפוך אל-עמים, שפה ברורה, לקרוא כולם בשם ה', ולעובדו שכם אחד" (ראה צפניה ג,ט).

יא,יב  כיצד:  כבר נתמלא העולם כולו מדברי המשיח, ומדברי התורה ומדברי המצוות, ופשטו דברים אלו באיים רחוקים, ובעמים רבים ערלי לב; והם נושאים ונותנים בדברים אלו, ובמצוות התורה--אלו אומרים מצוות אלו אמת היו, וכבר בטלו בזמן הזה, ולא היו נוהגות לדורות.  ואלו אומרים דברים נסתרות יש בהם, ואינן כפשוטן, וכבר בא משיח, וגילה נסתריהם.

יא,יג  וכשיעמוד המלך המשיח באמת, ויצליח וירום וינשא--מיד הם כולן חוזרין ויודעים ששקר נחלו אבותיהם, ושנביאיהם ואבותיהם הטעום.
 

הלכות מלכים ומלחמות פרק יב

יב,א  אל יעלה על הלב שבימות המשיח, ייבטל דבר ממנהגו שלעולם, או יהיה שם חידוש במעשה בראשית; אלא עולם כמנהגו הולך.  וזה שנאמר בישעיה "וגר זאב עם-כבש, ונמר עם-גדי ירבץ" (ישעיהו יא,ו), משל וחידה.  עניין הדבר--שיהיו ישראל יושבין לבטח עם רשעי העולם, המשולים בזאב ונמר:  שנאמר "זאב ערבות ישדדם--נמר שוקד על-עריהם" (ירמיהו ה,ו).  ויחזרו כולם לדת האמת, ולא יגזלו ולא ישחיתו, אלא יאכלו דבר המותר בנחת כישראל, שנאמר "ואריה, כבקר יאכל-תבן" (ישעיהו יא,ז; ישעיהו סה,כה).

יב,ב  וכן כל כיוצא באלו הדברים הכתובין בעניין המשיח, משלים הם; ובימות המלך המשיח ייוודע לכול לאיזה דבר היו משל, ומה ענין רמוז בהן.  [ב] אמרו חכמים, אין בין העולם הזה לימות המשיח, אלא שיעבוד מלכייות בלבד.

יב,ג  יראה מפשוטן שלדברי הנביאים, שבתחילת ימות המשיח תהיה מלחמת גוג ומגוג; ושקודם מלחמת גוג ומגוג, יעמוד נביא לישראל ליישר ישראל ולהכין ליבם:  שנאמר "הנה אנכי שולח לכם, את אליה הנביא" (מלאכי ג,כג).  ואינו בא לא לטמא הטהור, ולא לטהר הטמא, ולא לפסול אנשים שהם בחזקת כשרות, ולא להכשיר מי שהוחזקו פסולין; אלא לשום שלום בעולם, שנאמר "והשיב לב-אבות על-בנים" (מלאכי ג,כד).

יב,ד  ויש מן החכמים שאומרים שקודם ביאת המלך המשיח, יבוא אלייהו.  וכל אלו הדברים וכיוצא בהן--לא ידע אדם היאך יהיו, עד שיהיו:  שדברים סתומים הן אצל הנביאים.  גם החכמים אין להם קבלה בדברים אלו, אלא לפי הכרע הפסוקים; ולפיכך יש להם מחלוקת בדברים אלו.  ועל כל פנים, אין סידור הוית דברים אלו ולא דקדוקן, עיקר בדת.

יב,ה  ולעולם לא יתעסק אדם בדברי ההגדות, ולא יאריך בדברי מדרשות האמורים בעניינים אלו וכיוצא בהן; ולא ישימם עיקר--שאינן מביאין לא לידי אהבה, ולא לידי יראה.  וכן לא יחשב הקיצין; אמרו חכמים, תפוח דעתן שלמחשבי קצין.  אלא יחכה ויאמין בכלל הדבר, כמו שביארנו.

יב,ו  [ג] בימי המלך המשיח, כשתתישב מלכותו ויתקבצו אליו כל ישראל, יתיחסו כולם על פיו ברוח הקודש שתנוח עליו, שנאמר "וישב מצרף ומטהר . . ." (מלאכי ג,ג).  ובני לוי מטהר תחילה, ואומר זה מיוחס כוהן וזה מיוחס לוי, ודוחה את שאינן מיוחסין לישראל:  הרי הוא אומר "ויאמר התרשתא להם . . . עד עמוד כוהן, לאורים ולתומים" (עזרא ב,סג).  הנה למדת שברוח הקודש מתיחסין המוחזקין, ומודיעין המיוחס.  ואינו מיחס ישראל אלא לשבטיהם, שמודיע שזה משבט פלוני וזה משבט פלוני.  אבל אינו אומר על שהן בחזקת כשרות, זה ממזר וזה עבד--שהדין הוא שמשפחה שנטמעה, נטמעה.

יב,ז  [ד] לא נתאוו הנביאים והחכמים ימות המשיח--לא כדי שישלטו על כל העולם, ולא כדי שירדו בגויים, ולא כדי שינשאו אותם העמים, ולא כדי לאכול ולשתות ולשמוח:  אלא כדי שיהיו פנויין בתורה וחכמתה, ולא יהיה להם נוגש ומבטל, כדי שיזכו לחיי העולם הבא, כמו שביארנו בהלכות תשובה.

יב,ח  [ה] ובאותו הזמן, לא יהיה שם לא רעב ולא מלחמה ולא קנאה ותחרות--שהטובה תהיה משפעת הרבה, וכל המעדנים מצויין כעפר.  ולא יהיה עסק כל העולם, אלא לדעת את ה' בלבד.  ולפיכך יהיו חכמים גדולים, ויודעים דברים הסתומים העמוקים; וישיגו דעת בוראם כפי כוח האדם, שנאמר "כי-מלאה הארץ, דעה את-ה', כמים, לים מכסים" (ישעיהו יא,ט).
 

בריך רחמנא דסייען.  נגמר ספר ארבעה עשר, בעזרת שדיי.  ומניין פרקים שלספר זה, אחד ושמונים:  הלכות סנהדרין והעונשין המסורין להן, שישה ועשרים פרקים; הלכות עדות, שניים ועשרים פרקים; הלכות ממרים, שבעה פרקים; הלכות אבל, ארבעה עשר פרקים; הלכות מלכים ומלחמות, שנים עשר פרקים.

