<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות טומאת מת</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<P>בְּשֵׁם ה', אֵל עוֹלָם (בראשית כא,לג).</P>

<P>לֵב טָהוֹר, בְּרָא-לִי אֱלֹהִים; וְרוּחַ נָכוֹן, חַדֵּשׁ בְּקִרְבִּי (תהילים נא,יב).
<BR> </P>

<H1>סֵפֶר עֲשִׂירִי וְהוּא סֵפֶר טַהְרָה</H1>
<BR>
<P>הִלְכּוֹתָיו שְׁמוֹנֶה, וְזֶה הוּא סִדּוּרָן:  הִלְכּוֹת טֻמְאַת מֵת, הִלְכּוֹת פָּרָה אֲדֻמָּה, הִלְכּוֹת טֻמְאַת צָרַעַת, הִלְכּוֹת מְטַמְּאֵי מִשְׁכָּב וּמוֹשָׁב, הִלְכּוֹת שְׁאָר אֲבוֹת הַטְּמָאוֹת, הִלְכּוֹת טֻמְאַת אֹכָלִין, הִלְכּוֹת כֵּלִים, הִלְכּוֹת מִקְווֹת.</P>

<P><B>הִלְכּוֹת טֻמְאַת מֵת</B>.  מִצְוַת עֲשֵׂה אַחַת, וְהִיא דִּין טֻמְאַת מֵת.</P>

<P><B>הִלְכּוֹת פָּרָה אֲדֻמָּה</B>.  יֵשׁ בִּכְלָלָן שְׁתֵּי מִצְווֹת עֲשֵׂה; וְזֶה הוּא פְּרָטָן:  (א) דִּין פָּרָה אֲדֻמָּה; (ב) דִּין טֻמְאַת מֵי נִדָּה וְטַהְרָתָן.</P>

<P><B>הִלְכּוֹת טֻמְאַת צָרַעַת</B>.  יֵשׁ בִּכְלָלָן שְׁמוֹנֶה מִצְווֹת--שֵׁשׁ מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהוֹרוֹת בְּצָרַעַת אָדָם כְּדִינָהּ הַכָּתוּב בַּתּוֹרָה; (ב) שֶׁלֹּא יָקֹץ סִימָנֵי טֻמְאָה; (ג) שֶׁלֹּא יְגַלַּח הַנֶּתֶק; (ד) שֶׁיִּהְיֶה הַמְּצֹרָע מְפֻרְסָם בִּקְרִיעַת בְּגָדָיו וּפְרִיעַת רֹאשׁוֹ וַעֲטִיָּה עַל שָׂפָם; (ה) טַהְרַת צָרַעַת; (ו) שֶׁיְּגַלַּח הַמְּצֹרָע אֶת כָּל שְׂעָרוֹ כְּשֶׁיִּטְהַר; (ז) דִּין צָרַעַת הַבֶּגֶד; (ח) דִּין צָרַעַת הַבַּיִת.</P>

<P><B>הִלְכּוֹת מְטַמְּאֵי מִשְׁכָּב וּמוֹשָׁב</B>.  יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) דִּין טֻמְאַת נִדָּה; (ב) דִּין טֻמְאַת יוֹלֶדֶת; (ג) דִּין טֻמְאַת זָבָה; (ד) דִּין טֻמְאַת זָב.</P>

<P><B>הִלְכּוֹת שְׁאָר אֲבוֹת הַטְּמָאוֹת</B>.  יֵשׁ בִּכְלָלָן שָׁלוֹשׁ מִצְווֹת עֲשֵׂה; וְזֶה הוּא פְּרָטָן:  (א) דִּין טֻמְאַת נְבֵלָה; (ב) דִּין טֻמְאַת שֶׁרֶץ; (ג) דִּין טֻמְאַת שִׁכְבַת זֶרַע.  וַעֲבוֹדָה זָרָה מְטַמְּאָה כְּשֶׁרֶץ, וְטֻמְאָתָהּ מִדִּבְרֵי סוֹפְרִים.</P>

<P><B>הִלְכּוֹת טֻמְאַת אֹכָלִין</B>.  מִצְוַת עֲשֵׂה אַחַת, וְהִיא דִּין טֻמְאַת מַשְׁקִין וְאֹכָלִין וְהֶכְשֵׁרָן.</P>

<P><B>הִלְכּוֹת כֵּלִים</B>.  עִנְיַן אֵלּוּ הַהֲלָכוֹת לֵידַע כֵּלִים שֶׁמְּקַבְּלִין טֻמְאָה מִכָּל אֵלּוּ הַטְּמָאוֹת, וְכֵלִים שְׁאֵינָן מִטַּמְּאִין, וְכֵיצַד מִטַּמְּאִין הַכֵּלִים וּמְטַמְּאִין.</P>

<P><B>הִלְכּוֹת מִקְווֹת</B>.  מִצְוַת עֲשֵׂה אַחַת, וְהִיא שֶׁיִּטְבֹּל כָּל טָמֵא בְּמֵי מִקְוָה וְאַחַר כָּךְ יִטְהַר.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, עֶשְׂרִים--מֵהֶן שְׁמוֹנֶה עֶשְׂרֵה מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה.
<BR> </P>

<H1>הִלְכּוֹת טֻמְאַת מֵת</H1>

<P>מִצְוַת עֲשֵׂה אַחַת, וְהִיא דִּין טֻמְאַת מֵת.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת טֻמְאַת מֵת פֵּרֶק א</H2>

<P><B>א,א</B>  הַמֵּת מְטַמֵּא בַּמַּגָּע וּבַמַּשָּׂא וּבָאֹהֶל, טֻמְאַת שִׁבְעָה; וְטֻמְאַת מַגָּע וְאֹהֶל, מְפֹרָשִׁין בַּתּוֹרָה--שֶׁנֶּאֱמָר "הַנֹּגֵעַ בְּמֵת, לְכָל-נֶפֶשׁ אָדָם--וְטָמֵא, שִׁבְעַת יָמִים" (במדבר יט,יא), וְנֶאֱמָר "כָּל-הַבָּא אֶל-הָאֹהֶל וְכָל-אֲשֶׁר בָּאֹהֶל, יִטְמָא שִׁבְעַת יָמִים" (במדבר יט,יד).</P>

<P><B>א,ב</B>  טֻמְאַת מַשָּׂא, מִפִּי הַשְּׁמוּעָה; וְקַל וְחֹמֶר הַדְּבָרִים:  אִם נְבֵלָה שְׁהִיא טֻמְאַת עֶרֶב וְאֵינָהּ מְטַמְּאָה בָּאֹהֶל מְטַמְּאָה בַּמַּשָּׂא, שֶׁנֶּאֱמָר "וְהַנֹּשֵׂא, אֶת-נִבְלָתָם" (ויקרא יא,כח)--הַמֵּת, לֹא כָּל שֶׁכֵּן; וּמַה נְבֵלָה שֶׁמַּגָּעָהּ טֻמְאַת עֶרֶב, מַשָּׂאָהּ טֻמְאַת עֶרֶב--אַף הַמֵּת שֶׁמַּגָּעוֹ טֻמְאַת שִׁבְעָה, מַשָּׂאוֹ טֻמְאַת שִׁבְעָה.</P>

<P><B>א,ג</B>  אֵין טֻמְאַת מַשָּׂא בַּמֵּת מִדִּבְרֵי סוֹפְרִים, אֵלָא דִּין תּוֹרָה.  וְיֵרָאֶה לִי שֶׁזֶּה שֶׁשָּׁתַק מִמֶּנָּה הַכָּתוּב, כְּדֶרֶךְ שֶׁשָּׁתַק מֵאִסּוּר הַבַּת לְפִי שֶׁאָסַר בַּפֵּרוּשׁ אַפִלּוּ בַּת הַבַּת, וְשָׁתַק מֵאִסּוּר אֲכִילַת בָּשָׂר בְּחָלָב, לְפִי שֶׁאָסַר בַּפֵּרוּשׁ אַפִלּוּ בִּשּׁוּלוֹ--כָּךְ שָׁתַק מִטֻּמְאַת מַשָּׂא בַּמֵּת, לְפִי שֶׁטִּמֵּא בַּפֵּרוּשׁ אַפִלּוּ אָהֳלוֹ.</P>

<P><B>א,ד</B>  [ג] טֻמְאַת מַגָּע הָאֲמוּרָה בְּכָל מָקוֹם, בֵּין בַּמֵּת בֵּין בִּשְׁאָר הַמְּטַמְּאִים--הוּא שֶׁיִּגַּע הָאָדָם בִּבְשָׂרוֹ בַּטֻּמְאָה:  בֵּין בְּיָדוֹ, בֵּין בְּרַגְלוֹ, אוֹ בִּשְׁאָר גּוּפוֹ, אַפִלּוּ בִּלְשׁוֹנוֹ--הֲרֵי זֶה נִטְמָא.  וְכֵן יֵרָאֶה לִי שְׁאִם נָגַע בְּצִפָּרְנוֹ, אוֹ בְּשִׁנּוֹ--נִטְמָא:  כֵּיוָן שְׁהֶם מְחֻבָּרִים לַגּוּף, הֲרֵי הֶם כַּגּוּף.</P>

<P><B>א,ה</B>  אֲבָל אִם תָּחַב אָדָם טֻמְאָה בְּכוֹשׁ, וְהִכְנִיסָהּ לְתוֹךְ גְּרוֹנוֹ שֶׁלְּטָהוֹר, וְלֹא נָגְעָה בִּלְשׁוֹנוֹ, אוֹ שֶׁהִכְנִיסָהּ לְתוֹךְ מְעֵי הָאִשָּׁה מִלְּמַטָּה, וְלֹא נָגְעָה בִּבְשָׂרָהּ--לֹא נִטְמָא הַבּוֹלֵעַ מִשּׁוֹם נוֹגֵעַ:  שֶׁהֲרֵי לֹא נָגַע--שֶׁנְּגִיעַת פְּנִים, אֵינָהּ נְגִיעָה.</P>

<P><B>א,ו</B>  [ד] קְרוֹם שֶׁעַל הַמַּכָּה, הֲרֵי הוּא כְּעוֹר הַבָּשָׂר לְעִנְיַן מַגַּע טֻמְאוֹת.  וְכִישׁוּת שֶׁלַּקָּטָן, אֵינָהּ כְּעוֹר הַבָּשָׂר.  כֵּיצַד:  מִי שֶׁנָּגְעָה טֻמְאָה בִּקְרוֹם מַכָּתוֹ נִטְמָא, כְּאִלּוּ נָגְעָה בְּעוֹרוֹ; נָגְעָה בַּשֵּׂעָר הַדַּק שֶׁעַל בְּשַׂר הַקָּטָן, לֹא נִטְמָא.</P>

<P><B>א,ז</B>  וְכֵן אָדָם טָמֵא שֶׁהָיְתָה בּוֹ מַכָּה, וְנָגַע הַטָּהוֹר בִּקְרוֹם מַכַּת הַטָּמֵא--נִטְמָא; הָיָה הַקָּטָן טָמֵא, וְנָגַע הַטָּהוֹר בַּכִּישׁוּת שֶׁלּוֹ--לֹא נִטְמָא:  בֵּין בְּטֻמְאַת מֵת, בֵּין בִּשְׁאָר הַטֻּמְאוֹת.  וְכֵן לִכְלוּכֵי צוֹאָה וְטִיט, וְכַיּוֹצֶא בָּהֶן מִן הַדְּבָרִים שֶׁחוֹצְצִין עַל הַגּוּף--אֵינָן כְּעוֹר הַבָּשָׂר, לֹא לְטַמֵּא וְלֹא לְהִטַּמֵּא.</P>

<P><B>א,ח</B>  [ה] כְּשֵׁם שֶׁהָאָדָם מִטַּמֵּא בִּנְגִיעָתוֹ בַּטֻּמְאָה, כָּךְ הַכֵּלִים כֻּלָּם מִטַּמְּאִים בִּנְגִיעַת הַטֻּמְאָה בָּהֶן:  חוּץ מִכְּלִי חֶרֶס--שְׁאֵינוּ מִטַּמֵּא אֵלָא מֵאַוֵּירוֹ בִּלְבָד, כְּמוֹ שֶׁיִּתְבָּאַר בְּהִלְכּוֹת כֵּלִים.  וְזֶה כְּלָל גָּדוֹל בַּטֻּמְאוֹת--כָּל הַמְּטַמֵּא אָדָם בַּמַּגָּע, מְטַמֵּא כֵּלִים; וְכָל שְׁאֵינוּ מְטַמֵּא אָדָם בַּמַּגָּע, אֵינוּ מְטַמֵּא כֵּלִים.</P>

<P><B>א,ט</B>  [ו] טֻמְאַת מַשָּׂא הָאֲמוּרָה בְּכָל מָקוֹם, בֵּין בַּמֵּת בֵּין בִּשְׁאָר הַמְּטַמְּאִים בַּמַּשָּׂא--הוּא שֶׁיִּשָּׂא הָאָדָם אֶת הַטֻּמְאָה, אַף עַל פִּי שֶׁלֹּא נָגַע בָּהּ:  אַפִלּוּ הָיָה בֵּינוֹ לְבֵינָהּ אֶבֶן--הוֹאִיל וּנְשָׂאָהּ, נִטְמָא.  וְאֶחָד הַנּוֹשֵׂא עַל רֹאשׁוֹ, אוֹ בְּיָדוֹ, אוֹ עַל שְׁאָר גּוּפוֹ, וְאֶחָד הַנּוֹשֵׂא הוּא בְּעַצְמוֹ, אוֹ שֶׁנְּשָׂאָהּ אַחֵר וְהִנִּיחָהּ לְמַעְלָה מִזֶּה--הוֹאִיל וְנִשֵּׂאת עָלָיו מִכָּל מָקוֹם, נִטְמָא.  וְאַפִלּוּ הָיְתָה הַטֻּמְאָה תְּלוּיָה בְּחוּט, אוֹ בְּשַׂעֲרָה, וְתָלָה הַחוּט בְּיָדוֹ, וְהִגְבִּיהַּ הַטֻּמְאָה כָּל שְׁהוּא--הֲרֵי זֶה נוֹשֵׂא, וְנִטְמָא.</P>

<P><B>א,י</B>  [ז] מֵסִיט, בִּכְלַל נוֹשֵׂא הוּא; וְכָל דָּבָר שֶׁמְּטַמֵּא בַּמַּשָּׂא, מְטַמֵּא בַּהֲסֵט.  כֵּיצַד:  קוֹרָה שְׁהִיא מֻנַּחַת עַל הַכּוֹתָל, וְעַל צִדָּהּ מֵת אוֹ נְבֵלָה וְכַיּוֹצֶא בָּהֶן, וּבָא הַטָּהוֹר לִקְצֵה הַקּוֹרָה הַשֵּׁנִי, וְהֵנִידוֹ--כֵּיוָן שֶׁהֵנִיד אֶת הַטֻּמְאָה שֶׁבַּקָּצֶה הַשֵּׁנִי, נִטְמָא מִשּׁוֹם נוֹשֵׂא; וְאֵין צָרִיךְ לוֹמַר אִם מָשַׁךְ אֶת הַקָּצֶה הַשֵּׁנִי כְּנֶגֶד הָאָרֶץ, עַד שֶׁהִגְבִּיהַּ הַטֻּמְאָה אוֹ שֶׁגָּרַר הַטֻּמְאָה עַל הָאָרֶץ--שֶׁזֶּה נוֹשֵׂא וַדַּאי.  וְזוֹ וְכָל כַּיּוֹצֶא בָּהּ, הִיא טֻמְאַת הֲסֵט הָאֲמוּרָה בְּכָל מָקוֹם.</P>

<P><B>א,יא</B>  [ח] הַנּוֹשֵׂא בְּתוֹךְ בֵּית הַסְּתָרִים, נִטְמָא--שֶׁאַף עַל פִּי שְׁאֵין הַנְּגִיעָה שָׁם נְגִיעָה, הַנּוֹשֵׂא שָׁם נוֹשֵׂא הוּא:  אֵלָא אִם כֵּן נִבְלְעָה הַטֻּמְאָה בְּתוֹךְ מֵעָיו--שֶׁמֵּאַחַר שֶׁהִגִּיעָה לְתוֹךְ בִּטְנוֹ, אֵינוּ לֹא נוֹגֵעַ וְלֹא נוֹשֵׂא; וְאִם טָבַל--טָהַר, וְאַף עַל פִּי שֶׁהַטֻּמְאָה בְּתוֹךְ מֵעָיו.</P>

<P><B>א,יב</B>  [ט] אֵין מִטַּמֵּא בַּמַּשָּׂא אֵלָא הָאָדָם בִּלְבָד, לֹא הַכֵּלִים.  כֵּיצַד:  הֲרֵי שֶׁהָיָה מֻנָּח עַל יָדוֹ עֲשָׂרָה כֵּלִים, זֶה עַל גַּבֵּי זֶה, וְהַנְּבֵלָה וְכַיּוֹצֶא בָּהּ בַּכְּלִי הָעֶלְיוֹן--הָאָדָם טָמֵא מִשּׁוֹם נוֹשֵׂא נְבֵלָה, וְהַכֵּלִים שֶׁעַל יָדוֹ כֻּלָּן טְהוֹרִים, חוּץ מִכְּלִי הָעֶלְיוֹן, שֶׁנָּגְעָה בּוֹ הַטֻּמְאָה.  וְכֵן כָּל כַּיּוֹצֶא בְּזֶה.</P>

<P><B>א,יג</B>  [י] טֻמְאַת אֹהֶל--אֵינָהּ בִּשְׁאָר טֻמְאוֹת, אֵלָא בַּמֵּת בִּלְבָד:  וּבֵין שֶׁהֶאֱהִיל הָאָדָם אוֹ הַכְּלִי, אַפִלּוּ מַחַט שֶׁהֶאֱהִילָה עַל הַמֵּת, אוֹ שֶׁהֶאֱהִיל הַמֵּת עַל הָאָדָם אוֹ עַל הַכְּלִי, אוֹ שֶׁהָיָה הַמֵּת עִם הָאָדָם אוֹ עִם הַכֵּלִים תַּחַת אֹהֶל אֶחָד--הֲרֵי אֵלּוּ טְמֵאִים.  [יא] וְטֻמְאַת אֹהֶל הָאֲמוּרָה בְּכָל מָקוֹם--הוּא שֶׁתְּטַמֵּא אוֹתָהּ טֻמְאָה אֶת הָאָדָם אוֹ אֶת הַכֵּלִים, בְּאֶחָד מִשְּׁלוֹשָׁה דְּרָכִים אֵלּוּ.</P>

<P><B>א,יד</B>  אֶחָד הַבָּא כֻּלּוֹ לְאֹהֶל הַמֵּת, אוֹ הַבָּא מִקְצָתוֹ--הֲרֵי זֶה נִטְמָא בָּאֹהֶל:  אַפִלּוּ הִכְנִיס יָדוֹ, אוֹ רָאשֵׁי אֶצְבְּעוֹתָיו, אוֹ חֻטְמוֹ לְאֹהֶל הַמֵּת--הֲרֵי זֶה נִטְמָא כֻּלּוֹ.  נָגַע בַּמַּשְׁקוֹף, וְצֵרַף יָדוֹ עִם הַמַּשְׁקוֹף--נִטְמָא, וּכְאִלּוּ בָּא מִקְצָתוֹ.  נָגַע בָּאַסְקֻפָּה--מִטֶּפַח וּלְמַטָּן קָרוֹב לָאָרֶץ, טָהוֹר; וּמִטֶּפַח וּלְמַעְלָן, טָמֵא.  וְיֵרָאֶה לִי שֶׁדָּבָר זֶה, מִדִּבְרֵיהֶם.</P>

<P><B>א,טו</B>  [יב] אֶחָד הַמֵּת מִיִּשְׂרָאֵל, אוֹ מִן הַגּוֹיִים--מְטַמֵּא בַּמַּגָּע, וּבַמַּשָּׂא.  [יג] וְאֵין הַגּוֹי מְטַמֵּא, בָּאֹהֶל:  וְדָבָר זֶה, קַבָּלָה הוּא; וַהֲרֵי הוּא אוֹמֵר בְּמִלְחֶמֶת מִדְיָן "כֹּל נֹגֵעַ בֶּחָלָל" (במדבר לא,יט), וְלֹא הִזְכִּיר שָׁם אֹהֶל.</P>

<P><B>א,טז</B>  וְכֵן הַגּוֹי, אֵינוּ נַעֲשֶׂה טְמֵא מֵת; אֵלָא גּוֹי שֶׁנָּגַע בַּמֵּת, אוֹ נְשָׂאוֹ, אוֹ הֶאֱהִיל עָלָיו--הֲרֵי הוּא כְּמִי שֶׁלֹּא נָגַע:  לְמַה זֶה דּוֹמֶה, לַבְּהֵמָה שֶׁנָּגְעָה בַּמֵּת אוֹ הֶאֱהִילָה עַל הַמֵּת.  וְלֹא בְּטֻמְאַת מֵת בִּלְבָד, אֵלָא בְּכָל הַטֻּמְאוֹת כֻּלָּן--אֵין הַגּוֹיִים וְלֹא הַבְּהֵמָה מִטַּמֵּאִין בָּהֶן.  [יד] וּמִדִּבְרֵי סוֹפְרִים, שֶׁיְּהוּ הַגּוֹיִים כַּזָּבִין לְכָל דִּבְרֵיהֶן.  וְאֵין לָךְ בְּכָל מִינֵי נֶפֶשׁ חַיָּה מַה שֶׁמִּטַּמֵּא וְהוּא חַי, אוֹ מְטַמֵּא וְהוּא חַי--חוּץ מִן הָאָדָם בִּלְבָד:  וְהוּא, שֶׁיִּהְיֶה יִשְׂרְאֵלִי.</P>

<P><B>א,יז</B>  אֶחָד גָּדוֹל וְאֶחָד קָטָן--מִטַּמֵּאִין בְּכָל הַטֻּמְאוֹת, אַפִלּוּ בְּטֻמְאַת הַמֵּת:  שֶׁנֶּאֱמָר בָּהּ "וְאִישׁ אֲשֶׁר-יִטְמָא" (במדבר יט,כ)--אֶחָד הָאִישׁ, וְאֶחָד הַקָּטָן; שֶׁהֲרֵי הוּא אוֹמֵר שָׁם "וְעַל-כָּל-הַנְּפָשׁוֹת אֲשֶׁר הָיוּ-שָׁם" (ראה במדבר יט,יח).  אַפִלּוּ קָטָן בֶּן יוֹמוֹ שֶׁנָּגַע, אוֹ נָשָׂא, אוֹ הֶאֱהִיל הַמֵּת עָלָיו--נִטְמָא, וַהֲרֵי הוּא טְמֵא מֵת:  וְהוּא, שֶׁנֻּלַּד לְתִשְׁעָה; אֲבָל בֶּן שְׁמוֹנָה--הֲרֵי הוּא כְּאֶבֶן, וְאֵינוּ מְקַבֵּל טֻמְאָה.</P>

<P><B>א,יח</B>  [טו] הַמֵּת אֵינוּ מְטַמֵּא, עַד שֶׁתֵּצֵא נַפְשׁוֹ; אַפִלּוּ מְגֻיָּד, אוֹ גּוֹסֵס, אַפִלּוּ נִשְׁחֲטוּ בּוֹ שְׁנֵי הַסִּימָנִים--אֵינוּ מְטַמֵּא, עַד שֶׁתֵּצֵא נַפְשׁוֹ:  שֶׁנֶּאֱמָר "בְּנֶפֶשׁ הָאָדָם אֲשֶׁר-יָמוּת" (במדבר יט,יג).  נִשְׁבְּרָה מַפְרַקְתּוֹ וְרֹב בָּשָׂר עִמָּהּ, אוֹ שֶׁנִּקְרַע כַּדָּג מִגַּבּוֹ, אוֹ שֶׁהֻתַּז רֹאשׁוֹ, אוֹ שֶׁנֶּחְתַּךְ לִשְׁנֵי חֲלָקִים בְּבִטְנוֹ--הֲרֵי זֶה מְטַמֵּא, אַף עַל פִּי שֶׁעֲדַיִן הוּא מְרַפְרֵף בְּאֶחָד מֵאֵבָרָיו.
<BR> </P>

<H2>הִלְכּוֹת טֻמְאַת מֵת פֵּרֶק ב</H2>

<P><B>ב,א</B>  הַנֵּפֶל--אַף עַל פִּי שֶׁעֲדַיִן לֹא נִתְקַשְּׁרוּ אֵבָרָיו בְּגִידִין--מְטַמֵּא בַּמַּגָּע וּבַמַּשָּׂא וּבָאֹהֶל, כְּאָדָם גָּדוֹל שֶׁמֵּת:  שֶׁנֶּאֱמָר "הַנֹּגֵעַ בְּמֵת, לְכָל-נֶפֶשׁ אָדָם" (במדבר יט,יא).  וְכֵן כַּזַּיִת מִבְּשַׂר הַמֵּת, בֵּין לַח בֵּין יָבֵשׁ כַּחֶרֶס--מְטַמֵּא כְּמֵת שָׁלֵם.  וְהַנְּצָל כַּבָּשָׂר, וּמְטַמֵּא בְּכַזַּיִת.</P>

<P><B>ב,ב</B>  אֵיזֶה הוּא נְצָל, זֶה הַבָּשָׂר שֶׁנִּמּוֹחַ וְנַעֲשָׂה לֵחָה סְרוּחָה:  וְהוּא, שֶׁתִּקְרֹשׁ אוֹתָהּ הַלֵּחָה הַנִּמְצֵאת מִן הַמֵּת--שְׁאִם קָרְשָׁה, בַּיָּדוּעַ שְׁהִיא מִבְּשָׂרוֹ; וְאִם לֹא קָרְשָׁה, אֵינָהּ מְטַמְּאָה--שֶׁמֶּא כִּיחוֹ וְנִיעוֹ הוּא.</P>

<P><B>ב,ג</B>  [ב] אַף עַל פִּי שֶׁהַשֵּׁעוּרִין כֻּלָּן, הֲלָכָה לְמֹשֶׁה מִסִּינַי הֶן, אָמְרוּ חֲכָמִים תְּחִלַּת בְּרִיָּתוֹ שֶׁלָּאָדָם כַּזַּיִת, וּלְפִיכָּךְ שֵׁעוּר טֻמְאַת בְּשָׂרוֹ כַּזַּיִת.</P>

<P><B>ב,ד</B>  [ג] אֵבֶר שֶׁנֶּחְתַּךְ מִן הָאָדָם הַחַי--הֲרֵי הוּא כְּמֵת שָׁלֵם, מְטַמֵּא בַּמַּגָּע וּבַמַּשָּׂא וּבָאֹהֶל, אַפִלּוּ אֵבֶר קָטָן, שֶׁלְּקָטָן בֶּן יוֹמוֹ:  שֶׁהָאֵבָרִים--אֵין לָהֶן שֵׁעוּר, שֶׁנֶּאֱמָר "וְכֹל אֲשֶׁר-יִגַּע עַל-פְּנֵי הַשָּׂדֶה, בַּחֲלַל-חֶרֶב" (במדבר יט,טז), וְהַדָּבָר יָדוּעַ שֶׁדִּין חֲלַל חֶרֶב, כְּדִין חֲלַל אֶבֶן אוֹ חֲלַל שְׁאָר דְּבָרִים; וּמִפִּי הַשְּׁמוּעָה לָמְדוּ שֶׁלֹּא בָא זֶה, אֵלָא לְטַמֵּא נוֹגֵעַ בָּאֵבֶר שֶׁפְּלָטַתּוּ הַחֶרֶב.</P>

<P><B>ב,ה</B>  בַּמֶּה דְּבָרִים אֲמוּרִים, בְּשֶׁהָיָה הָאֵבֶר שָׁלֵם כִּבְרִיָּתוֹ, בָּשָׂר וְגִידִים וַעֲצָמוֹת--שֶׁנֶּאֱמָר "אוֹ-בְעֶצֶם אָדָם" (במדבר יט,טז), עֶצֶם שְׁהוּא כְּאָדָם:  מַה אָדָם, בָּשָׂר וְגִידִים וַעֲצָמוֹת--אַף אֵבֶר מִן הַחַי, עַד שֶׁיִּהְיֶה כִּבְרִיָּתוֹ בָּשָׂר וְגִידִים וַעֲצָמוֹת.  אֲבָל הַכִּלְיָה וְהַלָּשׁוֹן וְכַיּוֹצֶא בָּהֶן--אַף עַל פִּי שְׁהֶן אֵבֶר בִּפְנֵי עַצְמָן--הוֹאִיל וְאֵין בָּהֶן עֶצֶם, הֲרֵי הֶן כִּשְׁאָר הַבָּשָׂר.</P>

<P><B>ב,ו</B>  חָסֵר מִן הָעֶצֶם שֶׁלְּאֵבֶר, כָּל שְׁהוּא--הֲרֵי הָאֵבֶר כֻּלּוֹ טָהוֹר.  חָסֵר מִבְּשָׂרוֹ--אִם נִשְׁאַר עָלָיו בָּשָׂר שֶׁרָאוּי לַעֲלוֹת בּוֹ אֲרוּכָה בַּחַי, וְיִתְרַפֵּא וְיִשְׁלַם--הֲרֵי זֶה מְטַמֵּא בַּמַּגָּע וּבַמַּשָּׂא וּבָאֹהֶל; וְאִם לָאו--מְטַמֵּא בַּמַּגָּע וּבַמַּשָּׂא, וְאֵינוּ מְטַמֵּא בָּאֹהֶל.  וּבָשָׂר הַפּוֹרֵשׁ מִן הַחַי, טָהוֹר; וְכֵן עֶצֶם בְּלֹא בָּשָׂר הַפּוֹרֵשׁ מִן הַחַי, טָהוֹר.</P>

<P><B>ב,ז</B>  [ד] אֵבֶר הַפּוֹרֵשׁ מִן הַמֵּת, מְטַמֵּא בַּמַּגָּע וּבַמַּשָּׂא וּבָאֹהֶל כַּמֵּת:  וְהוּא שֶׁיִּהְיֶה שָׁלֵם כִּבְרִיָּתוֹ, בָּשָׂר וְגִידִים וַעֲצָמוֹת.  חָסֵר עַצְמוֹ--אִם נִשְׁאַר עָלָיו בָּשָׂר כַּזַּיִת, מְטַמֵּא כְּמֵת שָׁלֵם.  חָסֵר הַבָּשָׂר--אִם נִשְׁאַר עָלָיו כְּדֵי לַעֲלוֹת אֲרוּכָה בַּחַי, מְטַמֵּא כְּמֵת שָׁלֵם; וְאִם לָאו, הֲרֵי הוּא כִּשְׁאָר עַצְמוֹת הַמֵּתִים שְׁאֵין עֲלֵיהֶן בָּשָׂר.</P>

<P><B>ב,ח</B>  [ה] מוֹחַ שֶׁבְּתוֹךְ הָעֶצֶם, הֲרֵי הוּא מַעֲלֶה אֲרוּכָה מִבַּחוּץ.  לְפִיכָּךְ קֻלִּית הַמֵּת, וְהוּא הָעֶצֶם הַסָּתוּם מִשְּׁנֵי קְצוֹתָיו--אִם יֵשׁ בְּתוֹכָהּ מוֹחַ כְּדֵי לַעֲלוֹת אֲרוּכָה, הֲרֵי זֶה כְּמֵת שָׁלֵם; הָיָה בָּהּ מוֹחַ הַמִּתְנַדְנֵד--אִם יֵשׁ בּוֹ כַּזַּיִת, הֲרֵי זוֹ מְטַמְּאָה בָּאֹהֶל.  אַף עַל פִּי שֶׁהָעֶצֶם סָתוּם מִכָּל צְדָדָיו, טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת כְּמוֹ שֶׁיִּתְבָּאַר:  שֶׁהַמּוֹחַ, כְּבָשָׂר לְכָל דָּבָר.</P>

<P><B>ב,ט</B>  [ו] הָאֵבֶר וְהַבָּשָׂר הַמְּדֻלְדָּלִין בָּאָדָם--אַף עַל פִּי שְׁאֵין יְכוּלִין לַחְזֹר וְלִחְיוֹת, טְהוֹרִין.  מֵת הָאָדָם, הֲרֵי הַבָּשָׂר טָהוֹר; וְהָאֵבֶר מְטַמֵּא מִשּׁוֹם אֵבֶר מִן הַחַי, וְאֵינוּ מְטַמֵּא מִשּׁוֹם אֵבֶר מִן הַמֵּת.</P>

<P><B>ב,י</B>  מַה בֵּין אֵבֶר מִן הַחַי, לְאֵבֶר מִן הַמֵּת:  אֵבֶר מִן הַחַי--בָּשָׂר הַפּוֹרֵשׁ מִמֶּנּוּ וְעֶצֶם הַפּוֹרֵשׁ מִמֶּנּוּ, טְהוֹרִין.  וְאֵבֶר מִן הַמֵּת--בָּשָׂר הַפּוֹרֵשׁ מִמֶּנּוּ וְעֶצֶם הַפּוֹרֵשׁ מִמֶּנּוּ, כְּפוֹרְשִׁין מִן הַמֵּת הַשָּׁלֵם; וּמְטַמְּאִין בְּשֵׁעוּרָן.  [ז] וּבֵין אֵבֶר מִן הַחַי, בֵּין אֵבֶר מִן הַמֵּת--אֵין לָהֶן שֵׁעוּר.</P>

<P><B>ב,יא</B>  אָמְרוּ חֲכָמִים, מָאתַיִם שְׁמוֹנָה וְאַרְבָּעִים אֵבָרִים יֵשׁ בָּאִישׁ, כָּל אֶחָד וְאֶחָד מֵהֶן בָּשָׂר וְגִידִים וְעֶצֶם; וְאֵין הַשִּׁנַּיִם מִן הַמִּנְיָן.  וּבָאִשָּׁה, מָאתַיִם וְאֶחָד וַחֲמִשִּׁים.  כָּל אֵבֶר מֵהֶן שֶׁפֵּרַשׁ כִּבְרִיָּתוֹ, בֵּין מִן הַחַי בֵּין מִן הַמֵּת--מְטַמֵּא בַּמַּגָּע וּבַמַּשָּׂא וּבָאֹהֶל:  חוּץ מִשְּׁלוֹשָׁה אֵבָרִים יְתֵרוֹת שֶׁבָּאִשָּׁה, שְׁאֵינָן מְטַמְּאִין בָּאֹהֶל.</P>

<P><B>ב,יב</B>  וְכֵן אֶצְבָּע יְתֵרָה שֶׁיֵּשׁ בָּהּ עֶצֶם, וְאֵין בָּהּ צִפֹּרֶן--אִם נִסְפֶּרֶת, עוֹלָה לְמִנְיַן רֹב הָאֵבָרִים.  וְאִם אֵינָהּ נִסְפֶּרֶת--מְטַמְּאָה בַּמַּגָּע וּבַמַּשָּׂא, וְאֵינָהּ מְטַמְּאָה בָּאֹהֶל; וְטֻמְאָתָהּ מִדִּבְרֵיהֶם.  וְאִם הָיָה בָּהּ צִפֹּרֶן, הֲרֵי הִיא כִּשְׁאָר הָאֵבָרִים.</P>

<P><B>ב,יג</B>  וּמִפְּנֵי מַה גָּזְרוּ טֻמְאָה עַל אֶצְבָּע שְׁאֵינָהּ נִסְפֶּרֶת, גְּזֵרָה מִשּׁוֹם הַנִּסְפֶּרֶת.  וְלָמָּה לֹא טִמְּאוּהָ בָּאֹהֶל:  עָשׂוּ לָהּ הֶכֵּר, כְּדֵי לְהוֹדִיעַ שֶׁטֻּמְאָתָהּ מִדִּבְרֵיהֶם מִשּׁוֹם גְּזֵרָה--כְּדֵי שֶׁלֹּא יִשְׂרְפוּ עַל טֻמְאָתָהּ, תְּרוּמָה וּקְדָשִׁים.</P>

<P><B>ב,יד</B>  [ח] עַצְמוֹת הַמֵּת שְׁאֵין עֲלֵיהֶן בָּשָׂר--אִם נִכֶּרֶת בָּהֶן צוּרַת עַצְמוֹת הָאָדָם, הֲרֵי אֵלּוּ מְטַמְּאִין בַּמַּגָּע וּבַמַּשָּׂא וּבָאֹהֶל כְּמֵת שָׁלֵם:  שֶׁאֲנִי קוֹרֶא בָּהֶן "עֶצֶם אָדָם" (במדבר יט,טז).  וְאֵלּוּ הֶן הָעֲצָמוֹת שְׁהֶן מְטַמְּאִין כַּמֵּת--הַשִּׁדְרָה, וְהַגֻּלְגֹּלֶת, וְרֹב בִּנְיָנוֹ, וְרֹב מִנְיָנוֹ.</P>

<P><B>ב,טו</B>  הַשִּׁדְרָה כֵּיצַד:  שִׁדְרָה שְׁהִיא שְׁלֵמָה, הֲרֵי הִיא כְּמֵת שָׁלֵם; וְאִם חֲסֵרָה אַפִלּוּ חֻלְיָה אַחַת מִשְּׁמוֹנֶה עֶשְׂרֵה חֻלְיוֹת, הֲרֵי הִיא כִּשְׁאָר הָעֲצָמוֹת.</P>

<P><B>ב,טז</B>  הַגֻּלְגֹּלֶת כֵּיצַד:  גֻּלְגֹּלֶת שְׁהִיא שְׁלֵמָה, הֲרֵי הִיא כַּמֵּת; וְאִם חֲסֵרָה כַּסֶּלַע, הֲרֵי הִיא כִּשְׁאָר הָעֲצָמוֹת.  הָיוּ בָּהּ נְקָבִים קְטַנִּים, כֻּלָּן מִצְטָרְפִין לְכַסֶּלַע.</P>

<P><B>ב,יז</B>  כָּל בִּנְיָנוֹ שֶׁלָּאָדָם--הוּא שְׁתֵּי הַשּׁוֹקַיִם, וְהַיְּרֵכַיִם, וְהַצְּלָעוֹת, וְהַשִּׁדְרָה.  וְרֹב בִּנְיָנוֹ שֶׁלַּמֵּת, הֲרֵי הוּא כְּמֵת שָׁלֵם; כֵּיצַד, כְּגוֹן שְׁתֵּי שׁוֹקָיו וְיָרֵךְ אַחַת.  וְאִם חָסֵר רֹב בִּנְיָנוֹ כָּל שְׁהוּא, הֲרֵי הֶן כִּשְׁאָר הָעֲצָמוֹת.</P>

<P><B>ב,יח</B>  רֹב מִנְיָנוֹ כֵּיצַד:  רֹב מִנְיַן עַצְמוֹת הַמֵּת כְּגוֹן שֶׁהָיוּ מֵאָה חֲמִשָּׁה וְעֶשְׂרִים עֶצֶם--הֲרֵי אֵלּוּ כְּמֵת שָׁלֵם; הָיוּ מֵאָה אַרְבָּעָה וְעֶשְׂרִים, הֲרֵי הֶן כִּשְׁאָר הָעֲצָמוֹת.  אַף עַל פִּי שֶׁהָיָה אָדָם זֶה יָתֵר בָּאֵבָרָיו, אוֹ חָסֵר בָּאֵבָרָיו--אֵין מַשְׁגִּיחִין אֵלָא עַל מִנְיַן רֹב כָּל אָדָם:  אֵלָא אִם כֵּן הָיְתָה אֶצְבָּע שֶׁיֵּשׁ בָּהּ צִפֹּרֶן, אוֹ שֶׁהָיְתָה נִסְפֶּרֶת עַל גַּב הַיָּד--שְׁהִיא עוֹלָה לַמִּנְיָן, כְּמוֹ שֶׁבֵּאַרְנוּ.</P>

<P><B>ב,יט</B>  [ט] שְׁאָר עַצְמוֹת הַמֵּת שְׁאֵין בָּהֶן רֹב מִנְיָן, וְלֹא רֹב בִּנְיָן, וְלֹא שִׁדְרָה שְׁלֵמָה, וְלֹא גֻּלְגֹּלֶת שְׁלֵמָה--אִם הָיָה בָּהֶן רֹבַע הַקַּב, הֲרֵי אֵלּוּ מְטַמְּאִין כַּמֵּת בַּמַּגָּע וּבַמַּשָּׂא וּבָאֹהֶל; הָיוּ פָּחוּת מֵרֹבַע, אַפִלּוּ עֶצֶם כַּשְּׂעוֹרָה--מְטַמֵּא בַּמַּגָּע וּבַמַּשָּׂא, וְאֵינוּ מְטַמֵּא בָּאֹהֶל.  [י] הָיָה עֶצֶם אֶחָד--אַפִלּוּ יֵשׁ בּוֹ רֹבַע--הֲרֵי זֶה מְטַמֵּא בַּמַּגָּע וּבַמַּשָּׂא, וְאֵינוּ מְטַמֵּא בָּאֹהֶל.</P>

<P><B>ב,כ</B>  טֻמְאַת עֶצֶם אֶחָד, הֲלָכָה הִיא מִפִּי הַקַּבָּלָה:  לְפִי שֶׁנֶּאֱמָר "וְכָל הַנֹּגֵעַ, בַּעֶצֶם" (ראה במדבר יט,יח)--לָמְדוּ מִפִּי הַשְּׁמוּעָה אַפִלּוּ עֶצֶם כַּשְּׂעוֹרָה, מְטַמֵּא בַּמַּגָּע וּבַמַּשָּׂא; וּלְפִי שֶׁטֻּמְאָתוֹ הֲלָכָה--הֲרֵי הוּא דִּין תּוֹרָה, לֹא מִדִּבְרֵי סוֹפְרִים.</P>

<P><B>ב,כא</B>  [יא] מֵת שֶׁהִרְקִיבוּ עַצְמוֹתָיו בַּקֶּבֶר, וְנַעֲשׂוּ רָקָב--מְלוֹא חָפְנַיִם מֵאוֹתוֹ רָקָב, מְטַמֵּא בַּמַּשָּׂא וּבָאֹהֶל כַּמֵּת.  וְאֵינוּ מְטַמֵּא בַּמַּגָּע--לְפִי שְׁאֵי אִפְשָׁר לִגַּע בְּכֻלּוֹ, שֶׁהֲרֵי אֵינוּ גּוּף אֶחָד; וְאַפִלּוּ גִּבְּלוֹ בַּמַּיִם, אֵינוּ חִבּוּר.</P>

<P><B>ב,כב</B>  [יב] דַּם הַמֵּת, מְטַמֵּא כַּמֵּת בַּמַּגָּע וּבַמַּשָּׂא וּבָאֹהֶל--שֶׁנֶּאֱמָר "בְּנֶפֶשׁ הָאָדָם" (במדבר יט,יג), וְנֶאֱמָר "כִּי הַדָּם, הוּא הַנָּפֶשׁ" (דברים יב,כג).  וְכַמָּה שֵׁעוּרוֹ, רְבִיעִית.  וְאַפִלּוּ תַּמְצִית הַדָּם--כָּל זְמָן שֶׁיֵּשׁ בּוֹ אֲדַמְדֻמִּית, מְטַמֵּא בָּאֹהֶל כַּמֵּת.</P>

<P><B>ב,כג</B>  [יג] דַּם הַחַי, אַפִלּוּ דַּם נְחִירָה--הֲרֵי זֶה טָהוֹר, כָּל זְמָן שְׁהוּא חַי.  נִתְעָרַב הַדָּם שֶׁיָּצָא מִמֶּנּוּ בָּאַחֲרוֹנָה סָמוּךְ לַמִּיתָה, עִם הַדָּם שֶׁיָּצָא מִמֶּנּוּ אַחַר שֶׁמֵּת, וְכָל הַתַּעֲרֹבֶת רְבִיעִית, וְאֵין יָדוּעַ כַּמָּה יָצָא מֵחַיִּים וְכַמָּה יָצָא אַחַר מִיתָה--אַפִלּוּ חֲצִי רְבִיעִית מֵחַיִּים, וְחֶצְיָהּ אַחַר מִיתָה--הֲרֵי זֶה נִקְרָא דַּם תְּבוּסָה, וּמְטַמֵּא בַּמַּגָּע וּבַמַּשָּׂא וּבָאֹהֶל:  אֵלָא שֶׁטֻּמְאָתוֹ, מִדִּבְרֵי סוֹפְרִים.</P>

<P><B>ב,כד</B>  [יד] הָרוּג שֶׁהָיָה מֻטָּל עַל הַמִּטָּה, וְדָמוֹ מְנַטֵּף כִּשְׁהוּא חַי וְיוֹרֵד לְגֻמָּה, וּמֵת וַהֲרֵי הַדָּם מְנַטֵּף אַחַר מוֹתוֹ וְיוֹרֵד לְאוֹתָהּ גֻּמָּה--הֲרֵי כָּל הַדָּם שֶׁבָּהּ טָהוֹר:  שֶׁטִּפָּה טִפָּה רִאשׁוֹנָה רִאשׁוֹנָה, בָּטְלָה בְּדָם שֶׁיָּצָא מֵחַיִּים.</P>

<P><B>ב,כה</B>  יָצָא מִמֶּנּוּ רְבִיעִית דָּם בִּלְבָד, וּסְפֵק כֻּלָּהּ מֵחַיִּים סְפֵק כֻּלָּהּ לְאַחַר מִיתָה--הֲרֵי זוֹ סְפֵק טֻמְאָה, כִּשְׁאָר הַסְּפֵקוֹת; וְהַנּוֹגֵעַ בָּהּ בִּרְשׁוּת הַיָּחִיד טָמֵא, בִּרְשׁוּת הָרַבִּים טָהוֹר, כְּמוֹ שֶׁיִּתְבָּאַר בִּמְקוֹמוֹ.</P>

<P><B>ב,כו</B>  [טו] הַקֶּבֶר--כָּל זְמָן שֶׁהַטֻּמְאָה בְּתוֹכוֹ, מְטַמֵּא בַּמַּגָּע וּבָאֹהֶל כַּמֵּת, דִּין תּוֹרָה, שֶׁנֶּאֱמָר "אוֹ בְמֵת, אוֹ-בְעֶצֶם אָדָם, אוֹ בְקָבֶר" (במדבר יט,טז); וְאֶחָד הַנּוֹגֵעַ בְּגַגּוֹ שֶׁלַּקֶּבֶר, אוֹ הַנּוֹגֵעַ בְּכוֹתָלָיו:  וְהוּא שֶׁיִּהְיֶה בָּנוּי וְסָתוּם, וְאַחַר כָּךְ יִהְיֶה כֻּלּוֹ מְטַמֵּא בַּמַּגָּע וּבָאֹהֶל.</P>

<P><B>ב,כז</B>  אֲבָל הַמַּעְמִיד כֵּלִים אוֹ אֲבָנִים וְכַיּוֹצֶא בָּהֶן בְּצִדֵּי הַמֵּת, וְכִסָּה עָלָיו מִלְמַעְלָה בְּכֵלִים אוֹ בַּאֲבָנִים וְכַיּוֹצֶא בָּהֶן--זֶה הַכְּסוּי הַמֻּטָּל מִלְמַעְלָה, נִקְרָא גּוֹלָל; וְאֵלּוּ הַצְּדָדִין הַמַּעְמִידִין אֶת הַגּוֹלָל שְׁהוּא נִשְׁעָן עֲלֵיהֶן, נִקְרָאִין דֹּפֶק.  וּשְׁנֵיהֶן, הַגּוֹלָל אוֹ הַדֹּפֶק--מְטַמְּאִין בַּמַּגָּע וּבָאֹהֶל כַּקֶּבֶר, וְטֻמְאָתָן מִדִּבְרֵי סוֹפְרִים; וְאֵינָן מְטַמְּאִין בַּמַּשָּׂא.</P>

<P><B>ב,כח</B>  לְפִיכָּךְ אִם גָּרַר אֶת הַגּוֹלָל בַּחֲבָלִים עַד שֶׁכִּסָּה בּוֹ הַמֵּת, אוֹ גְּרָרוֹ וּשְׁמָטוֹ מֵעַל הַמֵּת, אוֹ שֶׁגָּרַר הַדֹּפֶק עַד שֶׁהִעְמִיד עָלָיו הַגּוֹלָל, אוֹ שְׁמָטוֹ בַּחֲבָלִים מִתַּחַת הַגּוֹלָל--הֲרֵי זֶה טָהוֹר; וּדְבָרִים שֶׁסּוֹמְכִין אֶת הַדֹּפֶק, וְהֶן הַנִּקְרָאִין דֹּפֶק דֻּפְקִין--הֲרֵי הֶן טְהוֹרִין.</P>

<P><B>ב,כט</B>  [טז] שָׂדֶה שֶׁנֶּחְרַשׁ בָּהּ הַקֶּבֶר, וְאָבְדוּ עַצְמוֹת הַמֵּת בַּעֲפָרָהּ--הִיא הַנִּקְרֵאת בֵּית הַפְּרָס.  וַעֲפָרָהּ מְטַמֵּא בַּמַּגָּע וּבַמַּשָּׂא, שֶׁמֶּא יֵשׁ בּוֹ עֶצֶם כַּשְּׂעוֹרָה; וְאֵינָהּ מְטַמְּאָה בָּאֹהֶל.  וְכֵן כָּל אַרְצוֹת הָעַמִּים--עֲפָרָן מְטַמֵּא בַּמַּגָּע וּבַמַּשָּׂא, מִפְּנֵי הָעֲצָמוֹת שְׁאֵין נִזְהָרִין בָּהֶן; וְטֻמְאַת בֵּית הַפְּרָס וְאֶרֶץ הָעַמִּים, מִדִּבְרֵי סוֹפְרִים כְּמוֹ שֶׁיִּתְבָּאַר.
<BR> </P>

<H2>הִלְכּוֹת טֻמְאַת מֵת פֵּרֶק ג</H2>

<P><B>ג,א</B>  אֵלּוּ מְטַמְּאִין בַּמַּגָּע וּבַמַּשָּׂא וּבָאֹהֶל--הַמֵּת, אַפִלּוּ נֵפֶל שֶׁלֹּא נִתְקַשְּׁרוּ אֵבָרָיו בְּגִידִין, וְכַזַּיִת מִבְּשַׂר הַמֵּת, וְכַזַּיִת נְצָל, וְאֵבֶר מִן הַחַי וְאֵבֶר מִן הַמֵּת שֶׁיֵּשׁ עֲלֵיהֶן בָּשָׂר כָּרָאוּי, וְהַשִּׁדְרָה, וְהַגֻּלְגֹּלֶת, וְרֹב בִּנְיָנוֹ, וְרֹב מִנְיָנוֹ, וְרֹבַע עֲצָמוֹת מִכָּל מָקוֹם אַף עַל פִּי שְׁאֵין בָּהֶן לֹא רֹב בִּנְיָן וְלֹא רֹב מִנְיָן, וּרְבִיעִית דָּם, וּרְבִיעִית דַּם תְּבוּסָה:  הַכֹּל שְׁתֵּים עֶשְׂרֵה.</P>

<P><B>ג,ב</B>  וְאֵלּוּ מְטַמְּאִין בַּמַּגָּע וּבַמַּשָּׂא, וְאֵין מְטַמְּאִין בָּאֹהֶל--אֵבֶר מִן הַחַי שֶׁחָסֵר בְּשָׂרוֹ, וְאֵבֶר מִן הַמֵּת שֶׁחָסֵר בְּשָׂרוֹ אוֹ עַצְמוֹ, וְהַשִּׁדְרָה שֶׁחֲסֵרָה וְאֵין בָּהּ רֹבַע עֲצָמוֹת, וְהַגֻּלְגֹּלֶת שֶׁחֲסֵרָה וְאֵין בָּהּ רֹבַע עֲצָמוֹת, וְעֶצֶם אֶחָד אַפִלּוּ כַּשְּׂעוֹרָה, וְאֶרֶץ הָעַמִּים, וּבֵית הַפְּרָס:  הַכֹּל שִׁבְעָה.</P>

<P><B>ג,ג</B>  הַגּוֹלָל וְהַדֹּפֶק--מְטַמְּאִין בַּמַּגָּע וּבָאֹהֶל כַּקֶּבֶר, וְאֵינָן מְטַמְּאִין בַּמַּשָּׂא.  הָרָקָב--מְטַמֵּא בָּאֹהֶל וּבַמַּשָּׂא, וְאֵינוּ מְטַמֵּא בַּמַּגָּע.</P>

<P><B>ג,ד</B>  טֻמְאַת רֹבַע עֲצָמוֹת בָּאֹהֶל, וְטֻמְאַת רְבִיעִית דָּם, וְטֻמְאַת אֵבֶר שְׁאֵין עָלָיו בָּשָׂר כָּרָאוּי בֵּין מִן הַמֵּת בֵּין מִן הַחַי--יֵרָאֶה לִי שֶׁכֻּלָּן, טֻמְאָתָן אֵינָהּ דִּין תּוֹרָה:  שֶׁהֲרֵי אֵין הַנָּזִיר מְגַלֵּחַ עֲלֵיהֶן, כְּמוֹ שֶׁבֵּאַרְנוּ בִּנְזִירוּת; וְאֵין חַיָּבִין עֲלֵיהֶן עַל בִּיאַת הַמִּקְדָּשׁ, וְכָל הַטָּמֵא בְּטֻמְאָה שֶׁלַּתּוֹרָה חַיָּב עַל בִּיאַת הַמִּקְדָּשׁ.  לְפִיכָּךְ אֲנִי אוֹמֵר שֶׁכָּל טֻמְאָה מִן הַמֵּת שְׁאֵין הַנָּזִיר מְגַלֵּחַ עָלֶיהָ, אֵינָהּ דִּין תּוֹרָה.</P>

<P><B>ג,ה</B>  [ד] אֵין רְקַב הַמֵּת מְטַמֵּא--עַד שֶׁיִּקָּבֵר עָרֹם, בְּאָרוֹן שֶׁלְּשַׁיִשׁ אוֹ שֶׁלִּזְכוֹכִית וְכַיּוֹצֶא בָּהֶן, וְיִהְיֶה כֻּלּוֹ שָׁלֵם:  חָסֵר מִמֶּנּוּ אֵבֶר, אוֹ שֶׁנִּקְבַּר בִּכְסוּתוֹ, אוֹ בְּאָרוֹן שֶׁלְּעֵץ אוֹ שֶׁלְּמַתֶּכֶת--אֵין רְקָבוֹ טָמֵא, מִפְּנֵי שֶׁרְקַב הַכְּסוּת אוֹ רְקַב הָעֵץ אוֹ חֲלוּדַת הַמַּתֶּכֶת תִּתְעָרַב בָּרָקָב בַּהֲוִיָּתוֹ.  וְרָקָב הַמְּטַמֵּא שֶׁנִּתְעָרַב בּוֹ עָפָר כָּל שְׁהוּא, הֲרֵי הוּא בְּטֻמְאָתוֹ.  וְלֹא אָמְרוּ רָקָב, אֵלָא לַמֵּת בִּלְבָד; אֲבָל הָרוּג, אֵין לוֹ רָקָב.</P>

<P><B>ג,ו</B>  [ה] קָבְרוּ שְׁנֵי מֵתִים כְּאֶחָד, אוֹ שֶׁגָּזְזוּ שְׁעָרוֹ אוֹ צִפָּרְנָיו וּקְבָרוּם עִמּוֹ, אוֹ שֶׁקָּבְרוּ אִשָּׁה עֻבְרָה וְעֻבְרָהּ בְּמֵעֶיהָ--אֵין לָהֶן רָקָב.  [ו] טָחַן הַמֵּת עַד שֶׁנַּעֲשָׂה רָקָב, אֵינוּ מְטַמֵּא--עַד שֶׁיַּרְקִיב מֵאֵלָיו.  [ז] טְחָנוֹ כֻּלּוֹ, וְהִנִּיחוֹ עַד שֶׁהִרְקִיב, אוֹ שֶׁהִרְקִיב מִקְצָתוֹ כִּשְׁהוּא חַי, וּמֵת וְהִרְקִיב כֻּלּוֹ--הֲרֵי זֶה סָפֵק; וְאִם נִטְמָא לִמְלוֹא חָפְנַיִם מֵרָקָב זֶה, הֲרֵי זֶה טָמֵא בְּסָפֵק.</P>

<P><B>ג,ז</B>  [ח] מְלוֹא חָפְנַיִם וְעוֹד מֵעָפָר הַנִּמְצָא תַּחַת הַמֵּת, אוֹ מֵעָפָר הַנִּמְצָא בַּקֶּבֶר, וְאֵין יָדוּעַ מַה טִיבוֹ, אִם הוּא רָקָב שֶׁמְּטַמֵּא בָּאֹהֶל, אוֹ אֵינוּ אֵלָא עָפָר שֶׁנִּתְלַכְלַךְ בִּנְצָל הַמֵּת וְדָמוֹ--הֲרֵי זֶה מְטַמֵּא בַּמַּשָּׂא וּבָאֹהֶל:  שֶׁהֲרֵי יֵשׁ בִּמְלוֹא חָפְנַיִם וְעוֹד, מְלוֹא חָפְנַיִם רָקָב.  וְיֵרָאֶה לִי שֶׁאַף טֻמְאָה זוֹ, מִדִּבְרֵי סוֹפְרִים.</P>

<P><B>ג,ח</B>  [ט] הַמֵּת שֶׁנִּשְׂרַף, וְשִׁלְדּוֹ קַיֶּמֶת, וְהִיא הַשִּׁדְרָה וְהַצְּלָעוֹת--הֲרֵי זֶה מְטַמֵּא כְּמֵת שָׁלֵם, וְאֵין צָרִיךְ לוֹמַר אִם נֶחְרַךְ; אֲבָל אִם נִשְׂרַף עַד שֶׁנִּתְבַּלְבְּלָה צוּרַת תַּבְנִיתוֹ, טָהוֹר.  וְכֵן שָׁפִיר מְרֻקָּם שֶׁטְּרָפוֹ בַּמַּיִם--טָהוֹר, שֶׁהֲרֵי נִתְבַּלְבְּלָה צוּרָתוֹ.</P>

<P><B>ג,ט</B>  [י] בְּשַׂר הַמֵּת שֶׁנִּפְרַךְ וְנַעֲשָׂה כְּקֶמַח, טָהוֹר; וְכֵן אֵפֶר הַשְּׂרוּפִין, טָהוֹר.  וְכֵן הַתּוֹלָעִים הַנֶּהֱוִין מִבְּשַׂר הַמֵּת, בֵּין חַיִּים בֵּין מֵתִים--טְהוֹרִין.  וּכְבָר בֵּאַרְנוּ שֶׁהַמּוֹחַ כְּבָשָׂר בְּכָל מָקוֹם--בֵּין בְּמֵת, בֵּין בִּנְבֵלָה וְשֶׁרֶץ.</P>

<P><B>ג,י</B>  [יא] עוֹר הָאָדָם כִּבְשָׂרוֹ.  וְאִם עִבְּדוֹ כָּל צָרְכּוֹ, אוֹ הִלַּךְ בּוֹ כְּדֵי עַבְדָה--הֲרֵי זֶה טָהוֹר, מִן הַתּוֹרָה; אֲבָל מִדִּבְרֵיהֶם, מְטַמֵּא בְּכַזַּיִת כִּבְשַׂר הַמֵּת--גְּזֵרָה, שֶׁלֹּא לְהַרְגִּיל בְּנֵי אָדָם לְעַבַּד עוֹרוֹת הָאָדָם וְיִשְׁתַּמְּשׁוּ בָּהֶן.</P>

<P><B>ג,יא</B>  [יב] עוֹר הַבָּא כְּנֶגֶד פָּנָיו שֶׁלְּאָדָם כְּשֶׁיִּוָּלֵד--בֵּין שֶׁהָיָה חַי וְאִמּוֹ חַיָּה, בֵּין שֶׁנֻּלַּד מֵת וְאִמּוֹ מֵתָה--הֲרֵי זֶה טָהוֹר, מִפְּנֵי שְׁהוּא כְּמוֹ פֶּרֶשׁ אוֹ צוֹאָה וְקִיא וְכַיּוֹצֶא בָּהֶן.</P>

<P><B>ג,יב</B>  [יג] כָּל שֶׁבַּמֵּת, טָמֵא--חוּץ מִן הַשִּׁנַּיִם וְהַשֵּׂעָר וְהַצִּפֹּרֶן, הוֹאִיל וְגִזְעָן מַחְלִיף; וּבְשָׁעַת חִבּוּרָן, הַכֹּל טָמֵא.  כֵּיצַד:  הַמֵּת בַּחוּץ, וּשְׂעָרוֹ בְּתוֹךְ הַבַּיִת--נִטְמָא כָּל אֲשֶׁר בַּבַּיִת; וְכֵן הַנּוֹגֵעַ בִּשְׂעָרוֹ אוֹ בְּשִׁנָּיו אוֹ בְּצִפָּרְנָיו, כִּשְׁהֶן מְחֻבָּרִין--נִטְמָא.</P>

<P><B>ג,יג</B>  שְׂעָרוֹ הָעוֹמֵד לְהִגָּזֵז, וְצִפָּרְנוֹ הָעוֹמֵד לְהִנָּטֵל--הוֹאִיל וְהֶן עוֹמְדִין לְהִנָּטֵל, יֵשׁ בָּהֶן סָפֵק; לְפִיכָּךְ הַנּוֹגֵעַ בָּהֶן, הֲרֵי הוּא סְפֵק טָמֵא.</P>

<P><B>ג,יד</B>  כָּל מַשְׁקֶה הַיּוֹצֶא מִן הַמֵּת, טָהוֹר--חוּץ מִדָּמוֹ; וְכָל מַרְאֵה דָּמִים מִן הַמֵּת--טָמֵא, כְּמוֹ שֶׁבֵּאַרְנוּ.  וּמִפְּנֵי מַה לֹא גָזְרוּ עַל מַשְׁקֵה הַמֵּת, כְּדֶרֶךְ שֶׁגָּזְרוּ עַל מַשְׁקִין הַיּוֹצְאִין מִכָּל הַטְּמֵאִין:  מִפְּנֵי שֶׁהַמֵּת--הַכֹּל בְּדֵלִין מִמֶּנּוּ, לֹא גָזְרוּ עַל מַשְׁקָיו.</P>

<P><B>ג,טו</B>  [יד] כָּבֵד שֶׁנִּמּוֹחָה--מְטַמְּאָה בִּרְבִיעִית, מִפְּנֵי שְׁהִיא כְּדָם קוֹפֶה.  דַּם קָטָן, שֶׁיָּצָא כֻּלּוֹ--אִם אֵין בּוֹ רְבִיעִית--טָהוֹר, אַף עַל פִּי שְׁהוּא כָּל דָּם שֶׁבּוֹ.</P>

<P><B>ג,טז</B>  [טו] וְאֵלּוּ, אִם חָסְרוּ כָּל שְׁהוּא, טְהוֹרִין--רְבִיעִית דָּם, וְעֶצֶם כַּשְּׂעוֹרָה, וְכַזַּיִת בָּשָׂר, וְכַזַּיִת נְצָל, וּמְלוֹא חָפְנַיִם רָקָב, וְאֵבֶר מִן הַחַי שֶׁחָסֵר מֵעַצְמוֹ כָּל שְׁהוּא.
<BR> </P>

<H2>הִלְכּוֹת טֻמְאַת מֵת פֵּרֶק ד</H2>

<P><B>ד,א</B>  רְבִיעִית דַּם הַבָּאָה מִשְּׁנֵי מֵתִים, טְהוֹרָה--עַד שֶׁתִּהְיֶה הָרְבִיעִית מִמֵּת אֶחָד.  שִׁדְרָה שֶׁנִּגְמְרָה מִשְּׁנֵי מֵתִים, כְּגוֹן שֶׁהָיוּ מִקְצַת הַחֻלְיוֹת מֵאֶחָד וְתַשְׁלוּמָן מִמֵּת אַחֵר, וְכֵן הַגֻּלְגֹּלֶת שֶׁלִּשְׁנֵי מֵתִים, וְרֹבַע עֲצָמוֹת מִשְּׁנֵי מֵתִים, וְאֵבֶר מִן הַמֵּת מִשְּׁנֵי מֵתִים--כָּל אֵלּוּ אֵינָן מְטַמְּאִין בָּאֹהֶל, אֵלָא בַּמַּגָּע וּבַמַּשָּׂא כִּשְׁאָר כָּל הָעֲצָמוֹת.</P>

<P><B>ד,ב</B>  אֵבֶר מִן הַחַי מִשְּׁנֵי אֲנָשִׁים, טָהוֹר; אַפִלּוּ מֵאִישׁ אֶחָד--אִם נֶחְלַק לִשְׁנַיִם, טָהוֹר.  [ג] כַּזַּיִת בָּשָׂר מִשְּׁנֵי מֵתִים, וְכַזַּיִת נְצָל מִשְּׁנֵי מֵתִים, וּמְלוֹא חָפְנַיִם רָקָב מִשְּׁנֵי מֵתִים שֶׁכָּל אֶחָד מֵהֶן יֵשׁ לוֹ רָקָב--הֲרֵי אֵלּוּ מִצְטָרְפִין זֶה עִם זֶה; וְכֵן כַּחֲצִי זַיִת בָּשָׂר, וְכַחֲצִי זַיִת נְצָל--מִצְטָרְפִין זֶה עִם זֶה.  וּשְׁאָר כָּל הַטֻּמְאוֹת שֶׁבַּמֵּת--אֵין מִצְטָרְפִין זֶה עִם זֶה, מִפְּנֵי שֶׁלֹּא שָׁווּ בְּשֵׁעוּרֵיהֶן.</P>

<P><B>ד,ג</B>  [ד] עֶצֶם כַּשְּׂעוֹרָה שֶׁנֶּחְלַק לִשְׁנַיִם, מְטַמֵּא בַּמַּשָּׂא; וְכֵן רֹבַע עֲצָמוֹת מִמֵּת אֶחָד שֶׁנִּדַּקְדְּקוּ, וְאֵין בְּכָל אֶחָד מֵהֶם עֶצֶם כַּשְּׂעוֹרָה--מְטַמְּאִין בָּאֹהֶל, כְּאִלּוּ לֹא נִדַּקְדְּקוּ.  [ה] כַּזַּיִת מִן הַמֵּת שֶׁחֲתָכוֹ חֲלָקִים, וּרְדָדוֹ וּדְבָקוֹ--מְטַמֵּא בָּאֹהֶל וּבַמַּשָּׂא; וְאֵינוּ מְטַמֵּא בְּמַגַּע קְצָתוֹ, אַף עַל פִּי שֶׁחִבְּרוֹ--שְׁאֵין חִבּוּרֵי אָדָם, חִבּוּר.  [ו] כַּזַּיִת שָׁלֵם, שֶׁהִתִּיכוֹ--טָמֵא; הָיָה מְפֹרָד, וְהִתִּיכוֹ--טָהוֹר.</P>

<P><B>ד,ד</B>  [ז] שִׁדְרָה שֶׁנִּגְרְדוּ רֹב חֻלְיוֹת שֶׁלָּהּ--אַף עַל פִּי שֶׁשִּׁלְדָּהּ קַיֶּמֶת, אֵינָהּ מְטַמְּאָה בָּאֹהֶל; וּבִזְמָן שְׁהִיא בְּתוֹךְ הַקֶּבֶר--אַפִלּוּ מְשֻׁבֶּרֶת, וְאַפִלּוּ מְכֻתֶּתֶת--מְטַמְּאָה בָּאֹהֶל, מִפְּנֵי שֶׁהַקֶּבֶר מְצָרְפָהּ.</P>

<P><B>ד,ה</B>  [ח] כָּל הַמְּטַמְּאִין בָּאֹהֶל שֶׁנֶּחְלְקוּ, וְהִכְנִיסָן לְתוֹךְ הַבַּיִת--הָאֹהֶל מְצָרְפָן, וּמְטַמְּאִין בָּאֹהֶל.  [ט] עֶצֶם שֶׁיֵּשׁ עָלָיו כַּזַּיִת בָּשָׂר בִּידֵי שָׁמַיִם, וְהִכְנִיס מִקְצָתוֹ לִפְנִים מִן הַבַּיִת--נִטְמָא הַבַּיִת.  שְׁנֵי עֲצָמוֹת, וַעֲלֵיהֶם כִּשְׁנֵי חֲצָיֵי זֵיתִים בָּשָׂר, וְהִכְנִיס מִקְצָתָן לִפְנִים--הַבַּיִת טָמֵא; וְאִם הָיָה הַבָּשָׂר תָּחוּב בָּעֲצָמוֹת בִּידֵי אָדָם, הַבַּיִת טָהוֹר--שְׁאֵין חִבּוּרֵי אָדָם, חִבּוּר.</P>

<P><B>ד,ו</B>  [י] מְלוֹא חָפְנַיִם רָקָב שֶׁנִּתְפַּזַּר בְּתוֹךְ הַבַּיִת, הַבַּיִת טָמֵא.  [יא] רְבִיעִית דָּם שֶׁנִּבְלְעָה בְּתוֹךְ הַבַּיִת, הַבַּיִת טָהוֹר לְהַבָּא; וְכָל שֶׁהָיָה בּוֹ בְּעֵת שֶׁנִּבְלְעָה הָרְבִיעִית בָּאָרֶץ, טָמֵא.  [יב] כַּזַּיִת מִן הַמֵּת שֶׁאָבַד בְּתוֹךְ הַבַּיִת, וּבֻקַּשׁ וְלֹא נִמְצָא--הַבַּיִת טָהוֹר; וְלִכְשֶׁיִּמָּצֵא--הַבַּיִת טָמֵא לְמַפְרֵעַ, מֵעֵת שֶׁאָבַד עַד שֶׁנִּמְצָא.</P>

<P><B>ד,ז</B>  [יג] רְבִיעִית דָּם שֶׁנִּשְׁפַּךְ בָּאַוֵּיר--אִם קָרַשׁ, אוֹ שֶׁהָיָה בִּמְקוֹם אַשְׁבֹּרֶן, וְהוּא הַמָּקוֹם הַנָּמוּךְ כְּמוֹ גֻּמָּה, וְהֶאֱהִיל הַמַּאֲהִיל עַל מִקְצָתוֹ--נִטְמָא.  נִשְׁפַּךְ עַל הָאַסְקֻפָּה בַּמּוֹרָד, בֵּין לִפְנִים בֵּין לַחוּץ--הַבַּיִת טָהוֹר, שֶׁהֲרֵי לֹא נָח הַדָּם עַל הָאַסְקֻפָּה; וְאִם הָיְתָה הָאַסְקֻפָּה אַשְׁבֹּרֶן, אוֹ שֶׁקָּרַשׁ הַדָּם עָלֶיהָ--הַבַּיִת טָמֵא.</P>

<P><B>ד,ח</B>  רְבִיעִית דָּם שֶׁנִּבְלְעָה בִּכְסוּת--אִם מִתְכַּבֶּסֶת, וְיוֹצֶא מִמֶּנָּה רְבִיעִית דָּם--הֲרֵי זוֹ הַכְּסוּת מְטַמְּאָה בַּמַּגָּע וּבַמַּשָּׂא וּבָאֹהֶל.  וְאִם לָאו--אֵינָהּ מְטַמְּאָה בָּאֹהֶל, וַהֲרֵי הִיא כִּכְסוּת שֶׁנָּגְעָה בַּמֵּת:  שֶׁכָּל הַבָּלוּעַ שְׁאֵינוּ יָכוֹל לָצֵאת, טָהוֹר.</P>

<P><B>ד,ט</B>  כֵּיצַד מְשַׁעֲרִין אוֹתָהּ:  מְכַבְּסִין אוֹתָהּ בַּמַּיִם, וּמֵבִיא מַיִם כְּמִדָּתָן, וְנוֹתֵן לְתוֹכָן רְבִיעִית דָּם--אִם הָיָה מַרְאֵהֶן שׁוֹוֶה, אוֹ שֶׁהָיָה מֵי הַכִּבּוּס אָדֹם יוֹתֵר מִמֵּי הַמֶּזֶג--בַּיָּדוּעַ שֶׁיָּצָא מִמֶּנָּה רְבִיעִית.</P>

<P><B>ד,י</B>  [יד] הַמַּשָּׂא וְהַמַּגָּע וְהָאֹהֶל, שְׁלוֹשָׁה שֵׁמוֹת הֶן.  וְכָל שְׁהוּא מִשֵּׁם אֶחָד--מִצְטָרֵף, וּמְטַמֵּא; וּמִשְּׁנֵי שֵׁמוֹת--אֵינוּ מִצְטָרֵף, וְטָהוֹר.  כֵּיצַד:  הַנּוֹגֵעַ בְּכִשְׁנֵי חֲצָיֵי זֵיתִים, אוֹ שֶׁנָּשָׂא שְׁנֵי חֲצָיֵי זֵיתִים בְּבַת אַחַת, אוֹ שֶׁהֶאֱהִיל עַל כִּשְׁנֵי חֲצָיֵי זֵיתִים, אוֹ שֶׁהֶאֱהִיל עַל חֲצִי זַיִת וַחֲצִי זַיִת אַחֵר מַאֲהִיל עָלָיו, אוֹ שֶׁהָיָה הוּא וַחֲצִי זַיִת תַּחַת הָאֹהֶל, וְהֶאֱהִיל בְּמִקְצַת גּוּפוֹ עַל חֲצִי זַיִת אַחֵר אוֹ הֶאֱהִיל חֲצִי זַיִת עַל מִקְצָתוֹ--הַכֹּל טְמֵאִים, מִפְּנֵי שְׁהוּא שֵׁם אֶחָד.</P>

<P><B>ד,יא</B>  אֲבָל הַנּוֹגֵעַ בַּחֲצִי זַיִת אוֹ הַנּוֹשֵׂא חֲצִי זַיִת, וְדָבָר אַחֵר מַאֲהִיל עָלָיו וְעַל כַּחֲצִי זַיִת, אוֹ שֶׁהֶאֱהִיל עָלָיו חֲצִי זַיִת אַחֵר, אוֹ שֶׁהֶאֱהִיל הוּא עַל חֲצִי זַיִת אַחֵר, וְכֵן הַנּוֹגֵעַ בַּחֲצִי זַיִת וְנָשָׂא חֲצִי זַיִת אַחֵר--הַכֹּל טְהוֹרִים:  שְׁאֵין הַמַּגָּע מִצְטָרֵף עִם הַמַּשָּׂא, לֹא בַּמֵּת וְלֹא בִּשְׁאָר טֻמְאוֹת; וְלֹא הַמַּגָּע מִצְטָרֵף עִם הָאֹהֶל, וְלֹא הָאֹהֶל מִצְטָרֵף עִם הַמַּשָּׂא.
<BR> </P>

<H2>הִלְכּוֹת טֻמְאַת מֵת פֵּרֶק ה</H2>

<P><B>ה,א</B>  כָּל הַמִּטַּמְּאִין מֵחֲמַת הַמֵּת, בֵּין אָדָם בֵּין כֵּלִים--טְמֵאִים טֻמְאַת שִׁבְעָה.  כֵּיצַד:  אָדָם אוֹ כְּלִי שֶׁנָּגַע בִּדְבָרִים שֶׁמְּטַמְּאִין מִן הַמֵּת בַּמַּגָּע, אוֹ שֶׁנִּטְמָא בָּאֹהֶל בְּאֶחָד מִדְּבָרִים שֶׁמְּטַמְּאִין בָּאֹהֶל, וְכֵן אָדָם שֶׁנָּשָׂא דְּבָרִים שֶׁמְּטַמְּאִין מִן הַמֵּת בַּמַּשָּׂא--הַכֹּל טְמֵאִים טֻמְאַת שִׁבְעָה, שֶׁנֶּאֱמָר "כָּל-הַבָּא אֶל-הָאֹהֶל וְכָל-אֲשֶׁר בָּאֹהֶל, יִטְמָא שִׁבְעַת יָמִים" (במדבר יט,יד).</P>

<P><B>ה,ב</B>  אָדָם שֶׁנִּטְמָא בַּמֵּת, וְכֵלִים שֶׁיִּגַּע בָּהֶן אָדָם זֶה--טְמֵאִין טֻמְאַת שִׁבְעָה, שֶׁנֶּאֱמָר "וְכִבַּסְתֶּם בִּגְדֵיכֶם בַּיּוֹם הַשְּׁבִיעִי, וּטְהַרְתֶּם" (במדבר לא,כד).  אֲבָל אָדָם שֶׁיִּגַּע בָּאָדָם שֶׁנִּטְמָא בַּמֵּת--בֵּין שֶׁנָּגַע בּוֹ אַחַר שֶׁפֵּרַשׁ מִמְּטַמְּאָיו, בֵּין שֶׁנָּגַע בּוֹ כִּשְׁהוּא עֲדַיִן נוֹגֵעַ בַּמֵּת--הֲרֵי זֶה הַשֵּׁנִי טָמֵא טֻמְאַת עֶרֶב, שֶׁנֶּאֱמָר "וְהַנֶּפֶשׁ הַנֹּגַעַת, תִּטְמָא עַד-הָעָרֶב" (במדבר יט,כב).</P>

<P><B>ה,ג</B>  זֶה הוּא, דִּין תּוֹרָה; אֲבָל מִדִּבְרֵי סוֹפְרִים, הַנּוֹגֵעַ בַּמֵּת וְנָגַע בְּאָדָם אַחֵר, וַעֲדַיִן הוּא מְחֻבָּר בַּמֵּת--שְׁנֵיהֶן טְמֵאִין טֻמְאַת שִׁבְעָה, וּכְאִלּוּ נָגַע זֶה הַשֵּׁנִי בַּמֵּת עַצְמוֹ.  בַּמֶּה דְּבָרִים אֲמוּרִים, לְעִנְיַן תְּרוּמָה וּקְדָשִׁים; אֲבָל לְנָזִיר וּלְעוֹשֶׂה פֶּסַח, בֵּין בְּשָׁעַת חִבּוּר בֵּין אַחַר שֶׁפֵּרַשׁ--אֵינוּ טָמֵא אֵלָא טֻמְאַת עֶרֶב, כְּדִין תּוֹרָה.</P>

<P><B>ה,ד</B>  [ג] כֵּלִים שֶׁנִּטְמְאוּ בַּמֵּת, בֵּין בַּמַּגָּע בֵּין בָּאֹהֶל--הֲרֵי הֶן לַנּוֹגֵעַ בָּהֶן, כְּנוֹגֵעַ בַּמֵּת עַצְמוֹ; מַה הַמֵּת מְטַמֵּא הַנּוֹגֵעַ בּוֹ, בֵּין אָדָם בֵּין כֵּלִים, טֻמְאַת שִׁבְעָה--אַף כֵּלִים שֶׁנִּטְמְאוּ בַּמֵּת, הֶן וְהַכֵּלִים אוֹ הָאָדָם שֶׁיִּגַּע בָּהֶן, טְמֵאִין טֻמְאַת שִׁבְעָה:  שֶׁנֶּאֱמָר "בַּחֲלַל-חֶרֶב אוֹ בְמֵת" (במדבר יט,טז), מִפִּי הַשְּׁמוּעָה לָמְדוּ שֶׁהַחֶרֶב כַּמֵּת.  וְהוּא הַדִּין לִשְׁאָר כֵּלִים, בֵּין כְּלֵי מַתְּכוֹת בֵּין כְּלֵי שְׁטָף וּבְגָדִים.</P>

<P><B>ה,ה</B>  הֲרֵי הוּא אוֹמֵר "כֹּל הֹרֵג נֶפֶשׁ וְכֹל נֹגֵעַ בֶּחָלָל" (במדבר לא,יט):  וְכִי תַּעֲלֶה עַל דַּעְתָּךְ שֶׁזֶּה יָרָה חֵץ וְהָרַג, זָרַק אֶבֶן וְהָרַג--נִטְמָא שִׁבְעַת יָמִים; אֵלָא הוֹרֵג נֶפֶשׁ בְּחֶרֶב וְכַיּוֹצֶא בָּהּ, מִפְּנֵי שֶׁנִּטְמָא בִּנְגִיעָתוֹ בַּכְּלִי שֶׁהָרַג בּוֹ--שֶׁהֲרֵי נָגַע הַכְּלִי בַּמֵּת.</P>

<P><B>ה,ו</B>  וּמְנַיִן שֶׁאַף הַכֵּלִים הַנּוֹגְעִין בָּאָדָם שֶׁנָּגַע בַּכֵּלִים שֶׁנִּטְמְאוּ בַּמֵּת, טְמֵאִים טֻמְאַת שִׁבְעָה--שֶׁהֲרֵי הוּא אוֹמֵר "וְכִבַּסְתֶּם בִּגְדֵיכֶם בַּיּוֹם הַשְּׁבִיעִי, וּטְהַרְתֶּם" (במדבר לא,כד):  הַא לָמַדְתָּ שֶׁכָּל אָדָם הַטָּמֵא טֻמְאַת שִׁבְעָה, מְטַמֵּא בְּגָדִים טֻמְאַת שִׁבְעָה.</P>

<P><B>ה,ז</B>  [ד] נִמְצֵאתָ אוֹמֵר, אָדָם שֶׁנָּגַע בַּמֵּת, וְאָדָם בְּאָדָם אַחֵר--הָרִאשׁוֹן טָמֵא טֻמְאַת שִׁבְעָה, וְהַשֵּׁנִי טֻמְאַת עֶרֶב.  כֵּלִים הַנּוֹגְעִין בַּמֵּת, וְכֵלִים בְּכֵלִים--שְׁנֵיהֶן טְמֵאִין טֻמְאַת שִׁבְעָה; הַשְּׁלִישִׁי, בֵּין אָדָם בֵּין כֵּלִים--טָמֵא טֻמְאַת עֶרֶב.  כֵּלִים הַנּוֹגְעִין בַּמֵּת, וְאָדָם בְּכֵלִים, וְכֵלִים בָּאָדָם--שְׁלָשְׁתָּן טְמֵאִין טֻמְאַת שִׁבְעָה; הָרְבִיעִי, בֵּין אָדָם בֵּין כֵּלִים--טָמֵא טֻמְאַת עֶרֶב.</P>

<P><B>ה,ח</B>  [ה] בַּמֶּה דְּבָרִים אֲמוּרִים, לְעִנְיַן תְּרוּמָה וּקְדָשִׁים; אֲבָל לְחַיַּב כָּרֵת עַל בִּיאַת מִקְדָּשׁ, אוֹ עַל אֲכִילַת קֳדָשִׁים--אֵינוּ חַיָּב אֵלָא הַשְּׁנַיִם בִּלְבָד, הָרִאשׁוֹן שֶׁנָּגַע בַּמֵּת וְהַשֵּׁנִי שֶׁנָּגַע בּוֹ, כְּדִין תּוֹרָה, שֶׁנֶּאֱמָר "וְכֹל אֲשֶׁר-יִגַּע-בּוֹ הַטָּמֵא, יִטְמָא" (במדבר יט,כב).  אֲבָל הַנּוֹגֵעַ בְּכֵלִים שֶׁנָּגְעוּ בְּאָדָם אוֹ בְּכֵלִים שֶׁנָּגְעוּ בַּמֵּת--פָּטוּר, כְּמוֹ שֶׁבֵּאַרְנוּ בְּהִלְכּוֹת בִּיאַת מִקְדָּשׁ:  שֶׁהַדְּבָרִים הָאֵלּוּ, אַף עַל פִּי שְׁהֶן דִּבְרֵי קַבָּלָה, אֵינָן דִּין תּוֹרָה--שֶׁהֲרֵי לֹא נִתְפָּרְשׁוּ בַּתּוֹרָה אֵלָא זֶה שֶׁנִּטְמָא בַּמֵּת שְׁהוּא אָב, וְהַשֵּׁנִי הַנּוֹגֵעַ בּוֹ שְׁהוּא רִאשׁוֹן, בֵּין אָדָם, בֵּין כֵּלִים.</P>

<P><B>ה,ט</B>  [ו] כְּלִי חֶרֶס שֶׁנָּגַע בַּמֵּת, אוֹ שֶׁהָיָה עִמּוֹ בָּאֹהֶל--טָמֵא; וְאֵינוּ מְטַמֵּא לֹא אָדָם, וְלֹא כְּלִי חֶרֶס אַחֵר, וְלֹא שְׁאָר כֵּלִים--שְׁאֵין כְּלִי חֶרֶס נַעֲשֶׂה אָב הַטֻּמְאָה לְעוֹלָם, לֹא בַּמֵּת וְלֹא בִּשְׁאָר טֻמְאוֹת.  וְזֶה דִּין תּוֹרָה, אַף עַל פִּי שְׁהוּא קַבָּלָה.</P>

<P><B>ה,י</B>  [ז] זֶה כְּלָל גָּדוֹל בַּטֻּמְאוֹת:  כָּל אָב טֻמְאָה--מְטַמֵּא אָדָם וּמְטַמֵּא בְּגָדִים וְכֵלִים, בֵּין כְּלֵי מַתְּכוֹת בֵּין כְּלֵי שְׁטָף בֵּין כְּלֵי חֶרֶס; וְכָל הַמְּטַמֵּא אָדָם וְכֵלִים בִּנְגִיעָה, הֲרֵי זֶה אָב טֻמְאָה.  וְכָל וֶלֶד הַטֻּמְאוֹת, מְטַמֵּא אֹכָלִין וּמַשְׁקִין; וְאֵינוּ מְטַמֵּא לֹא אָדָם וְלֹא כֵּלִים, לֹא כְּלֵי חֶרֶס וְלֹא שְׁאָר כֵּלִים וּבְגָדִים.</P>

<P><B>ה,יא</B>  [ח] כָּל הַנּוֹגֵעַ בָּאָב, הוּא הַנִּקְרָא רִאשׁוֹן; וְהַנּוֹגֵעַ בָּרִאשׁוֹן, נִקְרָא שֵׁנִי; וְהַנּוֹגֵעַ בַּשֵּׁנִי, נִקְרָא שְׁלִישִׁי; וְהַנּוֹגֵעַ בַּשְּׁלִישִׁי, נִקְרָא רְבִיעִי.  וְהָרִאשׁוֹן וְשֶׁלְּמַטָּה מִמֶּנּוּ, כֻּלָּן נִקְרָאִין וֶלֶד הַטֻּמְאָה.</P>

<P><B>ה,יב</B>  [ט] כָּל הַמִּטַּמֵּא מֵחֲמַת הַמֵּת טֻמְאַת שִׁבְעָה, בֵּין אָדָם בֵּין כֵּלִים--הוּא הַנִּקְרָא טְמֵא מֵת.  וְהוּא אָב מֵאֲבוֹת הַטֻּמְאוֹת, לְעִנְיַן טֻמְאַת תְּרוּמָה וְטֻמְאַת קֳדָשִׁים כְּמוֹ שֶׁבֵּאַרְנוּ, כְּדֵי לִמְנוֹת מִמֶּנּוּ רִאשׁוֹן וְשֵׁנִי, וּכְדֵי לְטַמֵּא אָדָם וְכֵלִים בַּמַּגָּע כִּשְׁאָר אֲבוֹת הַטֻּמְאוֹת; וְאֵינוּ מְטַמֵּא בַּמַּשָּׂא.</P>

<P><B>ה,יג</B>  [י] כָּל הַמִּטַּמֵּא מֵחֲמַת הַמֵּת טֻמְאַת עֶרֶב--הוּא וֶלֶד טֻמְאָה, וְהוּא הָרִאשׁוֹן לַטֻּמְאָה; וְאִפְשָׁר שֶׁיִּהְיֶה הָרְבִיעִי מִן הַמֵּת, רִאשׁוֹן לַטֻּמְאָה, כְּמוֹ שֶׁבֵּאַרְנוּ לְעִנְיַן תְּרוּמָה וּקְדָשִׁים.</P>

<P><B>ה,יד</B>  [יא] אָדָם אוֹ כֵּלִים שֶׁנִּטְמְאוּ בְּמַגַּע אֶרֶץ הָעַמִּים, וּבֵית הַפְּרָס, אוֹ בְּמַשָּׂאָן, אוֹ בְּמַגַּע דַּם תְּבוּסָה וְגוֹלָל וְדֹפֶק, אוֹ בְּאָהֳלָן, וְכֵן אָדָם שֶׁנִּטְמָא בַּמַּשָּׂא דַּם תְּבוּסָה--הֲרֵי אֵלּוּ כֻּלָּן וְכָל כַּיּוֹצֶא בָּהֶן, אֲבוֹת טֻמְאוֹת שֶׁלְּדִבְרֵי סוֹפְרִים; וְכֵן בְּגָדִים הַמִּטַּמְּאִין מֵחֲמַת אֵלּוּ טֻמְאַת שִׁבְעָה, כֻּלָּן אֲבוֹת הַטֻּמְאוֹת שֶׁלְּדִבְרֵי סוֹפְרִים.</P>

<P><B>ה,טו</B>  [יב] הָאֹהֶל עַצְמוֹ הַמַּאֲהִיל עַל הַטֻּמְאָה--אַף עַל פִּי שֶׁלֹּא נָגְעָה בּוֹ טֻמְאָה--הֲרֵי הוּא טָמֵא טֻמְאַת שִׁבְעָה מִן הַתּוֹרָה, וַהֲרֵי הוּא כִּבְגָדִים שֶׁנָּגְעוּ בַּמֵּת:  שֶׁנֶּאֱמָר "וְהִזָּה עַל-הָאֹהֶל" (במדבר יט,יח).  בַּמֶּה דְּבָרִים אֲמוּרִים, בְּשֶׁהָיָה הָאֹהֶל בֶּגֶד אוֹ שַׂק אוֹ כְּלִי עֵץ אוֹ עוֹר, אֶחָד עוֹר בְּהֵמָה וְחַיָּה, בֵּין הַמֻּתָּרִין לַאֲכִילָה בֵּין הָאֲסוּרִין לַאֲכִילָה--שֶׁנֶּאֱמָר "וַיִּפְרֹשׂ אֶת-הָאֹהֶל, עַל-הַמִּשְׁכָּן" (שמות מ,יט), אֵין קָרוּי אֹהֶל אֵלָא אָרִיג וְעוֹר כַּמִּשְׁכָּן.</P>

<P><B>ה,טז</B>  אֲבָל אִם הָיָה הָאֹהֶל נְסָרִין שֶׁלְּעֵץ, כְּגוֹן הַתַּקְרָה אוֹ הַמַּחְצֶלֶת וְכַיּוֹצֶא בָּהֶן, אוֹ שֶׁהָיָה עֶצֶם, אוֹ שֶׁלְּמַתֶּכֶת--הֲרֵי זֶה טָהוֹר; וְאֵין צָרִיךְ לוֹמַר שְׁאִם הָיָה בִּנְיָן, שְׁהוּא טָהוֹר.  וְכָל מָקוֹם שֶׁנֶּאֱמָר הַבַּיִת טָמֵא, כְּלוֹמַר אָדָם וְכֵלִים שֶׁבְּכָל הַבַּיִת.  וְאֵין לָךְ יוֹצֶא מִן הָעֵץ שְׁהוּא מִטַּמֵּא טֻמְאַת אֹהָלִים, אֵלָא הַפִּשְׁתָּן בִּלְבָד.</P>

<P><B>ה,יז</B>  [יג] בְּגָדִים הַנּוֹגְעִין בַּמֵּת--אַף עַל פִּי שְׁהֶן כַּמֵּת לְטַמֵּא אֲחֵרִים שֶׁנָּגְעוּ בָּהֶן טֻמְאַת שִׁבְעָה, אֵינָן כַּמֵּת לְטַמֵּא בָּאֹהֶל וּבַמַּשָּׂא:  שֶׁהַמַּשָּׂא לַמֵּת עַצְמוֹ אֵינוּ מְפֹרָשׁ כְּמוֹ שֶׁבֵּאַרְנוּ, וּבְטֻמְאַת אֹהֶל הוּא אוֹמֵר "אָדָם, כִּי-יָמוּת בְּאֹהֶל" (במדבר יט,יד).  לְפִיכָּךְ הַנּוֹשֵׂא בְּגָדִים שֶׁנָּגְעוּ בַּמֵּת וְלֹא נָגַע בָּהֶן, וְכֵן הַמַּאֲהִיל עֲלֵיהֶן, אוֹ שֶׁהֶאֱהִילוּ עָלָיו, אוֹ שֶׁהָיוּ עִמּוֹ בָּאֹהֶל--הֲרֵי זֶה טָהוֹר.  וְכֵן אָדָם שֶׁנִּטְמָא בַּמֵּת, וְהֶאֱהִיל עַל הַכֵּלִים--הֲרֵי הֶן טְהוֹרִין, שְׁאֵין טְמֵא מֵת מְטַמֵּא אֵלָא בַּמַּגָּע בִּלְבָד.</P>

<P><B>ה,יח</B>  [יד] הַמֵּת אֵינוּ מְטַמֵּא מִשְׁכָּב וּמוֹשָׁב מִתַּחְתָּיו, וְלֹא מַדֵּף מֵעַל גַּבָּיו; אֵלָא אֶחָד כְּלִי שֶׁיִּגַּע בַּמֵּת מִצִּדּוֹ, אוֹ שֶׁהָיָה תַּחְתָּיו, אוֹ עַל גַּבָּיו.</P>

<P><B>ה,יט</B>  כֵּיצַד:  עֲשָׂרָה בְּגָדִים זֶה עַל גַּב זֶה, וְהַמֵּת לְמַעְלָה, וַעֲשָׂרָה בְּגָדִים אֲחֵרִים עַל גַּבּוֹ מִלְמַעְלָה--בֶּגֶד הַנּוֹגֵעַ בּוֹ, וְהַבֶּגֶד הַשֵּׁנִי שֶׁנָּגַע בַּבֶּגֶד שֶׁנָּגַע בּוֹ--שְׁנֵיהֶן טְמֵאִין טֻמְאַת שִׁבְעָה; וְהַשְּׁלִישִׁי--טָמֵא טֻמְאַת עֶרֶב, בֵּין שֶׁלְּמַעְלָה בֵּין שֶׁלְּמַטָּה; וְהָרְבִיעִי, וּמִן הָרְבִיעִי וּלְמַטָּה, וּמִן הָרְבִיעִי וּלְמַעְלָה--כֻּלָּן טְהוֹרִין:  מַה שְׁאֵין כֵּן בִּמְטַמְּאֵי מִשְׁכָּב וּמוֹשָׁב, כְּמוֹ שֶׁיִּתְבָּאַר בִּמְקוֹמוֹ.</P>

<P><B>ה,כ</B>  בַּמֶּה דְּבָרִים אֲמוּרִים שֶׁכָּל הַבְּגָדִים אוֹ הַכֵּלִים שֶׁתַּחְתָּיו וְשֶׁלְּמַעְלָה מִמֶּנּוּ טְהוֹרִין, בְּשֶׁלֹּא הָיְתָה שָׁם טֻמְאָה רְצוּצָה וְלֹא טֻמְאַת אֹהֶל, אוֹ שֶׁהָיָה מַבְדִיל בֵּינוֹ וּבֵין הַכֵּלִים אֶבֶן, כְּמוֹ שֶׁיִּתְבָּאַר.
<BR> </P>

<H2>הִלְכּוֹת טֻמְאַת מֵת פֵּרֶק ו</H2>

<P><B>ו,א</B>  עַצְמוֹת הַדָּג, וְעוֹרוֹ--הָעוֹשֶׂה מֵהֶן כֵּלִים--אֵינָן מְקַבְּלִין טֻמְאָה כְּלָל, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים; וְכֵן יְרֻקָּה שֶׁעַל פְּנֵי הַמַּיִם, וְכַיּוֹצֶא בָּהּ:  שֶׁכָּל שֶׁבַּיָּם טָהוֹר, כְּמוֹ שֶׁיִּתְבָּאַר בְּהִלְכּוֹת כֵּלִים.  לְפִיכָּךְ הָעוֹשֶׂה אֹהֶל מֵעוֹר הַדָּג, אוֹ מִצֶּמֶר שֶׁגָּדַל בַּיָּם--אֵין עַצְמוֹ שֶׁלְּאֹהֶל זֶה מְקַבֵּל טֻמְאָה, אַף עַל פִּי שֶׁמֵּבִיא אֶת הַטֻּמְאָה לְכָל אֲשֶׁר יִהְיֶה תַּחְתָּיו כִּשְׁאָר אֹהָלִים.</P>

<P><B>ו,ב</B>  כְּלֵי גְּלָלִים, וּכְלֵי אֲבָנִים, וּכְלֵי אֲדָמָה--אֵינָן מְקַבְּלִין טֻמְאָה, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים, בֵּין טֻמְאַת מֵת, בֵּין שְׁאָר הַטֻּמְאוֹת.  וְכֵן כְּלִי עֵץ הֶעָשׂוּי לְנַחַת, כְּגוֹן הַתֵּבָה וְהַמִּגְדָּל וְהַכַּוֶּרֶת שְׁהֶן מַחְזִיקִין אַרְבָּעִים סְאָה בַּלַּח וְיִהְיֶה לָהֶן שׁוּלַיִם--אֵינָן מְקַבְּלִין טֻמְאָה כְּלָל, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים; וְאֵלּוּ הֶן הַנִּקְרָאִין כְּלִי עֵץ הַבָּא בַּמִּדָּה.</P>

<P><B>ו,ג</B>  כְּלֵי חֶרֶס--פְּשׁוּטֵיהֶן טְהוֹרִין, וּמְקַבְּלֵיהֶן טְמֵאִין; וְאֵינָן מִטַּמְּאִין אֵלָא מֵאַוֵּירָן, אוֹ בַּהֲסֵט הַזָּב:  אַפִלּוּ נָגַע כְּלִי חֶרֶס בְּמֵת מִגַּבּוֹ, אֵינוּ מִטַּמֵּא.  וְאִם נִכְנְסָה טֻמְאָה מִן הַטֻּמְאוֹת בְּאַוֵּירוֹ--אַף עַל פִּי שֶׁלֹּא נָגְעָה בּוֹ, נִטְמָא.</P>

<P><B>ו,ד</B>  הָיָה כְּלִי חֶרֶס עִם הַמֵּת בָּאֹהֶל--נִטְמָא, שֶׁהֲרֵי הַטֻּמְאָה נִכְנְסָה בְּאַוֵּירוֹ; וְאִם הָיָה מֻקָּף צָמִיד פָּתִיל, הוּא וּמַה שֶׁבְּתוֹכוֹ טָהוֹר כְּמוֹ שֶׁנִּתְפָּרַשׁ בַּתּוֹרָה, שְׁאֵין טֻמְאָה נִכְנֶסֶת לוֹ אֵלָא מִפִּתְחוֹ, וּבַהֲסֵט הַזָּב שֶׁהֲרֵי הוּא כְּמִי שֶׁנָּגַע בְּכֻלּוֹ.</P>

<P><B>ו,ה</B>  [ד] הָעוֹשֶׂה גּוֹלָל מִדָּבָר שְׁאֵינוּ מְקַבֵּל טֻמְאָה--כְּגוֹן שֶׁהִנִּיחַ עַל גַּבֵּי הַקֶּבֶר אֶבֶן, אוֹ כְּלִי אֲדָמָה, אוֹ כְּלִי עֵץ הַבָּא בַּמִּדָּה, אוֹ כְּלִי חֶרֶס הַמֻּקָּף צָמִיד פָּתִיל, אוֹ עוֹר הַדָּג וְעַצְמוֹ, וְכַיּוֹצֶא בְּאֵלּוּ--הַנּוֹגֵעַ בָּהֶן טָמֵא טֻמְאַת שִׁבְעָה, מִשּׁוֹם נוֹגֵעַ בַּגּוֹלָל; וְאִם פֵּרְשׁוּ מִלִּהְיוֹת גּוֹלָל, אוֹ שֶׁהֵסִיר הַמֵּת מִתַּחְתֵּיהֶן--הֲרֵי הֶן טְהוֹרִין.</P>

<P><B>ו,ו</B>  וְכֵן בְּהֵמָה שֶׁכְּפָתָהּ וְעָשָׂה אוֹתָהּ גּוֹלָל--הַנּוֹגֵעַ בָּהּ טָמֵא טֻמְאַת שִׁבְעָה, כָּל זְמָן שְׁהִיא גּוֹלָל; הִתִּיר הַבְּהֵמָה, הֲרֵי הִיא טְהוֹרָה כִּשְׁאָר הַבְּהֵמוֹת.</P>

<P><B>ו,ז</B>  וְכֵן חָבִית שְׁהִיא מְלֵאָה מַשְׁקִין וּמֻקֶּפֶת צָמִיד פָּתִיל, וְעָשָׂה אוֹתָהּ גּוֹלָל לְמֵת--הַנּוֹגֵעַ בָּהּ טָמֵא טֻמְאַת שִׁבְעָה, וְהֶחָבִית וְהַמַּשְׁקִין טְהוֹרִין.</P>

<P><B>ו,ח</B>  [ה] קוֹרָה שֶׁעֲשָׂאָהּ גּוֹלָל לַקֶּבֶר, בֵּין עוֹמֶדֶת בֵּין מֻטָּה עַל צִדָּהּ--אֵין טָמֵא אֵלָא כְּנֶגֶד פֶּתַח הַקֶּבֶר; וְהַנּוֹגֵעַ בַּקָּצֶה הַמֻּנָּח חוּץ לַקֶּבֶר, טָהוֹר.  עָשָׂה רֹאשָׁהּ גּוֹלָל לַקֶּבֶר, וַהֲרֵי הִיא עוֹמֶדֶת עַל הַקֶּבֶר כְּמוֹ אִילָן--הַנּוֹגֵעַ מִמֶּנָּה בְּאַרְבָּעָה טְפָחִים סָמוּךְ לַקֶּבֶר, טָמֵא מִשּׁוֹם גּוֹלָל; וּמֵאַרְבָּעָה וּלְמַעְלָה, טָהוֹר.  בַּמֶּה דְּבָרִים אֲמוּרִים, בִּזְמָן שְׁהוּא עֲתִיד לָקֹץ אוֹתָהּ; אֲבָל אִם אֵינוּ עֲתִיד לָקֹץ, כֻּלָּהּ גּוֹלָל.</P>

<P><B>ו,ט</B>  [ו] שְׁתֵּי אֲבָנִים גְּדוֹלוֹת שֶׁלְּאַרְבָּעָה אַרְבָּעָה טְפָחִים שֶׁעֲשָׂאָן גּוֹלָל--הַמַּאֲהִיל עַל גַּבֵּי שְׁתֵּיהֶן, טָמֵא.  נִטְּלָה אַחַת מֵהֶן--הַמַּאֲהִיל עַל גַּבֵּי שְׁנִיָּה--טָהוֹר, מִפְּנֵי שֶׁיֵּשׁ לַטֻּמְאָה דֶּרֶךְ שֶׁתֵּצֵא בּוֹ.</P>

<P><B>ו,י</B>  [ז] גַּל שֶׁלִּצְרוֹרוֹת שֶׁעָשָׂהוּ גּוֹלָל לַקֶּבֶר--אֵין טָמֵא אֵלָא סֵדֶר הַפְּנִימִי, שְׁהוּא צָרְכּוֹ שֶׁלַּקֶּבֶר; אֲבָל הַנּוֹגֵעַ בִּשְׁאָר הָאֲבָנִים, טָהוֹר.</P>

<P><B>ו,יא</B>  [ח] אָרוֹן שְׁהוּא חָקוּק בַּסֶּלַע, וְהִנִּיחַ בּוֹ הַמֵּת, וְכִסָּהוּ בַּגּוֹלָל--הַנּוֹגֵעַ בַּסֶּלַע מִכָּל מָקוֹם, טָהוֹר; וְהַנּוֹגֵעַ בַּגּוֹלָל, טָמֵא.  לְמַה זֶה דּוֹמֶה:  לְבוֹר גָּדוֹל מָלֵא מֵתִים, וְאֶבֶן גְּדוֹלָה עַל פִּיו--שְׁאֵין טָמֵא אֵלָא כְּנֶגֶד חֲלָלָהּ.  וְאִם בָּנָה נֶפֶשׁ עַל גַּבָּהּ--הֲרֵי זוֹ כְּקֶבֶר סָתוּם, וּמְטַמֵּא מִכָּל סְבִיבָיו.</P>

<P><B>ו,יב</B>  הָיְתָה הָאָרוֹן הַחֲקוּקָה בַּסֶּלַע רְחָבָה מִלְּמַטָּן וְצָרָה מִלְמַעְלָן, וְהַמֵּת בְּתוֹכָהּ--הַנּוֹגֵעַ בָּהּ מִלְּמַטָּן, טָהוֹר; וּמִלְמַעְלָן, טָמֵא:  שֶׁהֲרֵי הַצְּדָדִין שֶׁלְּמַעְלָה סִכְּכוּ עַל גַּבֵּי הַמֵּת, וְנַעֲשׂוּ כַּגּוֹלָל.</P>

<P><B>ו,יג</B>  הָיְתָה הָאָרוֹן רְחָבָה מִלְמַעְלָן וְצָרָה מִלְּמַטָּן--הַנּוֹגֵעַ בָּהּ מִכָּל מָקוֹם, טָמֵא.  הָיְתָה שׁוֹוָה--הַנּוֹגֵעַ בָּהּ מִטֶּפַח הַסָּמוּךְ לְקַרְקָעִיתָהּ וּלְמַעְלָה, טָמֵא; מִטֶּפַח וּלְמַטָּה, טָהוֹר.  נִקַּב אָרוֹן בַּסֶּלַע, וְהִכְנִיס הַמֵּת בְּתוֹכָהּ כְּמוֹ נְגָר--הַנּוֹגֵעַ בָּהּ מִכָּל מָקוֹם, טָהוֹר:  חוּץ מִמָּקוֹם פִּתְחָהּ.</P>

<P><B>ו,יד</B>  [ט] מְעָרָה שֶׁהַקֶּבֶר בְּתוֹכָהּ, וְחָצֵר לִפְנֵי הַמְּעָרָה--בִּזְמָן שֶׁהֶחָצֵר לָאַוֵּיר--הָעוֹמֵד בְּתוֹכָהּ טָהוֹר, וּבִלְבָד שֶׁלֹּא יִגַּע בִּשְׁקוֹף הַמְּעָרָה.  וּבִזְמָן שֶׁהֶחָצֵר מְקֻרָּה--אִם הָיָה בָּהּ אַרְבָּעָה טְפָחִים עַל אַרְבָּעָה טְפָחִים אוֹ יָתֵר, הַנִּכְנָס לְשָׁם טָהוֹר; הָיְתָה פְּחוּתָה מֵאַרְבָּעָה, הַנִּכְנָס לְשָׁם טָמֵא, וְאַף עַל פִּי שֶׁלֹּא נָגַע בְּפֶתַח הַמְּעָרָה.
<BR> </P>

<H2>הִלְכּוֹת טֻמְאַת מֵת פֵּרֶק ז</H2>

<P><B>ז,א</B>  בַּיִת סָתוּם שֶׁהַמֵּת בְּתוֹכוֹ, מְטַמֵּא מִכָּל סְבִיבָיו; וְהַנּוֹגֵעַ בּוֹ מֵאֲחוֹרָיו, אוֹ מִגַּגּוֹ--טָמֵא שִׁבְעָה, מִפְּנֵי שְׁהוּא כְּקֶבֶר סָתוּם.  נִפְתַּח בּוֹ פֶּתַח, וְאַפִלּוּ סְתָמוֹ--אִם לֹא פָרַץ פְּצִימָיו--הַנּוֹגֵעַ בּוֹ מֵאֲחוֹרָיו וּמִגַּגּוֹ טָהוֹר, וְאֵין טָמֵא אֵלָא כְּנֶגֶד הַפֶּתַח.  וְכַמָּה יִהְיֶה שֵׁעוּר הַפֶּתַח:  הַמֵּת, פִּתְחוֹ בְּאַרְבָּעָה טְפָחִים; וְכַזַּיִת מִן הַמֵּת, פִּתְחוֹ בְּטֶפַח; וְגָדוֹל מִכַּזַּיִת, הֲרֵי הוּא כְּמֵת וּפִתְחוֹ בְּאַרְבָּעָה.</P>

<P><B>ז,ב</B>  הַמֵּת בְּתוֹךְ הַבַּיִת, וּבוֹ פְּתָחִים הַרְבֵּה--בִּזְמָן שֶׁכֻּלָּן נְעוּלִין, כֻּלָּן טְמֵאִין, וְהַיּוֹשֵׁב בְּצַד כָּל פֶּתַח מֵהֶן תַּחַת הַתַּקְרָה הַיּוֹצֵאת עַל הַפֶּתַח, נִטְמָא.</P>

<P><B>ז,ג</B>  נִפְתַּח אֶחָד מֵהֶן, אוֹ שֶׁחִשַּׁב לְהוֹצִיאוֹ בְּאֶחָד מֵהֶן, וְאַף עַל פִּי שֶׁחִשַּׁב אַחַר שֶׁמֵּת הַמֵּת, אַפִלּוּ חִשַּׁב לְהוֹצִיאוֹ בַּחַלּוֹן שְׁהִיא אַרְבָּעָה עַל אַרְבָּעָה--הִצִּיל עַל הַפְּתָחִים כֻּלָּן, וְאֵין טָמֵא אֵלָא כְּנֶגֶד הַפֶּתַח שֶׁנִּפְתַּח אוֹ שֶׁחִשַּׁב עָלָיו; וְהַשְּׁאָר טְהוֹרִין--מִפְּנֵי שְׁהֶן נְעוּלִין, וַהֲרֵי אֵין הַבַּיִת כְּקֶבֶר סָתוּם.</P>

<P><B>ז,ד</B>  וְכֵן אִם הִתְחִיל לַחְתֹּר פֶּתַח לְהוֹצִיאוֹ בּוֹ--מִשֶּׁיַּחְתֹּר אַרְבָּעָה עַל אַרְבָּעָה, הִצִּיל עַל כָּל הַפְּתָחִים כֻּלָּן; הָיָה שָׁם פֶּתַח סָתוּם, וְחִשַּׁב לְהוֹצִיאוֹ בּוֹ, וְהִתְחִיל לְפָתְחוֹ--מִשֶּׁיַּתְחִיל לִפְתֹּחַ, הִצִּיל עַל הַפְּתָחִים כֻּלָּן.</P>

<P><B>ז,ה</B>  הָיוּ בּוֹ חַלּוֹנוֹת הַרְבֵּה, וְכֻלָּן מֻגָּפוֹת--כֻּלָּן טְהוֹרוֹת; נִפְתְּחוּ--כֻּלָּן טְמֵאוֹת, וְלֹא הִצִּילוּ עַל הַפְּתָחִים.  פֶּתַח קָטָן בְּתוֹךְ פֶּתַח גָּדוֹל--הַמַּאֲהִיל עַל גַּבֵּי שְׁנֵיהֶן, טָמֵא; חִשַּׁב לְהוֹצִיאוֹ בַּקָּטָן, טִהַר קָטָן אֶת הַגָּדוֹל.  הָיוּ שְׁנֵיהֶן מַתְאִימִין--הַמַּאֲהִיל עַל גַּבֵּי שְׁנֵיהֶן, טָמֵא; חִשַּׁב לְהוֹצִיאוֹ בְּאֶחָד מֵהֶן, טִהַר אֶת חֲבֵרוֹ.</P>

<P><B>ז,ו</B>  הָיָה לַבַּיִת פֶּתַח אֶחָד לְצָפוֹן, וּפֶתַח אֶחָד לַדָּרוֹם, וְחִשַּׁב לְהוֹצִיאוֹ בַּצְּפוֹנִי, וְאַחַר כָּךְ בָּאוּ אֶחָיו אוֹ קְרוֹבָיו וְאָמְרוּ, אֵין מוֹצִיאִין אוֹתוֹ אֵלָא בַּדְּרוֹמִי--טִהַר דְּרוֹמִי אֶת הַצְּפוֹנִי:  וּבִלְבָד, שֶׁלֹּא יַעְרִים; וְאִם הִעְרִים, שְׁנֵיהֶן טְמֵאִין.</P>

<P><B>ז,ז</B>  [ג] בָּתִּים הַפְּתוּחִין לְאַכְסַדְרָה, וְהַמֵּת בְּאֶחָד מֵהֶן--אִם הָיָה דַּרְכּוֹ שֶׁלַּמֵּת לָצֵאת בֶּחָצֵר--הֲרֵי בֵּית שַׁעַר טָהוֹר, וְהַבָּתִּים טְמֵאִין; וְאִם לָאו--בֵּית שַׁעַר טָמֵא, וְהַבָּתִּים טְהוֹרִין.</P>

<P><B>ז,ח</B>  הַחֶדֶר שֶׁלִּפְנִים מִן הַבַּיִת מֻגָּף, וְנִכְנְסָה טֻמְאָה לַפְּנִימִי דֶּרֶךְ חַלּוֹן--הַבַּיִת הַחִיצוֹן טָהוֹר, מִפְּנֵי שֶׁהַטֻּמְאָה חוֹזֶרֶת וְיוֹצֵאת דֶּרֶךְ הַחַלּוֹן שֶׁנִּכְנְסָה בּוֹ.</P>

<P><B>ז,ט</B>  [ד] אֵין הַקֶּבֶר מְטַמֵּא מִכָּל סְבִיבָיו, עַד שֶׁיִּהְיֶה שָׁם חָלָל טֶפַח עַל טֶפַח עַל רוּם טֶפַח; אַפִלּוּ הִגְבִּיהַּ הַבִּנְיָן עַל גַּבֵּי חָלָל טֶפַח, עַד לָרָקִיעַ--הַכֹּל טָמֵא, שֶׁהַכֹּל כְּקֶבֶר.</P>

<P><B>ז,י</B>  הָיְתָה טֻמְאָה רְצוּצָה, וְלֹא הָיָה שָׁם חָלָל טֶפַח--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת:  וְאֵין טָמֵא אֵלָא הַנּוֹגֵעַ כְּנֶגֶד הַטֻּמְאָה מִלְמַעְלָה, אוֹ הַמַּאֲהִיל עָלֶיהָ מִלְמַעְלָה, אוֹ הַנּוֹגֵעַ כְּנֶגְדָּהּ מִלְּמַטָּה, אוֹ מַה שֶׁתַּאֲהִיל עָלָיו מִלְּמַטָּה; אֲבָל הַנּוֹגֵעַ בְּצַד הַבִּנְיָן, טָהוֹר.</P>

<P><B>ז,יא</B>  [ה] זֶה כְּלָל גָּדוֹל בְּטֻמְאַת מֵת:  שֶׁכָּל דָּבָר הַמְּטַמֵּא בָּאֹהֶל מִן הַמֵּת--אִם הָיָה רָצוּץ, שְׁאֵין לוֹ חָלָל טֶפַח--הֲרֵי הַטֻּמְאָה בּוֹקַעַת וְעוֹלָה עַד לָרָקִיעַ, וּבוֹקַעַת וְיוֹרֶדֶת עַד הַתְּהוֹם; וְאֵינָהּ מְטַמְּאָה מִן הַצְּדָדִין.</P>

<P><B>ז,יב</B>  כֵּיצַד:  כֳּרִי שֶׁלִּתְבוּאָה אוֹ גַּל שֶׁלַּאֲבָנִים, וְכַזַּיִת מִן הַמֵּת בְּתוֹכוֹ, וְכֵלִים בְּצַד הַטֻּמְאָה, וְאֵינָן נוֹגְעִין בָּהּ--הַכֵּלִים טְהוֹרִין; וְכָל כְּלִי שֶׁבְּתוֹךְ הַגַּל מְכֻוָּן כְּנֶגֶד הַטֻּמְאָה מִלְמַעְלָה אוֹ מִלְּמַטָּה--טָמֵא, שֶׁהַטֻּמְאָה בּוֹקַעַת וְעוֹלָה וּבוֹקַעַת וְיוֹרֶדֶת.  וְאִם הָיָה מְקוֹם הַטֻּמְאָה חָלוּל טֶפַח עַל טֶפַח עַל רוּם טֶפַח--הֲרֵי הוּא כְּקֶבֶר סָתוּם, וּמְטַמֵּא מִכָּל סְבִיבָיו.</P>

<P><B>ז,יג</B>  [ו] בַּיִת שֶׁמִּלְּאָהוּ עָפָר אוֹ צְרוֹרוֹת--הֲרֵי זֶה בִּטַּל הַבַּיִת, וַהֲרֵי הוּא כְּגַל שֶׁלְּעָפָר אוֹ צְרוֹרוֹת; וְאִם הָיְתָה טֻמְאָה בְּתוֹךְ הֶעָפָר--בּוֹקַעַת וְעוֹלָה וּבוֹקַעַת וְיוֹרֶדֶת, וְכֵלִים שֶׁבְּצִדֶּיהָ בְּתוֹךְ הֶעָפָר טְהוֹרִים.</P>

<P><B>ז,יד</B>  [ז] טֻמְאָה שְׁהִיא רְצוּצָה בְּכוֹתָל, וְסָמַךְ סֻכָּה לַכּוֹתָל--הַסֻּכָּה טְמֵאָה:  שֶׁהֲרֵי נַעֲשָׂה הַכּוֹתָל צַד מִצִּדֵּי הָאֹהֶל--וְאַף עַל פִּי שֶׁהַצְּדָדִין טְהוֹרִים לַנּוֹגֵעַ, אִלּוּ לֹא הָיָה עֲלֵיהֶן אֹהֶל; אֲבָל מִשֶּׁנַּעֲשָׂה עֲלֵיהֶן אֹהֶל--הָאֹהֶל כֻּלּוֹ טָמֵא, שֶׁהֲרֵי הַטֻּמְאָה בְּתוֹכוֹ.
<BR> </P>

<H2>הִלְכּוֹת טֻמְאַת מֵת פֵּרֶק ח</H2>

<P><B>ח,א</B>  שָׂדֶה שֶׁאָבַד קֶבֶר בְּתוֹכָהּ--עֲפָרָהּ מְטַמֵּא בַּמַּגָּע וּבַמַּשָּׂא, כְּבֵית הַפְּרָס:  שֶׁמֶּא נִדּוֹשׁ הַקֶּבֶר בָּהּ, וְיִהְיוּ עֲצָמוֹת כַּשְּׂעוֹרָה בְּתוֹךְ עֲפָרָהּ.  וְכָל הַשָּׂדֶה כֻּלָּהּ--הַמַּאֲהִיל עָלֶיהָ, נִטְמָא; וְאִם הִעְמִיד בְּתוֹכָהּ אֹהֶל, נִטְמָא כָּל שֶׁיֵּשׁ בּוֹ בָּאֹהֶל--שֶׁמֶּא הָאֹהֶל שֶׁהִעְמִיד בְּאוֹתָהּ שָׂדֶה, עַל הַקֶּבֶר הוּא מַאֲהִיל.</P>

<P><B>ח,ב</B>  בָּנָה בָּהּ בַּיִת, וַעֲלִיָּה עַל גַּבָּיו--אִם הָיָה פִּתְחָהּ שֶׁלָּעֲלִיָּה מְכֻוָּן כְּנֶגֶד פִּתְחָהּ שֶׁלַּבַּיִת, הָעֲלִיָּה טְהוֹרָה:  שֶׁאַפִלּוּ הָיָה הַקֶּבֶר תַּחַת מַשְׁקוֹף הַבַּיִת, הָעֲלִיָּה טְהוֹרָה--שֶׁהֲרֵי הִיא אֹהֶל עַל גַּבֵּי אֹהֶל, כְּמוֹ שֶׁיִּתְבָּאַר.  וְאִם לֹא הָיָה מְכֻוָּן, אַף הָעֲלִיָּה טְמֵאָה:  שֶׁמֶּא אַסְקֻפַּת עֲלִיָּה עַל הַקֶּבֶר, וַהֲרֵי הָעֲלִיָּה מַאֲהִילָה עַל הַקֶּבֶר.</P>

<P><B>ח,ג</B>  וְשָׂדֶה זוֹ--מֻתָּר לִזְרֹעַ בְּתוֹכָהּ כָּל זֶרַע, לְפִי שְׁאֵין שָׁרְשֵׁי זְרָעִים מַגִּיעִין עַד לַקֶּבֶר; אֲבָל אֵין נוֹטְעִין בְּתוֹכָהּ אִילָנֵי מַאֲכָל, מִפְּנֵי שֶׁהַשָּׁרָשִׁים מַגִּיעִין עַד הַמֵּת.</P>

<P><B>ח,ד</B>  הַתְּלוּלִיּוֹת הַקְּרוֹבוֹת לָעִיר, הַסְּמוּכָה לְבֵית הַקְּבָרוֹת אוֹ לְדֶרֶךְ בֵּית הַקְּבָרוֹת--אֶחָד חֲדָשׁוֹת וְאֶחָד יְשָׁנוֹת, הֲרֵי אֵלּוּ בְּחֶזְקַת טֻמְאָה:  מִפְּנֵי שֶׁהַנָּשִׁים קוֹבְרוֹת שָׁם אֶת הַנְּפָלִים, וּמֻכֵּי שְׁחִין קוֹבְרִין שָׁם אֵבָרֵיהֶן.</P>

<P><B>ח,ה</B>  אֲבָל הָרְחוֹקוֹת הַחֲדָשׁוֹת טְהוֹרוֹת; וְהַיְּשָׁנוֹת טְמֵאוֹת, שֶׁמֶּא הָיוּ קְרוֹבוֹת מֵעִיר שֶׁחָרְבָה אוֹ מִדֶּרֶךְ שֶׁאָבְדָה.  וְאֵיזֶה הוּא תֵּל קָרוֹב, כָּל שְׁאֵין שָׁם תֵּל אַחֵר קָרוֹב יוֹתֵר מִמֶּנּוּ; וְיָשָׁן, שְׁאֵין אָדָם זוֹכְרוֹ.</P>

<P><B>ח,ו</B>  [ד] שְׂדֵה בּוֹכִים, וְהוּא הַמָּקוֹם הַקָּרוֹב לְבֵית הַקְּבָרוֹת שֶׁהַנָּשִׁים יוֹשְׁבוֹת שָׁם וּבוֹכוֹת--אַף עַל פִּי שֶׁעֲפָרוֹ טָהוֹר, שֶׁהֲרֵי לֹא הֻחְזְקָה שָׁם טֻמְאָה--אֵין נוֹטְעִין אוֹתוֹ, וְאֵין זוֹרְעִין אוֹתוֹ, שֶׁלֹּא לְהַרְגִּיל רֶגֶל אָדָם שָׁם, שֶׁמֶּא יֵשׁ שָׁם טֻמְאָה:  מִפְּנֵי שְׁהוּא קָרוֹב לְבֵית הַקְּבָרוֹת, כְּבָר נִתְיָאֲשׁוּ בְּעָלָיו מִמֶּנּוּ; לְפִיכָּךְ אִפְשָׁר שֶׁיָּבוֹא אָדָם וְיִקְבֹּר בּוֹ, וּמִפְּנֵי זֶה חָשְׁשׁוּ לוֹ.  וְעוֹשִׂין מֵעֲפַר מָקוֹם זֶה תַּנּוּרִים לַקֹּדֶשׁ, שֶׁהֲרֵי לֹא הֻחְזְקָה טֻמְאָה שָׁם.</P>

<P><B>ח,ז</B>  [ה] קֶבֶר הַנִּמְצָא, מֻתָּר לְפַנּוֹתוֹ; וְאִם פִּנָּהוּ--מְקוֹמוֹ טָמֵא, וְאָסוּר בַּהֲנָיָה, עַד שֶׁיִּבָּדֵק כְּמוֹ שֶׁיִּתְבָּאַר.  וְקֶבֶר הַיָּדוּעַ, אָסוּר לְפַנּוֹתוֹ; וְאִם פִּנָּהוּ--מְקוֹמוֹ טָהוֹר, וּמֻתָּר בַּהֲנָיָה.  [ו] קֶבֶר שְׁהוּא מַזִּיק אֶת הָרַבִּים, מְפַנִּין אוֹתוֹ; וּמְקוֹמוֹ טָמֵא, וְאָסוּר בַּהֲנָיָה.</P>

<P><B>ח,ח</B>  [ז] הַפּוֹגֵעַ בְּמֵת מִצְוָה--אִם מְצָאוֹ בְּתוֹךְ הַתְּחוּם, מְבִיאוֹ לְבֵית הַקְּבָרוֹת; מְצָאוֹ חוּץ לַתְּחוּם--אַפִלּוּ בְּתוֹךְ שְׂדֵה כַּרְכֹּם--קָנָה מְקוֹמוֹ, וְיִקָּבֵר בִּמְקוֹם שֶׁנִּמְצָא.  מְצָאוֹ עַל הַמְּצָר, מְסַלְּקוֹ לַצְּדָדִין.</P>

<P><B>ח,ט</B>  שְׂדֵה בּוּר מִצַּד זֶה, וּשְׂדֵה נִיר מִצַּד זֶה--קוֹבְרוֹ בִּשְׂדֵה בּוּר; שְׂדֵה נִיר וּשְׂדֵה זֶרַע, קוֹבְרוֹ בִּשְׂדֵה נִיר; שְׂדֵה זֶרַע וּשְׂדֵה כֶּרֶם, קוֹבְרוֹ בִּשְׂדֶה זֶרַע.  שְׂדֵה אִילָן וּשְׂדֵה כֶּרֶם--קוֹבְרוֹ בִּשְׂדֵה כֶּרֶם, מִפְּנֵי אֹהֶל הַטֻּמְאָה.  הָיוּ שְׁנֵיהֶן שׁוֹוִין, מְסַלְּקוֹ לְאֵיזֶה צַד שֶׁיִּרְצֶה.</P>

<P><B>ח,י</B>  [ח] קֶבֶר הַנִּמְצָא, מְטַמֵּא לְמַפְרֵעַ; וְאִם בָּא אֶחָד וְאָמַר בָּרִי לִי שֶׁלֹּא הָיָה כָּאן קֶבֶר, אַפִלּוּ קֹדֶם לְעֶשְׂרִים שָׁנָה--אֵינוּ מְטַמֵּא אֵלָא מִשָּׁעַת מְצִיאָה וְאִלַּךְ.</P>

<P><B>ח,יא</B>  [ט] כָּל הַמּוֹצֶא קֶבֶר, אוֹ מֵת, אוֹ דָּבָר שֶׁמְּטַמֵּא בָּאֹהֶל מִן הַמֵּת--חַיָּב לְצַיַּן עָלָיו, כְּדֵי שֶׁלֹּא יִהְיֶה תַּקְלָה לַאֲחֵרִים; וּבְחֻלּוֹ שֶׁלַּמּוֹעֵד, הָיוּ יוֹצְאִין מִבֵּית דִּין לְצַיַּן עַל הַקְּבָרוֹת.</P>

<P><B>ח,יב</B>  אֵין מְצַיְּנִין עַל כַּזַּיִת מְצֻמְצָם מִן הַמֵּת, לְפִי שֶׁסּוֹפוֹ יֶחְסַר בָּאָרֶץ.  וּבְמַה מְצַיְּנִין--בְּסִיד, מְמַחֶה וְשׁוֹפֵךְ עַל מְקוֹם הַטֻּמְאָה.</P>

<P><B>ח,יג</B>  אֵין מַעְמִידִין אֶת הַצִּיּוּן עַל גַּבֵּי הַטֻּמְאָה, אֵלָא יְהִי עוֹדֵף מִכָּאן וּמִכָּאן בְּצִדֵּי הַטֻּמְאָה, שֶׁלֹּא לְהַפְסִיד אֶת הַטְּהָרוֹת; וְאֵין מַרְחִיקִין אֶת הַצִּיּוּן מִמְּקוֹם הַטֻּמְאָה, שֶׁלֹּא לְהַפְסִיד אֶת אֶרֶץ יִשְׂרָאֵל.  וְאֵין מְצַיְּנִין עַל הַוַּדָּיוֹת, שֶׁהֲרֵי הֶן יְדוּעִין לַכֹּל; אֵלָא עַל הַסְּפֵקוֹת, כְּגוֹן שָׂדֶה שֶׁאָבַד בָּהּ קֶבֶר וְהַסְּכָכוֹת וְהַפְּרָעוֹת.</P>

<P><B>ח,יד</B>  [י] מָצָא שָׂדֵה מְצֻיֶּנֶת, וְאֵין יָדוּעַ מַה טִיבָהּ--אִם אֵין בָּהּ אִילָנוֹת, בַּיָּדוּעַ שֶׁאָבַד בָּהּ קֶבֶר; יֵשׁ בָּהּ אִילָנוֹת, בַּיָּדוּעַ שֶׁנֶּחְרַשׁ בָּהּ קֶבֶר כְּמוֹ שֶׁיִּתְבָּאַר.</P>

<P><B>ח,טו</B>  [יא] מָצָא אֶבֶן אַחַת מְצֻיֶּנֶת, תַּחְתֶּיהָ טָמֵא.  הָיוּ שְׁתַּיִם--אִם יֵשׁ סִיד בֵּינֵיהֶן, בֵּינֵיהֶן טָמֵא.  וְאִם אֵין סִיד בֵּינֵיהֶן, אֵלָא עַל רָאשֵׁיהֶן--אִם יֵשׁ חֶרֶס בֵּינֵיהֶן--טָהוֹר, שְׁאֵין זֶה אֵלָא בִּנְיָן; וְאִם אֵין חֶרֶס בֵּינֵיהֶן, וְהָיָה הַסִּיד מְרֻדֶּה עַל רָאשֵׁיהֶן מִכָּאן וּמִכָּאן--הֲרֵי זֶה צִיּוּן, וְטָמֵא.</P>

<P><B>ח,טז</B>  מָצָא מְצָר אֶחָד מְצֻיָּן--הוּא טָמֵא, וְכָל הַשָּׂדֶה טְהוֹרָה; וְכֵן שְׁנַיִם, וְכֵן שְׁלוֹשָׁה.  מָצָא אַרְבַּעַת מְצָרֶיהָ מְצֻיָּנִין--הֶן טְהוֹרִין, וְכָל הַשָּׂדֶה כֻּלָּהּ טְמֵאָה:  שְׁאֵין מַרְחִיקִין הַצִּיּוּן מִמְּקוֹם הַטֻּמְאָה.
<BR> </P>

<H2>הִלְכּוֹת טֻמְאַת מֵת פֵּרֶק ט</H2>

<P><B>ט,א</B>  מִי שֶׁהָיָה חוֹפֵר בַּשָּׂדֶה, וּמָצָא מֵתִים רַבִּים בְּגֻמָּה אַחַת, זֶה עַל גַּב זֶה, אוֹ זֶה בְּצַד זֶה, אוֹ שֶׁמָּצָא הֲרוּגִים, אוֹ שֶׁמָּצָא מֵת יוֹשֵׁב, אוֹ רֹאשׁוֹ בֵּין בִּרְכָּיו--אֵינוּ חוֹשֵׁשׁ שֶׁמֶּא מָקוֹם זֶה בֵּית הַקְּבָרוֹת הָיָה; אֵלָא נוֹטֵל הַמֵּת שֶׁמָּצָא, וְנוֹטֵל כָּל הֶעָפָר הַתּוֹחֵחַ שֶׁתַּחְתָּיו, וְחוֹפֵר בִּבְתוּלַת קַרְקָע שָׁלוֹשׁ אֶצְבָּעוֹת, וּמוֹצִיא הַכֹּל:  וּשְׁאָר הַשָּׂדֶה בְּחֶזְקַת טַהְרָה, כְּשֶׁהָיְתָה קֹדֶם שֶׁיִּמְצָא; וְעָפָר זֶה עִם שָׁלוֹשׁ אֶצְבָּעוֹת שֶׁחוֹפֵר, הוּא הַנִּקְרָא תְּבוּסַת הַמֵּת.</P>

<P><B>ט,ב</B>  שָׂדֶה שֶׁנֶּהֶרְגוּ בָּהּ הֲרוּגִים--מְלַקֵּט כָּל הָעֲצָמוֹת שֶׁבָּהּ, וַהֲרֵי הִיא טְהוֹרָה; וְכֵן הַמְּפַנֶּה קִבְרוֹ מִתּוֹךְ שָׂדֵהוּ--מְלַקֵּט כָּל הָעֲצָמוֹת עֶצֶם עֶצֶם, וַהֲרֵי הִיא טְהוֹרָה.  וְכֵן בּוֹר שֶׁמַּטִּילִין לְתוֹכוֹ נְפָלִים אוֹ הֲרוּגִים--מְלַקֵּט כָּל הָעֲצָמוֹת שֶׁבּוֹ עֶצֶם עֶצֶם, וַהֲרֵי הוּא טָהוֹר.</P>

<P><B>ט,ג</B>  הָיָה חוֹפֵר, וּמָצָא מֵת מֻשְׁכָּב כְּדֶרֶךְ שֶׁקּוֹבְרִין הַמֵּתִים--נוֹטְלוֹ וְאֶת תְּבוּסָתוֹ; וְכֵן אִם מָצָא שְׁנַיִם--נוֹטֵל כָּל אֶחָד מֵהֶן, וּתְבוּסָתוֹ עִמּוֹ.  וְכָל הַשָּׂדֶה טְהוֹרָה.</P>

<P><B>ט,ד</B>  מָצָא שְׁלוֹשָׁה מֵתִים, כָּל אֶחָד מֵהֶן מֻטָּל כְּדֶרֶךְ הַנִּקְבָּרִין--אִם יֵשׁ בֵּין זֶה לְזֶה מֵאַרְבַּע אַמּוֹת וְעַד שְׁמוֹנֶה, כִּמְלוֹא מִטָּה וְקוֹבְרֶיהָ--הֲרֵי זֶה חוֹשֵׁשׁ שֶׁמֶּא בֵּית הַקְּבָרוֹת הוּא זֶה.  וְצָרִיךְ לִבְדֹּק מִן הָאַחֲרוֹן עֶשְׂרִים אַמָּה, שְׁהֶן כִּשְׁתֵּי מְעָרוֹת וְחָצֵר שֶׁבֵּינֵיהֶן; וְאִם לֹא מָצָא שָׁם מֵת אַחֵר--הֲרֵי אוֹתָן הָעֶשְׂרִים שֶׁבָּדַק טְהוֹרוֹת, אַף עַל פִּי שְׁהֶן שְׁכוּנַת קְבָרוֹת.</P>

<P><B>ט,ה</B>  מָצָא מֵת אֶחָד בְּסוֹף עֶשְׂרִים אַמָּה--צָרִיךְ לִבְדֹּק מִמֶּנּוּ עֶשְׂרִים אַמָּה אֲחֵרוֹת, שֶׁרַגְלַיִם לַדָּבָר.  וְאִם הָיָה אֶחָד מֵאֵלּוּ שֶׁמָּצָא בַּתְּחִלָּה אוֹ בַּסּוֹף הָרוּג, אוֹ יוֹשֵׁב, אוֹ מֻשְׁכָּב שֶׁלֹּא כְּדַרְכּוֹ שֶׁיִּהְיֶה רֹאשׁוֹ בֵּין יַרְכוֹתָיו--אֵינוּ בּוֹדֵק עֶשְׂרִים אַמָּה, אֵלָא נוֹטְלָן וְאֶת תְּבוּסָתָן בִּלְבָד:  שֶׁחֶזְקָתָן גּוֹיִים.</P>

<P><B>ט,ו</B>  [ד] הַגּוֹיִים, אֵין לָהֶן טֻמְאַת קְבָרוֹת:  הוֹאִיל וְאֵינָן מְטַמְּאִין בָּאֹהֶל, הֲרֵי הַנּוֹגֵעַ בְּקִבְרָן טָהוֹר--עַד שֶׁיִּגַּע בְּעַצְמָהּ שֶׁלְּטֻמְאָה, אוֹ יִשָּׂאֶנָּה.  [ה] מֵת שֶׁחָסֵר אֵבֶר שְׁאִם יִנָּטֵל מִן הַחַי יָמוּת--אֵין לוֹ תְּבוּסָה, וְלֹא שְׁכוּנַת קְבָרוֹת.  וּמֵתִים הַנִּמְצָאִים גְּלוּיִים עַל פְּנֵי הַשָּׂדֶה--אֵין לָהֶם שְׁכוּנַת קְבָרוֹת, וְלֹא תְּבוּסָה, אֵלָא מְלַקֵּט עֶצֶם עֶצֶם, וְהַכֹּל טָהוֹר.  וְהַנִּקְבָּר שֶׁלֹּא בִּרְשׁוּת--יֵשׁ לוֹ תְּבוּסָה, וְאֵין לוֹ שְׁכוּנַת קְבָרוֹת.</P>

<P><B>ט,ז</B>  [ו] אֶחָד הַמּוֹצֶא שְׁלוֹשָׁה מֵתִים כְּדַרְכָּן בַּתְּחִלָּה, אוֹ שֶׁמָּצָא שְׁלוֹשָׁה כּוּכִין, אוֹ כּוּךְ וּנְקִיעַ וּמְעָרָה--הֲרֵי זֶה שְׁכוּנַת קְבָרוֹת.  מָצָא שְׁנַיִם, וְאֶחָד הָיָה יָדוּעַ--יֵשׁ לָהֶן תְּבוּסָה, וְאֵין לָהֶן שְׁכוּנַת קְבָרוֹת:  שֶׁהַקֶּבֶר הַיָּדוּעַ, אֵינוּ עוֹשֶׂה שְׁכוּנָה; וְלֹא אָמְרוּ אֵלָא הַמּוֹצֶא שְׁלוֹשָׁה כַּתְּחִלָּה, הוּא שֶׁצָּרִיךְ בְּדִיקָה.</P>

<P><B>ט,ח</B>  כֵּיצַד בּוֹדֵק הָעֶשְׂרִים אַמָּה שֶׁאָמַרְנוּ:  חוֹפֵר עַד שְׁהוּא מַגִּיעַ לַסֶּלַע, אוֹ לַבְּתוּלָה וְהִיא הַקַּרְקָע שֶׁנִּרְאֵית שְׁאֵינָהּ עֲבוּדָה.  הִעְמִיק אַפִלּוּ מֵאָה אַמָּה, וּמָצָא חֶרֶס--הֲרֵי זוֹ כְּבַתְּחִלָּה, וְצָרִיךְ לְהַעְמִיק עַד שֶׁיַּגִּיעַ לַבְּתוּלָה; הִגִּיעַ לַמַּיִם, הֲרֵי זוֹ כִּבְתוּלָה.</P>

<P><B>ט,ט</B>  [ז] אֵינוּ צָרִיךְ לַחְפֹּר תֶּלֶם אֶחָד, מִתְּחִלַּת הָעֶשְׂרִים עַד סוֹפָן; אֵלָא חוֹפֵר אַמָּה עַל אַמָּה וּמַנִּיחַ אַמָּה, וְחוֹפֵר אַמָּה עַל אַמָּה וּמַנִּיחַ אַמָּה, עַד סוֹפָן--שְׁאֵין בֵּין קֶבֶר לְקֶבֶר פָּחוּת מֵאַמָּה.</P>

<P><B>ט,י</B>  [ח] הָיָה בּוֹדֵק, וְהִגִּיעַ בְּתוֹךְ הָעֶשְׂרִים לְנָהָר אוֹ לִשְׁלוּלִית אוֹ לְדֶרֶךְ הָרַבִּים--יַפְסִיק, וְאֵינוּ צָרִיךְ לִבְדֹּק:  שֶׁהֲרֵי נִפְסְקָה שְׁכוּנַת הַקְּבָרוֹת.</P>

<P><B>ט,יא</B>  [ט] הַמּוֹצִיא עָפָר זֶה שֶׁלִּבְדִיקָה--טָהוֹר, אֵלָא אִם כֵּן מָצָא טֻמְאָה בִּמְקוֹם שֶׁחָפַר; אֲבָל קֹדֶם שֶׁיִּמְצָא, אוֹכֵל בַּתְּרוּמָה.  וְהַמְּפַקֵּחַ בַּגַּל, אֵינוּ אוֹכֵל בַּתְּרוּמָה--שֶׁהֲרֵי יוֹדֵעַ וַדַּאי שֶׁהַמֵּתִים שָׁם תַּחַת הַגַּל, אֵלָא שְׁאֵינוּ מַכִּיר מְקוֹמָן.</P>

<P><B>ט,יב</B>  [י] גַּל טָמֵא שֶׁנִּתְעָרַב בִּשְׁנֵי גַּלִּין טְהוֹרִין--בָּדַק אֶחָד מֵהֶן וּמְצָאוֹ טָהוֹר, הוּא טָהוֹר וְהַשְּׁנַיִם טְמֵאִין; בָּדַק שְׁנַיִם וְנִמְצְאוּ טְהוֹרִין, הֶן טְהוֹרִין וְהַשְּׁלִישִׁי בְּחֶזְקַת טָמֵא; בָּדַק שְׁלָשְׁתָּן וּמָצָא טָהוֹר, כֻּלָּן בְּחֶזְקַת טֻמְאָה--עַד שֶׁיִּבְדֹּק שְׁלָשְׁתָּן עַד שֶׁיַּגִּיעַ לַסֶּלַע אוֹ לַבְּתוּלָה, וְיִהְיוּ שְׁלָשְׁתָּן טְהוֹרִין.</P>

<P><B>ט,יג</B>  [יא] בּוֹר שֶׁמַּטִּילִין לְתוֹכוֹ נְפָלִים--הַמַּאֲהִיל עָלָיו, טָמֵא דִּין תּוֹרָה:  וְאַף עַל פִּי שֶׁחֻלְדָּה וּבַרְדְּלַס מְצוּיִין שָׁם, אֵין סָפֵק מוֹצִיא מִידֵי וַדַּאי.  אֲבָל אִם הִפִּילָה שָׁם אִשָּׁה נֵפֶל, וְאֵין יָדוּעַ אִם הִפִּילָה דָּבָר הַמְּטַמֵּא אוֹ לֹא הִפִּילָה--הוֹאִיל וְחֻלְדָּה וּבַרְדְּלַס מְצוּיִין שָׁם, הֲרֵי סְפֵקוֹ טָהוֹר.</P>

<P><B>ט,יד</B>  [יב] דָּבָר יָדוּעַ שֶׁכָּל אֵלּוּ הַטֻּמְאוֹת וְכַיּוֹצֶא בָּהֶן, שְׁהֶן מִשּׁוֹם סָפֵק--הֲרֵי הֶן שֶׁלְּדִבְרֵיהֶן; וְאֵין טָמֵא מִן הַתּוֹרָה, אֵלָא מִי שֶׁנִּטְמָא טֻמְאָה וַדָּאִית.  אֲבָל כָּל הַסְּפֵקוֹת--בֵּין בְּטֻמְאוֹת, בֵּין בְּמַאֲכָלוֹת אֲסוּרוֹת, בֵּין בָּעֲרָיוֹת וְשַׁבָּתוֹת--אֵין חוֹשְׁשִׁין לָהֶן אֵלָא מִדִּבְרֵי סוֹפְרִים, כְּמוֹ שֶׁבֵּאַרְנוּ בְּהִלְכּוֹת אִסּוּרֵי בִּיאָה וּבְכַמָּה מְקוֹמוֹת.
<BR> </P>

<H2>הִלְכּוֹת טֻמְאַת מֵת פֵּרֶק י</H2>

<P><B>י,א</B>  אֵיזֶה הוּא בֵּית הַפְּרָס--זֶה מְקוֹם שֶׁנֶּחְרַשׁ בּוֹ קֶבֶר, שֶׁהֲרֵי נִדַּקְדְּקוּ עַצְמוֹת הַמֵּת בְּתוֹךְ הֶעָפָר, וְנִתְפַּרְסוּ בְּכָל הַשָּׂדֶה.  וְגָזְרוּ טֻמְאָה עַל כָּל הַשָּׂדֶה שֶׁנֶּחְרַשׁ בָּהּ הַקֶּבֶר:  אַפִלּוּ חָרַשׁ עַל גַּבֵּי הָאָרוֹן, וְאַפִלּוּ הָיָה מֻשְׁקָע בְּרֻבְדִּין וּבָאֲבָנִים, וְאַפִלּוּ הָיָה עַל גַּבֵּי הָאָרוֹן רוּם שְׁתֵּי קוֹמוֹת--הוֹאִיל וְחָרַשׁ קֶבֶר, הֲרֵי זֶה עוֹשֶׂה בֵּית הַפְּרָס.</P>

<P><B>י,ב</B>  עַד כַּמָּה הוּא נַעֲשֵׂה בֵּית הַפְּרָס, מֵאָה אַמָּה עַל מֵאָה אַמָּה מִמְּקוֹם הַקֶּבֶר.  [ב] כָּל הָרִבּוּעַ שְׁהוּא בֵּית אַרְבַּעַת סְאִין--הֲרֵי הוּא בֵּית הַפְּרָס, וַעֲפָרוֹ מְטַמֵּא בַּמַּגָּע וּבַמַּשָּׂא כְּמוֹ שֶׁבֵּאַרְנוּ.  וְאֵינוּ מְטַמֵּא בָּאֹהֶל; וְכֵן הַמַּאֲהִיל עַל בֵּית הַפְּרָס הַזֶּה, טָהוֹר.</P>

<P><B>י,ג</B>  הִתְחִיל לַחְרֹשׁ אֶת הַקֶּבֶר, וְהָיָה חוֹרֵשׁ וְהוֹלֵךְ, וְקֹדֶם שֶׁיִּגְמֹר מֵאָה אַמָּה נִעַר אֶת הַמַּחְרֵשָׁה, אוֹ שֶׁהֵטִיחַ בַּסֶּלַע, אוֹ בַּגָּדֵר--עַד שָׁם הוּא עוֹשֶׂה בֵּית הַפְּרָס בִּלְבָד; וְהַשְּׁאָר טָהוֹר, שֶׁהֲרֵי לֹא הִגִּיעַ אֵלָיו בְּמֶשֶׁךְ הַמַּחְרֵשָׁה.</P>

<P><B>י,ד</B>  חָרַשׁ כְּמוֹ חֲמִשִּׁים אַמָּה אוֹ יָתֵר, וְחָזַר וְחָרַשׁ עַד שֶׁהִשְׁלִים הַמֵּאָה--הַכֹּל בֵּית הַפְּרָס; הָיָה חוֹרֵשׁ וְהוֹלֵךְ חוּץ לְמֵאָה אַמָּה--מִמֵּאָה וְלַחוּץ טָהוֹר, שְׁאֵין עַצְמוֹת קֶבֶר מַגִּיעוֹת לְיָתֵר מִמֵּאָה.</P>

<P><B>י,ה</B>  [ד] חֶזְקַת הָעֲצָמוֹת הַמְּכֻסּוֹת--שְׁהֶן שֶׁלְּאָדָם, עַד שֶׁיִּוָּדַע שְׁהֶן שֶׁלִּבְהֵמָה; וְחֶזְקַת הָעֲצָמוֹת הַמְּגֻלּוֹת--שְׁהֶן שֶׁלִּבְהֵמָה, עַד שֶׁיִּוָּדַע שְׁהֶן שֶׁלְּאָדָם.</P>

<P><B>י,ו</B>  הָיָה שָׁם חָרִיץ מָלֵא עַצְמוֹת אָדָם, אוֹ שֶׁהָיוּ עַצְמוֹת אָדָם צְבוּרוֹת עַל גַּבֵּי קַרְקָע, וְחָרַשׁ עֲצָמוֹת אֵלּוּ עִם הַשָּׂדֶה, אוֹ שֶׁחָרַשׁ שָׂדֶה שֶׁאָבַד בָּהּ קֶבֶר--הֲרֵי זֶה אֵינוּ עוֹשֶׂה בֵּית הַפְּרָס, שֶׁלֹּא גָזְרוּ טֻמְאָה אֵלָא עַל שָׂדֶה שֶׁנֶּחְרַשׁ בָּהּ קֶבֶר וַדַּאי; וְכֵן הַחוֹרֵשׁ אֶת הַמֵּת בַּשָּׂדֶה, אֵינוּ עוֹשֶׂה בֵּית הַפְּרָס:  שֶׁכָּל אֵלּוּ, דָּבָר שְׁאֵינוּ מָצוּי הוּא; וְלֹא גָזְרוּ אֵלָא בְּקֶבֶר שֶׁנֶּחְרַשׁ, שְׁהוּא הַדָּבָר הַמָּצוּי.</P>

<P><B>י,ז</B>  [ה] הַחוֹרֵשׁ אֶת הַקֶּבֶר בְּשָׂדֶה שְׁאֵינָהּ שֶׁלּוֹ--אֵינוּ עוֹשֶׂה בֵּית הַפְּרָס, שְׁאֵין אָדָם אוֹסֵר דָּבָר שְׁאֵינוּ שֶׁלּוֹ:  אַפִלּוּ שֻׁתָּף, אוֹ אָרִיס, אוֹ אַפְטְרוּפוֹס--אֵינוּ עוֹשֶׂה בֵּית הַפְּרָס.  חָרַשׁ קֶבֶר בְּשָׂדֶה שֶׁלּוֹ וְשֶׁלַּחֲבֵרוֹ כְּאַחַת--שֶׁלּוֹ, עוֹשֶׂה בֵּית הַפְּרָס; וְשֶׁלַּחֲבֵרוֹ, אֵינוּ עוֹשֶׂה בֵּית הַפְּרָס.  [ו] וְנָכְרִי שֶׁחָרַשׁ קֶבֶר בְּשָׂדֵהוּ--אֵינוּ עוֹשֶׂה בֵּית הַפְּרָס, שְׁאֵין בַּיִת פְּרָס לַגּוֹיִים.</P>

<P><B>י,ח</B>  [ז] שְׂדֵה בֵּית פְּרָס לְמַעְלָה, וְשָׂדֶה טְהוֹרָה לְמַטָּה, וְשָׁטְפוּ גְּשָׁמִים מֵעֲפַר בֵּית הַפְּרָס לַטְּהוֹרָה--אַפִלּוּ הָיְתָה אֲדֻמָּה וְהִלְבִּינָה, אוֹ לְבָנָה וְהֶאְדִּימָה--טְהוֹרָה:  שְׁאֵין בֵּית הַפְּרָס עוֹשֶׂה בֵּית הַפְּרָס, וְלֹא גָזְרוּ טֻמְאָה אֵלָא עַל גּוּשׁ כִּבְרִיָּתוֹ.</P>

<P><B>י,ט</B>  [ח] בֵּית הַפְּרָס הַזֶּה, מֻתָּר לִנְטֹעַ בּוֹ כָּל נֶטַע, לְפִי שֶׁהַשָּׁרָשִׁים יוֹרְדִים לְמַטָּה, וּלְמַטָּה מִשְּׁלוֹשָׁה בְּבֵית הַפְּרָס טָהוֹר--שֶׁהֲרֵי הַקֶּבֶר נִפְרַס, עַל פְּנֵי הַשָּׂדֶה.  אֲבָל אֵין זוֹרְעִין בְּתוֹכָהּ, אֵלָא זֶרַע הַנִּקְצָר.  וְאִם זָרַע, וְעָקַר--צוֹבֵר אֶת גָּרְנוֹ בְּתוֹכוֹ, וְכוֹבֵר אֶת הַתְּבוּאָה בִּשְׁתֵּי כְּבָרוֹת, וְקָטְנָיוֹת בְּשָׁלוֹשׁ כְּבָרוֹת, שֶׁמֶּא יֵשׁ בָּהֶן עֶצֶם כַּשְּׂעוֹרָה; וְשׂוֹרֵף אֶת הַקַּשׁ וְאֶת הָעֵצָה שָׁם--גְּזֵרָה, שֶׁמֶּא יִהְיֶה בָּהֶן עֶצֶם כַּשְּׂעוֹרָה, וְאִם תַּתִּיר לוֹ בַּהֲנָיָה, מוֹצִיאוֹ וּמוֹכְרוֹ וְנִמְצָא מַרְגִּיל אֶת הַטֻּמְאָה.</P>

<P><B>י,י</B>  [ט] שָׂדֶה שֶׁהֻחְזְקָה שְׁהִיא בֵּית הַפְּרָס, אַפִלּוּ הִיא בֵּית אַרְבַּעַת כּוֹרִין, וְאַפִלּוּ מְשׁוּכָה מִמְּקוֹם הַטִּיט הָרַךְ שְׁאֵינוּ נֶחְרַשׁ וְלֹא נַעֲשָׂה בֵּית הַפְּרָס, וְאַפִלּוּ טְהוֹרָה מֻקֶּפֶת אוֹתָהּ מֵאַרְבַּע רוּחוֹתֶיהָ--הֲרֵי הִיא בְּחֶזְקָתָהּ.</P>

<P><B>י,יא</B>  [י] מָצָא שָׂדֶה מְצֻיֶּנֶת, וְאֵין יָדוּעַ מַה טִיבָהּ--אִם יֵשׁ בָּהּ אִילָן, בַּיָּדוּעַ שֶׁנֶּחְרַשׁ קֶבֶר בְּתוֹכָהּ; אֵין בָּהּ אִילָן, בַּיָּדוּעַ שֶׁאָבַד קֶבֶר בְּתוֹכָהּ כְּמוֹ שֶׁבֵּאַרְנוּ:  וְהוּא, שֶׁיִּהְיֶה בְּאוֹתוֹ מָקוֹם זָקֵן אוֹ תַּלְמִיד חֲכָמִים--שְׁאֵין כָּל אָדָם בְּקִיאִין בְּכָּךְ וְיוֹדְעִין שֶׁמֻּתָּר לִנְטֹעַ בְּזוֹ, וְאָסוּר לִנְטֹעַ בָּאַחֶרֶת.</P>

<P><B>י,יב</B>  [יא] הַמְּהַלֵּךְ בְּבֵית הַפְּרָס, עַל אֲבָנִים שְׁאֵין מִתְנַדְנְדִין תַּחַת רַגְלֵי אָדָם בְּשָׁעָה שֶׁמְּהַלֵּךְ עֲלֵיהֶן, אוֹ שֶׁנִּכְנָס לָהּ, וְהוּא רוֹכֵב עַל גַּבֵּי אָדָם וּבְהֵמָה שֶׁכּוֹחָן יָפֶה--הֲרֵי זֶה טָהוֹר.</P>

<P><B>י,יג</B>  אֲבָל אִם הִלַּךְ עַל גַּבֵּי אֲבָנִים שֶׁמִּזְדַּעְזְעִין בְּשָׁעַת הִלּוּךְ--אַף עַל פִּי שֶׁנִּשְׁמַר וְלֹא נִדְנַד, הֲרֵי זֶה טָמֵא כְּמִי שֶׁהִלַּךְ עַל הֶעָפָר עַצְמוֹ; וְכֵן אִם הִלַּךְ עַל גַּבֵּי אָדָם שֶׁכּוֹחוֹ רָע, עַד שֶׁתִּהְיֶינָה אַרְכֻּבּוֹתָיו נוֹקְשׁוֹת זוֹ לְזוֹ וְשׁוֹקָיו מַרְעִידוֹת כִּשְׁהוּא נוֹשְׂאוֹ, אוֹ עַל גַּבֵּי בְּהֵמָה שֶׁכּוֹחָהּ רָע, עַד שֶׁתַּטִּיל גְּלָלִים בְּשָׁעַת רְכִיבָה--הֲרֵי זֶה טָמֵא, וּכְאִלּוּ הִלַּךְ בְּרַגְלָיו.</P>

<P><B>י,יד</B>  [יב] הַמְּטַהֵר בֵּית הַפְּרָס, צָרִיךְ לְטַהְרוֹ בְּמַעְמַד שְׁנֵי תַּלְמִידֵי חֲכָמִים.  וְכֵיצַד מְטַהֲרִין אוֹתוֹ:  כּוֹנֵס אֶת כָּל הֶעָפָר שְׁהוּא יָכוֹל לַהֲסִיטוֹ מֵעַל פְּנֵי כָּל הַשָּׂדֶה, וְנוֹתְנוֹ לְתוֹךְ כְּבָרָה שֶׁנְּקָבֶיהָ דַקִּין, וּמְמַחֶה וּמוֹצִיא כָּל עֶצֶם כַּשְּׂעוֹרָה הַנִּמְצָא שָׁם; וְיִטְהַר.  וְכֵן אִם נָתַן עַל גַּבָּיו שְׁלוֹשָׁה טְפָחִים עָפָר מִמָּקוֹם אַחֵר, אוֹ שֶׁנָּטַל מֵעַל כָּל פָּנָיו שְׁלוֹשָׁה טְפָחִים--הֲרֵי זֶה טָהוֹר; נָטַל מֵחֶצְיוֹ אֶחָד שְׁלוֹשָׁה טְפָחִים, וְנָתַן עַל חֶצְיוֹ הָאַחֵר שְׁלוֹשָׁה טְפָחִים--הֲרֵי זֶה טָהוֹר.</P>

<P><B>י,טו</B>  נָטַל מֵעַל פָּנָיו טֶפַח וּמֶחְצָה, וְנָתַן עָלָיו טֶפַח וּמֶחְצָה עָפָר מִמָּקוֹם אַחֵר--לֹא עָשָׂה כְּלוּם; וְכֵן אִם עִזְּקוֹ, וּבָדַק בְּשָׁעַת עִזּוּק מִלְמַעְלָה--לֹא עָשָׂה כְּלוּם.  רְצָפוֹ בָּאֲבָנִים שְׁאֵינָן מִתְנַדְנְדִין מֵהִלּוּךְ אָדָם, הֲרֵי זֶה טָהוֹר.
<BR> </P>

<H2>הִלְכּוֹת טֻמְאַת מֵת פֵּרֶק יא</H2>

<P><B>יא,א</B>  אֶרֶץ הָעַמִּים--בַּתְּחִלָּה גָּזְרוּ עַל גּוּשָׁהּ בִּלְבָד, כְּבֵית הַפְּרָס, וְלֹא הָיוּ מְטַמְּאִים אֵלָא הַמְּהַלֵּךְ בָּהּ, אוֹ נוֹגֵעַ אוֹ נוֹשֵׂא מֵעֲפָרָהּ.  חָזְרוּ וְגָזְרוּ עַל אַוֵּירָהּ שֶׁיְּטַמֵּא, וְאַף עַל פִּי שֶׁלֹּא נָגַע וְלֹא נָשָׂא, אֵלָא כֵּיוָן שֶׁהִכְנִיס רֹאשׁוֹ וְרֻבּוֹ לְאַוֵּיר אֶרֶץ הָעַמִּים, נִטְמָא; וְכֵן כְּלִי חֶרֶס שֶׁהִכְנִיס אַוֵּירוֹ לְאֶרֶץ הָעַמִּים, וּשְׁאָר כֵּלִים שֶׁהִכְנִיס רֻבָּם לְאַוֵּיר אֶרֶץ הָעַמִּים--נִטְמְאוּ.</P>

<P><B>יא,ב</B>  טֻמְאַת אַוֵּיר אֶרֶץ הָעַמִּים--לֹא עָשׂוּ אוֹתָהּ כְּטֻמְאַת עֲפָרָהּ, אֵלָא קַלָּה הִיא מִמֶּנָּה:  שֶׁעַל טֻמְאַת עֲפָרָהּ, שׂוֹרְפִין תְּרוּמָה וּקְדָשִׁים; וְהַמִּטַּמֵּא בְּגוּשָׁהּ טָמֵא טֻמְאַת שִׁבְעָה, וְצָרִיךְ הַזָּיָה שְׁלִישִׁי וּשְׁבִיעִי.  אֲבָל הַמִּטַּמֵּא בְּאַוֵּירָהּ, אֵינוּ צָרִיךְ הַזָּיָה שְׁלִישִׁי וּשְׁבִיעִי, אֵלָא טְבִילָה, וְהַעְרֵב שֶׁמֶשׁ; וְכֵן תְּרוּמָה וּקְדָשִׁים שֶׁנִּטְמְאוּ מֵחֲמַת אַוֵּירָהּ--תּוֹלִין, לֹא אוֹכְלִין וְלֹא שׂוֹרְפִין.</P>

<P><B>יא,ג</B>  עֲפַר אֶרֶץ הָעַמִּים וַעֲפַר בֵּית הַפְּרָס--מְטַמְּאִין בַּמַּגָּע וּבַמַּשָּׂא, כְּמוֹ שֶׁבֵּאַרְנוּ.  וְכַמָּה שֵׁעוּרָן--כְּחוֹתָם הַמַּרְצוֹפִין, וְהוּא כְּפִיקָה גְּדוֹלָה שֶׁלַּסַּקָּאִין.</P>

<P><B>יא,ד</B>  עֲפַר בֵּית הַפְּרָס וַעֲפַר חוּצָה לָאָרֶץ שֶׁבָּאוּ בְּיָרָק--אִם יֵשׁ בְּמָקוֹם אֶחָד כְּחוֹתָם הַמַּרְצוֹפִין, מְטַמֵּא; וְאִם לָאו, אֵינוּ מִצְטָרֵף:  שֶׁלֹּא גָזְרוּ אֵלָא עַל גּוּשׁ כִּבְרִיָּתוֹ.  מַעֲשֶׂה שֶׁהָיוּ אִגְּרוֹת בָּאוֹת מֵחוּצָה לָאָרֶץ לִבְנֵי כּוֹהֲנִים גְּדוֹלִים, וְהָיוּ בָּהֶן כִּסְאָה וּכְסָאתַיִם חוֹתָמוֹת; וְלֹא חָשׁוּ לָהֶן מִשּׁוֹם טֻמְאָה, לְפִי שֶׁלֹּא הָיָה בְּחוֹתָם מֵהֶן כְּחוֹתָם הַמַּרְצוֹפִין.</P>

<P><B>יא,ה</B>  [ד] הַמֵּבִיא תַּנּוּרִים וּסְפָלִין וּכְלֵי חֶרֶס מֵחוּצָה לָאָרֶץ--עַד שֶׁלֹּא הֻסְּקוּ, טְמֵאִים מִשּׁוֹם אֶרֶץ הָעַמִּים; מִשֶּׁהֻסְּקוּ, טְמֵאִים מִשּׁוֹם כְּלִי חֶרֶס שֶׁנִּטְמָא בְּאֶרֶץ הָעַמִּים, שְׁאֵינוּ מְטַמֵּא אָדָם וְכֵלִים, כְּמוֹ שֶׁבֵּאַרְנוּ.</P>

<P><B>יא,ו</B>  [ה] הַמְּהַלֵּךְ בְּאֶרֶץ הָעַמִּים, בֶּהָרִים וּבַסְּלָעִים--טָמֵא טֻמְאַת שִׁבְעָה; בַּיָּם וּבִמְקוֹם שֶׁהַיָּם עוֹלֶה בְּזַעְפּוֹ--טָהוֹר מִשּׁוֹם נוֹגֵעַ בְּאֶרֶץ הָעַמִּים, וְטָמֵא מִשּׁוֹם אַוֵּירָהּ.  הַנִּכְנָס לְאֶרֶץ הָעַמִּים בְּשִׁדָּה תֵּבָה וּמִגְדָּל הַפּוֹרְחִין בָּאַוֵּיר--טָמֵא, שֶׁאֹהֶל זָרוּק אֵינוּ קָרוּי אֹהֶל.</P>

<P><B>יא,ז</B>  [ו] סוּרְיָה--עֲפָרָהּ, טָמֵא כְּחוּצָה לָאָרֶץ; וְאַוֵּירָהּ טָהוֹר, לֹא גָזְרוּ עַל אַוֵּירָהּ.  לְפִיכָּךְ אִם הָיְתָה סְמוּכָה לְאֶרֶץ יִשְׂרָאֵל שָׂפָה בְּשָׂפָה, וְלֹא הָיָה מַפְסִיק בֵּינֵיהֶן, לֹא אֶרֶץ הָעַמִּים, וְלֹא בֵּית הַקְּבָרוֹת, וְלֹא בֵּית הַפְּרָס--הֲרֵי זֶה יָכוֹל לְהִכָּנֵס לָהּ בְּטַהְרָה, בְּשִׁדָּה תֵּבָה וּמִגְדָּל:  וְהוּא, שֶׁלֹּא יִגַּע בְּגוּשָׁהּ.  וְכֵן אֶרֶץ הָעַמִּים הַסְּמוּכָה לְאֶרֶץ יִשְׂרָאֵל, וְאֵין בֵּינֵיהֶן מָקוֹם טָמֵא--הֲרֵי זוֹ נִבְדֶקֶת, וּטְהוֹרָה.</P>

<P><B>יא,ח</B>  [ז] מְקוֹם שֶׁשָּׁכְנוּ בּוֹ גּוֹיִים בְּאֶרֶץ יִשְׂרָאֵל--הֲרֵי זֶה מְטַמֵּא כְּאֶרֶץ הָעַמִּים עַד שֶׁיִּבָּדֵק, שֶׁמֶּא קָבְרוּ בּוֹ נְפָלִים.  [ח] וּתְרוּמָה וּקְדָשִׁים שֶׁנִּטְמְאוּ מֵחֲמַת מְדוֹר הָעַמִּים--תּוֹלִין, לֹא אוֹכְלִין וְלֹא שׂוֹרְפִין.  וְכַמָּה יִשְׁהוּ בַּמָּקוֹם, וְיִהְיֶה צָרִיךְ בְּדִיקָה--אַרְבָּעִים יוֹם, כְּדֵי שֶׁתִּתְעַבַּר אִשָּׁה וְתַפִּיל נֵפֶל שֶׁמְּטַמֵּא.</P>

<P><B>יא,ט</B>  אַפִלּוּ אִישׁ שְׁאֵין עִמּוֹ אִשָּׁה--אִם שָׁהָה אַרְבָּעִים יוֹם, מְדוֹרוֹ טָמֵא עַד שֶׁיִּבָּדֵק:  גְּזֵרָה, מִשּׁוֹם מָדוֹר שֶׁתִּהְיֶה בּוֹ אִשָּׁה.  אַפִלּוּ עֶבֶד, אוֹ אִשָּׁה, אוֹ סָרִיס, אוֹ קָטָן בֶּן תֵּשַׁע שָׁנִים וְיוֹם אֶחָד--עוֹשֶׂה מְדוֹר הָעַמִּים.</P>

<P><B>יא,י</B>  [ט] מְדוֹר גּוֹיִים שֶׁהָיָה בּוֹ עֶבֶד מִיִּשְׂרָאֵל, אוֹ אִשָּׁה, אוֹ קָטָן בֶּן תֵּשַׁע, מְשַׁמְּרִין אוֹתָן שֶׁלֹּא יִקְבְּרוּ שָׁם נֵפֶל--אֵינוּ צָרִיךְ בְּדִיקָה.  וְאֶת מַה הֶן בּוֹדְקִין--אֶת הַבִּיבִין הָעֲמוּקִים, וְאֶת הַמַּיִם הַסְּרוּחִין; וְכָל מָקוֹם שֶׁהַחֲזִיר וְהַחֻלְדָּה יְכוּלִין לְהוֹלִיךְ מִשָּׁם הַנֵּפֶל--אֵינוּ צָרִיךְ בְּדִיקָה, מִפְּנֵי שְׁהֶן גּוֹרְרִין אוֹתָן מִשָּׁם.  מְדוֹר הָעַמִּים שֶׁחָרַב, הֲרֵי הוּא בְּטֻמְאָתוֹ עַד שֶׁיִּבָּדֵק.</P>

<P><B>יא,יא</B>  [י] הָאִצְטְוָנִיּוֹת, אֵין בָּהֶן מִשּׁוֹם מְדוֹר גּוֹיִים, לְפִי שְׁהִיא גְּלוּיָה, וְאֵין בָּהּ מָקוֹם לְהַטְמִין הַנְּפָלִים.  וַעֲשָׂרָה מְקוֹמוֹת, אֵין בָּהֶם מִשּׁוֹם מְדוֹר גּוֹיִים--לְפִי שְׁאֵין דִּירָתָן קְבוּעָה, לֹא גָזְרוּ עֲלֵיהֶן טֻמְאָה.</P>

<P><B>יא,יב</B>  וְאֵלּוּ הֶן הָעֲשָׂרָה מְקוֹמוֹת--אָהֳלֵי הָעַרְבָּיִים, וְהַסֻּכּוֹת, וְהַצְּרִיפִין, וְהַבֻּרְגָּנִין, וְתַקְרָה שֶׁעַל גַּבֵּי הָעַמּוּדִים וְאֵין לָהּ דְּפָנוֹת וְהֶן בָּתֵּי הַקַּיִץ, וּבֵית שַׁעַר, וְאַוֵּירָהּ שֶׁלְּחָצֵר, וְהַמֶּרְחֵץ, וּמְקוֹם שֶׁעוֹשִׂין בּוֹ הַחִצִּים וּכְלֵי הַמִּלְחָמָה, וּמְקוֹם הַלִּגְיוֹנוֹת.</P>

<P><B>יא,יג</B>  [יא] הֶחָנוּת--אֵין בָּהּ מִשּׁוֹם מְדוֹר גּוֹיִים, אֵלָא אִם כֵּן הָיָה דָּר בְּתוֹכָהּ.  חָצֵר שְׁהִיא טְמֵאָה מִשּׁוֹם מְדוֹר הָעַמִּים, הֲרֵי בֵּית שַׁעַר שֶׁלָּהּ וְאַוֵּירָהּ טְמֵאִין כָּמוֹהָ.  וְאֵין מְדוֹר הָעַמִּים וְלֹא בֵּית הַפְּרָס, בְּחוּצָה לָאָרֶץ.</P>

<P><B>יא,יד</B>  [יב] עֲיָרוֹת הַמֻּבְלָעוֹת בְּאֶרֶץ יִשְׂרָאֵל--כְּגוֹן סִיסִית וְחַבְרוֹתֶיהָ, אַשְׁקְלוֹן וְחַבְרוֹתֶיהָ--אַף עַל פִּי שֶׁפְּטוּרוֹת מִן הַמַּעַשְׂרוֹת וּמִן הַשְּׁבִיעִית, אֵין בָּהֶן מִשּׁוֹם אֶרֶץ הָעַמִּים.  וְחֶזְקַת דְּרָכִים שֶׁלְּעוֹלֵי בָּבֶל טְהוֹרוֹת, אַף עַל פִּי שְׁהֶן מֻבְלָעוֹת בְּאֶרֶץ הָעַמִּים.
<BR> </P>

<H2>הִלְכּוֹת טֻמְאַת מֵת פֵּרֶק יב</H2>

<P><B>יב,א</B>  טֶפַח עַל טֶפַח מְרֻבָּע עַל רוּם טֶפַח--מֵבִיא אֶת הַטֻּמְאָה וְחוֹצֵץ בִּפְנֵי הַטֻּמְאָה, דִּין תּוֹרָה:  שְׁאֵין קָרוּי אֹהֶל אֵלָא טֶפַח עַל טֶפַח בְּרוּם טֶפַח, אוֹ יָתֵר עַל זֶה.</P>

<P><B>יב,ב</B>  כֵּיצַד:  כַּזַּיִת מִן הַמֵּת מֻנָּח לָאַוֵּיר, וּבְצִדּוֹ כֵּלִים כְּגוֹן מְחָטִין וְצִנּוֹרוֹת וְכַיּוֹצֶא בָּהֶן, וְאֵינָן נוֹגְעִים בַּטֻּמְאָה--אִם הֶאֱהִיל עֲלֵיהֶן אֹהֶל שֶׁיֵּשׁ בּוֹ טֶפַח עַל טֶפַח, וְהָיָה גָּבוֹהַּ מֵעַל הָאָרֶץ טֶפַח--הֲרֵי זֶה מֵבִיא אֶת הַטֻּמְאָה לַכֵּלִים, וּטְמֵאִין; הָיוּ כֵּלִים אֲחֵרִים עַל גַּבֵּי אֹהֶל זֶה שֶׁיֵּשׁ בּוֹ טֶפַח עַל טֶפַח--הֲרֵי הֶן טְהוֹרִין, מִפְּנֵי שֶׁהָאֹהֶל חוֹצֵץ בֵּינָם וּבֵין הַטֻּמְאָה.</P>

<P><B>יב,ג</B>  הִנֵּה לָמַדְתָּ, שֶׁכְּשֵׁם שֶׁהָאֹהֶל מְטַמֵּא כָּל שֶׁתַּחְתָּיו--כָּךְ מַצִּיל כָּל שֶׁחוּצָה לוֹ, וְחוֹצֵץ בֵּין הַטֻּמְאָה וּבֵין כֵּלִים שֶׁעַל גַּבָּיו; וְכֵן אִם הָיְתָה הַטֻּמְאָה עַל גַּבָּיו, וְכֵלִים תַּחְתָּיו--הַכֵּלִים טְהוֹרִין, שֶׁהָאֹהֶל חוֹצֵץ בִּפְנֵי הַטֻּמְאָה.</P>

<P><B>יב,ד</B>  הָיָה הָאֹהֶל פָּחוּת מֵרוּם טֶפַח, אוֹ פָּחוּת מִטֶּפַח עַל טֶפַח אַף עַל פִּי שְׁהוּא גָּבוֹהַּ כַּמָּה טְפָחִים--הַכֵּלִים שֶׁבְּצַד הַטֻּמְאָה טְהוֹרִין.  וְכֵלִים שֶׁלְּמַעְלָה מֵאֹהֶל זֶה--כָּל שֶׁכְּנֶגֶד הַטֻּמְאָה, טָמֵא:  מִפְּנֵי שֶׁהֶאֱהִילוּ עַל הַטֻּמְאָה, וְאֵין שָׁם אֹהֶל לָחֹץ בִּפְנֵי הַטֻּמְאָה.</P>

<P><B>יב,ה</B>  וְכֵן אִם הָיְתָה טֻמְאָה עַל גַּבֵּי אֹהֶל זֶה, וְכֵלִים תַּחְתָּיו--כָּל שֶׁכְּנֶגֶד הַטֻּמְאָה, טָמֵא:  שֶׁהֲרֵי הַטֻּמְאָה הֶאֱהִילָה עֲלֵיהֶן, וְאֵין שָׁם אֹהֶל שֶׁיָּחֹץ בִּפְנֵי הַטֻּמְאָה--שֶׁכָּל פָּחוּת מֵרוּם טֶפַח, כִּנְגִיעָה הוּא חָשׁוּב, וְטֻמְאָה שֶׁתַּחְתָּיו, טֻמְאָה רְצוּצָה הִיא כְּמוֹ שֶׁבֵּאַרְנוּ.</P>

<P><B>יב,ו</B>  בַּמֶּה דְּבָרִים אֲמוּרִים, בְּשֶׁלֹּא הָיָה הָאֹהֶל אָדָם אוֹ כֵּלִים; אֲבָל אָדָם אוֹ כֵּלִים שֶׁנַּעֲשׂוּ אֹהֶל עַל הַטֻּמְאָה--בֵּין שֶׁהָיוּ הֶן עַצְמָן אֹהֶל, בֵּין שֶׁהָיוּ עַמּוּדֵי הָאֹהֶל, אַפִלּוּ הָיוּ כֵּלִים שְׁאֵין מְקַבְּלִין טֻמְאָה כָּל עִיקָר--הֲרֵי אֵלּוּ מְבִיאִין אֶת הַטֻּמְאָה, וְאֵינָן חוֹצְצִין בִּפְנֵי הַטֻּמְאָה.</P>

<P><B>יב,ז</B>  כֵּיצַד:  לוּחַ שֶׁהָיָה מֻנָּח עַל גַּבֵּי אַרְבָּעָה בְּנֵי אָדָם, אוֹ עַל גַּבֵּי אַרְבָּעָה כֵּלִים, אַפִלּוּ כְּלֵי אֲבָנִים וְכַיּוֹצֶא בָּהֶן מִכֵּלִים שְׁאֵין לְמִינָן טֻמְאָה, וְאֵין צָרִיךְ לוֹמַר אִם הָיָה מֻנָּח עַל אַרְבָּעָה שְׁפוּדִין אוֹ אַרְבָּעָה קָנִים שֶׁגְּבוֹהִין טֶפַח, וְהָיְתָה טֻמְאָה וְכֵלִים תַּחְתָּיו--הַכֵּלִים טְמֵאִין.  וְאִם הָיוּ כֵּלִים עַל גַּבָּיו, אַפִלּוּ שֶׁלֹּא כְּנֶגֶד הַטֻּמְאָה--טְמֵאִין; וְאִם הָיְתָה טֻמְאָה עַל גַּבֵּי הַלּוּחַ, וְכֵלִים תַּחְתָּיו--כָּל כֵּלִים שֶׁתַּחַת הַלּוּחַ, טְמֵאִין.</P>

<P><B>יב,ח</B>  אֲבָל אִם הָיָה הַלּוּחַ מֻנָּח עַל גַּבֵּי אַרְבָּעָה אֲבָנִים, אוֹ עַל גַּבֵּי בְּהֵמָה וְחַיָּה, וְהָיְתָה טֻמְאָה תַּחְתָּיו--הֲרֵי הַכֵּלִים שֶׁעַל גַּבָּיו, טְהוֹרִין.  [ב] הָיְתָה טֻמְאָה עַל גַּבָּיו--הֲרֵי כָּל הַכֵּלִים שֶׁתַּחְתָּיו, טְהוֹרִין:  מִפְּנֵי שֶׁהָאֹהֶל חוֹצֵץ בִּפְנֵי הַטֻּמְאָה.  וּכְלֵי גְּלָלִים וּכְלִי אֲבָנִים וּכְלֵי אֲדָמָה, הַבָּאִים בַּמִּדָּה--הֲרֵי הֶם כָּאֹהָלִים, וְאֵינָם כְּכֵלִים; וּלְפִיכָּךְ חוֹצְצִים בִּפְנֵי הַטֻּמְאָה.</P>

<P><B>יב,ט</B>  [ג] נְסָר שְׁהוּא נָתוּן עַל פִּי תַּנּוּר חָדָשׁ, וְעוֹדֵף מִכָּל צְדָדָיו בְּפוֹתֵחַ טֶפַח, וְהָיְתָה טֻמְאָה תַּחַת הַנְּסָר--כֵּלִים שֶׁעַל גַּבָּיו, טְהוֹרִין; טֻמְאָה עַל גַּבָּיו--כָּל הַכֵּלִים שֶׁתַּחְתָּיו, טְהוֹרִין:  מִפְּנֵי שֶׁתַּנּוּר חָדָשׁ אֵינוּ כְּכֵלִים לְעִנְיָן זֶה.  וְאִם הָיָה יָשָׁן, הַכֹּל טָמֵא.</P>

<P><B>יב,י</B>  [ד] נְסָר שְׁהוּא נָתוּן עַל פִּי שְׁנֵי תַּנּוּרִים, אַפִלּוּ יְשָׁנִים, וְעוֹדֵף מֵחוּצָה לַתַּנּוּר זֶה וּמֵחוּצָה לַתַּנּוּר זֶה, וְהָיְתָה טֻמְאָה תַּחְתָּיו בֵּין שְׁנֵי הַתַּנּוּרִים--בֵּינֵיהֶן בִּלְבָד טָמֵא; אֲבָל כֵּלִים שֶׁתַּחַת שְׁתֵּי הַקְּצָווֹת שֶׁחוּצָה לַתַּנּוּרִים, טְהוֹרִין--שֶׁהֲרֵי הֶן כִּשְׁנֵי אֹהָלִים זֶה בְּצַד זֶה.</P>

<P><B>יב,יא</B>  וְכֵן נְסָר שְׁהוּא נָתוּן עַל פִּי תַּנּוּר, אַפִלּוּ יָשָׁן, וְיוֹצֶא מִזֶּה טֶפַח וּמִזֶּה טֶפַח, אֲבָל לֹא מִן הַצְּדָדִין, וְטֻמְאָה בְּצַד זֶה--כֵּלִים שֶׁבַּצַּד הַשֵּׁנִי, טְהוֹרִין.</P>

<P><B>יב,יב</B>  [ה] אָדָם שֶׁנָּשָׂא כְּלִי כְּגוֹן מַרְדֵּעַ וְכַיּוֹצֶא בּוֹ, וְהֶאֱהִיל צַד הַכְּלִי הָאֶחָד עַל הַטֻּמְאָה--אִם הָיָה בְּהֶקֵּפוֹ טֶפַח, אַף עַל פִּי שְׁאֵין בְּרָחְבּוֹ אֵלָא רֹחַב אֶצְבָּע וּשְׁלִישׁ--הֲרֵי זֶה מְטַמֵּא אֶת הַנּוֹשֵׂא, וּמֵבִיא לוֹ טֻמְאָה מִדִּבְרֵיהֶם:  גָּזְרוּ עַל שֶׁיֵּשׁ בְּהֶקֵּפוֹ טֶפַח, מִשּׁוֹם שֶׁיֵּשׁ בְּרָחְבּוֹ טֶפַח.  אֲבָל אֵינוּ מֵבִיא אֶת הַטֻּמְאָה לַכֵּלִים שֶׁתַּחְתָּיו, וְלִשְׁאָר אָדָם שֶׁיַּאֲהִיל עֲלֵיהֶן, וְעַל הַטֻּמְאָה--עַד שֶׁיִּהְיֶה בּוֹ רֹחַב טֶפַח.</P>

<P><B>יב,יג</B>  [ו] אֲרוֹנוֹת שֶׁלְּעֵץ שֶׁמַּנִּיחִין בָּהֶן הַמֵּת, אֵינָן כְּקֶבֶר; אֵלָא אִם יֵשׁ בֵּין כְּסוּי הָאָרוֹן וְהַמֵּת גֹּבַהּ טֶפַח, חוֹצֵץ, וְהָעוֹמֵד עַל גַּבֵּי הָאָרוֹן, טָהוֹר מִן הַתּוֹרָה.  וְאַף עַל פִּי שֶׁרֹב אֲרוֹנוֹת, יֵשׁ בָּהֶן חָלָל טֶפַח--הוֹאִיל וְיֵשׁ שְׁאֵין שָׁם חָלָל טֶפַח--גָּזְרוּ עַל כָּל הָאֲרוֹנוֹת שְׁאֵינָן חוֹצְצִין, וְשֶׁיִּהְיֶה הַמְּהַלֵּךְ עַל גַּבֵּי הָאָרוֹן כְּנוֹגֵעַ בְּמֵת אוֹ בְּקֶבֶר.</P>

<P><B>יב,יד</B>  [ז] קוֹרָה שְׁהִיא נְתוּנָה מִכּוֹתָל לְכוֹתָל, וְהַטֻּמְאָה תַּחְתֶּיהָ--אִם יֵשׁ בָּהּ פּוֹתֵחַ טֶפַח--מְבִיאָה אֶת הַטֻּמְאָה תַּחַת כֻּלָּהּ; וְכָל הַכֵּלִים אוֹ הָאָדָם שֶׁתַּחְתֶּיהָ טְמֵאִים, אַף עַל פִּי שְׁאֵין כֻּלָּהּ שׁוֹוָה וּקְצָתָהּ פְּחוּתָה מִטֶּפַח, מִפְּנֵי שֶׁקְּצָתָהּ, מִקְצַת אֹהֶל הוּא.  וְאִם אֵין בָּהּ פּוֹתֵחַ טֶפַח--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת, כְּמוֹ שֶׁבֵּאַרְנוּ.</P>

<P><B>יב,טו</B>  כַּמָּה יִהְיֶה בְּהֶקֵּפָהּ, וְיִהְיֶה בָּהּ פּוֹתֵחַ טֶפַח--בִּזְמָן שְׁהִיא עֲגוּלָה, שְׁלוֹשָׁה טְפָחִים; וּבִזְמָן שְׁהִיא מְרֻבַּעַת, אַרְבָּעָה טְפָחִים.</P>

<P><B>יב,טז</B>  [ח] סְאָה שְׁהִיא מֻטָּה עַל צִדָּהּ בָּאַוֵּיר--אֵינָהּ מְבִיאָה אֶת הַטֻּמְאָה תַּחַת כֻּלָּהּ, עַד שֶׁיִּהְיֶה בְּהֶקֵּפָהּ אַרְבָּעָה טְפָחִים וּמֶחְצָה בְּקֵרוּב, כְּדֵי שֶׁיִּהְיֶה גֹּבַהּ הַצַּד הָעֶלְיוֹן טֶפַח וּמֶחְצָה, וְיִהְיֶה הַטֶּפַח עַל טֶפַח מִמִּנָּה גָּבְהוֹ מֵעַל הָאָרֶץ טֶפַח; לְפִיכָּךְ אִם הָיְתָה גְּבוֹהָה מֵעַל הָאָרֶץ חֲצִי טֶפַח, וְהָיָה בְּהֶקֵּפָהּ שְׁלוֹשָׁה--מְבִיאָה אֶת הַטֻּמְאָה.</P>

<P><B>יב,יז</B>  וְכֵן עַמּוּד עָגוּל שְׁהוּא מֻטָּל לָאַוֵּיר, וּמֻנָּח עַל הָאָרֶץ--אֵינוּ מֵבִיא טֻמְאָה תַּחַת דָּפְנוֹ, עַד שֶׁיִּהְיֶה בּוֹ הֶקֵּף עֶשְׂרִים וְאַרְבָּעָה טְפָחִים; וְאִם אֵין בְּהֶקֵּפוֹ עֶשְׂרִים וְאַרְבָּעָה טְפָחִים, טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת.</P>

<P><B>יב,יח</B>  זֶה שֶׁהִצְרִיכוּ עֶשְׂרִים וְאַרְבָּעָה טְפָחִים, עַל הָעִיקָרִין שֶׁסּוֹמְכִים עֲלֵיהֶן חֲכָמִים בְּחֶשְׁבּוֹן כָּל הַמִּשְׁפָּטִים:  שֶׁכָּל שֶׁיֵּשׁ בְּהֶקֵּפוֹ שְׁלוֹשָׁה טְפָחִים, יֵשׁ בּוֹ רֹחַב טֶפַח; וְכָל טֶפַח עַל טֶפַח בְּרִבּוּעַ, יֵשׁ בַּאֲלַכְסוֹנוֹ טֶפַח וּשְׁנֵי חֻמְשִׁין.  לְפִיכָּךְ אִם הָיָה בְּהֶקֵּף הָעַמּוּד עֶשְׂרִים וְאַרְבָּעָה טְפָחִים--נִמְצָא תַּחַת כָּל דָּפְנוֹ טֶפַח עַל רוּם טֶפַח מְרֻבָּע וְיָתֵר מְעַט, שֶׁחֶשְׁבּוֹנוֹת אֵלּוּ בְּקֵרוּב הֶן; וְזוֹ הִיא צוּרָתוֹ [איור הושמט כאן].
<BR> </P>

<H2>הִלְכּוֹת טֻמְאַת מֵת פֵּרֶק יג</H2>

<P><B>יג,א</B>  כָּל טֶפַח עַל טֶפַח עַל רוּם טֶפַח--קָרוּי אֹהֶל, כְּמוֹ שֶׁבֵּאַרְנוּ; וְחוֹצֵץ בִּפְנֵי הַטֻּמְאָה, וּמֵבִיא אֶת הַטֻּמְאָה:  בֵּין שֶׁעָשָׂהוּ לְהַאֲהִיל בֵּין שֶׁנַּעֲשָׂה מֵאֵלָיו, אַפִלּוּ הָיָה שֶׁלֹּא בִּידֵי אָדָם--הֲרֵי זֶה מֵבִיא וְחוֹצֵץ.  כֵּיצַד:  אֶחָד חוֹר שֶׁחֲרָרוּהוּ מַיִם, אוֹ שְׁרָצִים, אוֹ שֶׁאֲכָלַתּוּ מַלַּחַת, אוֹ שֶׁצָּבַר אֲבָנִים אוֹ קוֹרוֹת וְנַעֲשָׂה בָּהֶן חָלָל טֶפַח--הֲרֵי זֶה אֹהֶל, וּמֵבִיא וְחוֹצֵץ.</P>

<P><B>יג,ב</B>  בַּמֶּה דְּבָרִים אֲמוּרִים, בְּשֶׁהָיָה הָאֹהֶל חָזָק וּבָרִיא.  אֲבָל אֹהֶל רָעוּעַ--אֵינוּ מֵבִיא אֶת הַטֻּמְאָה וְאֵינוּ חוֹצֵץ בִּפְנֵי הַטֻּמְאָה, מִן הַתּוֹרָה; אֲבָל מִדִּבְרֵי סוֹפְרִים, מֵבִיא אֶת הַטֻּמְאָה וְאֵינוּ חוֹצֵץ.</P>

<P><B>יג,ג</B>  כֵּיצַד:  שָׂרִיגֵי הָאִילָנוֹת הַסּוֹכְכִים עַל הָאָרֶץ, וְהֶן הַנִּקְרָאִין סְכָכוֹת, וַאֲבָנִים הַיּוֹצְאוֹת מִן הַגָּדֵר הַסּוֹכְכוֹת עַל הָאָרֶץ, וְהֶן הַנִּקְרָאִין פְּרָעוֹת--אִם יְכוּלִין לְקַבַּל מַעְזֵבָה בֵּינוֹנִית, וְהֶן עוֹמְדִין--הֲרֵי אֵלּוּ מְבִיאִין וְחוֹצְצִין, מִן הַתּוֹרָה; וְאִם אֵינָן רְאוּיִין לְקַבַּל מַעְזֵבָה בֵּינוֹנִית, אֵלָא וְהֶן נוֹפְלִין--הֲרֵי אֵלּוּ מְבִיאִין מִדִּבְרֵיהֶם, וְאֵינָן חוֹצְצִין.  וְכֵן כָּל כַּיּוֹצֶא בָּהֶן.</P>

<P><B>יג,ד</B>  [ג] אֵלּוּ מְבִיאִין, וְחוֹצְצִין:  כְּלִי עֵץ הַבָּא בַּמִּדָּה, וְכֵן כְּלֵי אֲבָנִים כְּלֵי גְּלָלִים כְּלֵי אֲדָמָה הַבָּאִין בַּמִּדָּה; וּפְשׁוּטֵי כְּלֵי עוֹר, וִירִיעָה וְסָדִין וּמַפָּץ וּמַחְצֶלֶת, שְׁהֶן עֲשׂוּיִין אֹהָלִים; וּבְהֵמוֹת אוֹ חַיּוֹת בֵּין טְמֵאוֹת בֵּין טְהוֹרוֹת--וְהוּא, שֶׁיִּהְיֶה רֹאשׁ זוֹ בֵּין רַגְלֵי זוֹ וְיִהְיוּ כֻּלָּן דְּבוּקוֹת; וְהָעוֹף שֶׁשָּׁכַן, וְהַחוֹטֵט בַּשִּׁבֳּלִים מָקוֹם לַקָּטָן לְהַצִּילוֹ מִן הַשֶּׁמֶשׁ, וְאֹכָלִין שְׁאֵינָן מֻכְשָׁרִין כְּדֵי שֶׁלֹּא יִטַּמְּאוּ.</P>

<P><B>יג,ה</B>  יְרָקוֹת הַמִּתְקַיְּמִין בִּימוֹת הַחַמָּה וְהַגְּשָׁמִים--הֲרֵי הֶן כְּאִילָנוֹת, וּמְבִיאִין וְחוֹצְצִין; וְאֵלּוּ הֶן--הָאִירוּס, וְהַקִּיסוּס, וְיַרְקוֹת חֲמוֹר, וְדַלַּעַת יְוָנִית.  וְכֵן הַסְּכָכוֹת, וְהַפְּרָעוֹת, וְהַזִּיזִין וְהַכְּצוּצְטְרָיוֹת, וְהַשּׁוֹבָכוֹת, וְהַשְּׁקִיפִין, וְהַסְּלָעִים, וְהַגְּחִירִים, וְהַשְּׁנָנִים--כָּל אֵלּוּ מְבִיאִין וְחוֹצְצִין.</P>

<P><B>יג,ו</B>  [ד] וְאֵלּוּ מְבִיאִין, וְלֹא חוֹצְצִין:  הָאָדָם; וּכְלֵי עֵץ שְׁאֵינָן בָּאִין בַּמִּדָּה--מִפְּנֵי שְׁהֶן כְּכָל הַכֵּלִים, וּמִטַּמְּאִין; וּפְשׁוּטֵי כְּלֵי עוֹר, וִירִיעָה וְסָדִין וּמַפָּץ וּמַחְצֶלֶת, שְׁאֵינָן עֲשׂוּיִין אֹהָלִים, אֵלָא מְתוּחִין בִּלְבָד, וְאֵין לָהֶן שִׁפּוּעַ וְאֵין שָׁם כּוֹתָלִים; וּבְהֵמָה וְחַיָּה שֶׁמֵּתוּ, וְאֹכָלִין טְמֵאִין אוֹ מֻכְשָׁרִין, שֶׁדָּבָר טָמֵא אֵינוּ חוֹצֵץ; וְרֵחַיִם שֶׁלַּיָּד, שֶׁהֲרֵי הִיא בִּכְלַל כְּלֵי אֲבָנִים.  כָּל אֵלּוּ מְבִיאִין, וְאֵינָן חוֹצְצִין.</P>

<P><B>יג,ז</B>  [ה] וְאֵלּוּ לֹא מְבִיאִין, וְלֹא חוֹצְצִין:  הַזְּרָעִים וְהַיְּרָקוֹת הַמְּחֻבָּרִין לַקַּרְקָע, חוּץ מִן הָאַרְבָּעָה יְרָקוֹת שֶׁמָּנִינוּ; וְכִיפַת הַבָּרָד, וְהַשֶּׁלֶג, וְהַכְּפוֹר, וְהַגְּלִיד, וְהַמֶּלַח; וְהַדּוֹלֵג מִמָּקוֹם לְמָקוֹם, וְהַקּוֹפֵץ מִמָּקוֹם לְמָקוֹם, וְהָעוֹף הַפּוֹרֵחַ, וּטְלִית הַמְּנַפְנֶפֶת, וּסְפִינָה שְׁהִיא שָׁטָה עַל פְּנֵי הַמַּיִם.  כָּל אֵלּוּ לֹא מְבִיאִין, וְלֹא חוֹצְצִין--שֶׁאַף עַל פִּי שֶׁהֶאֱהִילוּ, אֵינוּ אֹהֶל הַמִּתְקַיֵּם.</P>

<P><B>יג,ח</B>  [ו] קָשַׁר אֶת הַסְּפִינָה בְּדָבָר שְׁהוּא יָכוֹל לְהַעְמִידָהּ, כָּבַשׁ כְּנַף הַטְּלִית בְּאֶבֶן--הֲרֵי זוֹ מְבִיאָה אֶת הַטֻּמְאָה.  [ז] נְסָר שְׁהוּא צָף עַל פְּנֵי הַמַּיִם, וְטֻמְאָה תַּחַת צִדּוֹ הָאֶחָד--הֲרֵי הַכֵּלִים שֶׁתַּחַת צִדּוֹ הַשֵּׁנִי, טְהוֹרִים:  שֶׁכְּבָר בֵּאַרְנוּ שֶׁהַסְּפִינָה הַשָּׁטָה, אֵינָהּ מְבִיאָה אֶת הַטֻּמְאָה.</P>

<P><B>יג,ט</B>  [ח] אֵלּוּ חוֹצְצִין, וְלֹא מְבִיאִין:  מַסֶּכֶת פְּרוּסָה, וַחֲבִלֵּי מִטָּה, וְהַמַּשְׁפֵּלוֹת, וְהַסְּרִיגוֹת שֶׁבַּחַלּוֹנוֹת.  כֵּיצַד הֶן חוֹצְצִין:  שְׁאִם הָיָה חַלּוֹן בֵּין שְׁנֵי בָּתִּים, וְהַטֻּמְאָה בְּבַיִת אֶחָד, וְהָיָה אֶחָד מֵאֵלּוּ מָתוּחַ בְּחַלּוֹן זֶה וּסְתָמוֹ--אַף עַל פִּי שֶׁיֵּשׁ בֵּינֵיהֶן אַוֵּיר, הֲרֵי אֵלּוּ חוֹצְצִין וְלֹא תִכָּנֵס הַטֻּמְאָה לַבַּיִת הַשֵּׁנִי:  וְהוּא, שֶׁלֹּא יִהְיֶה שָׁם בִּסְרִיגוֹת אֵלּוּ, אוֹ בְּעֵינֵי הַמַּשְׁפֵּלוֹת, אוֹ בֵּין חֶבֶל לְחֶבֶל, פּוֹתֵחַ טֶפַח--שְׁאִם הָיָה שָׁם פּוֹתֵחַ טֶפַח, תִּכָּנֵס בּוֹ הַטֻּמְאָה כְּמוֹ שֶׁיִּתְבָּאַר.
<BR> </P>

<H2>הִלְכּוֹת טֻמְאַת מֵת פֵּרֶק יד</H2>

<P><B>יד,א</B>  אֵין טֻמְאָה נִכְנֶסֶת לְאֹהֶל וְלֹא יוֹצְאָה מִמֶּנּוּ, בְּפָחוּת מִטֶּפַח עַל טֶפַח.  כֵּיצַד:  חַלּוֹן שֶׁבֵּין בַּיִת לְבַיִת, אוֹ שֶׁבֵּין בַּיִת לַעֲלִיָּה--אִם יֵשׁ בּוֹ טֶפַח עַל טֶפַח מְרֻבָּע, וְהָיְתָה טֻמְאָה בְּאֶחָד מֵהֶן--הַבַּיִת הַשֵּׁנִי טָמֵא; אֵין בַּחַלּוֹן פּוֹתֵחַ טֶפַח--אֵין הַטֻּמְאָה יוֹצְאָה מִמֶּנּוּ, וְלֹא נִכְנֶסֶת לָאֹהֶל הַשֵּׁנִי.</P>

<P><B>יד,ב</B>  בַּמֶּה דְּבָרִים אֲמוּרִים, בְּחַלּוֹן שֶׁעָשָׂה אוֹתוֹ הָאָדָם לְתַשְׁמִישׁ; אֲבָל חַלּוֹן שֶׁעָשָׂהוּ הָאָדָם לְאוֹרָה, כְּדֵי שֶׁיִּכָּנֵס מִמֶּנּוּ הָאוֹר--שֵׁעוּרוֹ כְּפֻנְדְּיוֹן, וְהַטֻּמְאָה יוֹצְאָה מִמֶּנּוּ.</P>

<P><B>יד,ג</B>  כֵּיצַד:  הָיְתָה טֻמְאָה בַּבַּיִת, וּבָא אָדָם וְנִסְמַךְ לְחַלּוֹן זֶה שֶׁלְּמָאוֹר, אוֹ שֶׁהִנִּיחַ בּוֹ כְּלִי, אוֹ שֶׁהֶאֱהִיל עָלָיו אֹהֶל בְּצַד הַכּוֹתָל--נִטְמָא כָּל שֶׁבָּאֹהֶל, שֶׁהַטֻּמְאָה יוֹצְאָה לוֹ; וְחַלּוֹן הֶעָשׂוּי לְאוֹרָה, אֵין עָלָיו תַּקְרָה אֵלָא גָּלוּי הוּא לַשֶּׁמֶשׁ.</P>

<P><B>יד,ד</B>  [ב] חַלּוֹן הַנַּעֲשָׂה שֶׁלֹּא בִּידֵי אָדָם--כְּגוֹן שֶׁחֲרָרוּהוּ מַיִם אוֹ שְׁרָצִים, אוֹ שֶׁאֲכָלַתּוּ מַלַּחַת, אוֹ שֶׁהָיָה חַלּוֹן פָּקוּק וְנִטַּל הַפְּקָק, אוֹ שֶׁהָיְתָה בּוֹ זְכוֹכִית וְנִשְׁבְּרָה--שֵׁעוּרוֹ מְלוֹא אֶגְרוֹף, וְהוּא כְּרֹאשׁ גָּדוֹל שֶׁלְּאָדָם:  וְהוּא, שֶׁלֹּא חִשַּׁב עָלָיו.  אֲבָל אִם חִשַּׁב עָלָיו לְתַשְׁמִישׁ, שֵׁעוּרוֹ בְּפוֹתֵחַ טֶפַח; חִשַּׁב עָלָיו לְמָאוֹר, שֵׁעוּרוֹ בְּפֻנְדְּיוֹן:  שֶׁהַמַּחְשָׁבָה כָּאן כְּמַעֲשֶׂה.</P>

<P><B>יד,ה</B>  [ג] מָאוֹר שֶׁהִתְחִיל לְסָתְמוֹ, וְלֹא הִסְפִּיק לְגָמְרוֹ, מִפְּנֵי שֶׁלֹּא הָיָה לוֹ טִיט, אוֹ שֶׁקְּרָאוֹ חֲבֵרוֹ, אוֹ שֶׁחָשֵׁכָה לֵילֵי שַׁבָּת, וְנִשְׁאַר מִמֶּנּוּ מְעַט--אִם נִשְׁאַר מִמֶּנּוּ רוּם אֶצְבָּעַיִם עַל רֹחַב הַגֻּדָּל, מֵבִיא אֶת הַטֻּמְאָה; פָּחוּת מִכָּאן, הֲרֵי הוּא כְּסָתוּם.</P>

<P><B>יד,ו</B>  [ד] חַלּוֹן גָּדוֹל הֶעָשׂוּי לְאוֹרָה, וְהָיָה בָּהּ שְׂבָכָה וְכַיּוֹצֶא בָּהּ--אִם יֵשׁ בְּמָקוֹם אֶחָד מִמֶּנָּה כְּפֻנְדְּיוֹן, מֵבִיא אֶת הַטֻּמְאָה וּמוֹצִיא אֶת הַטֻּמְאָה; הָיוּ נִקְבֵי הַשְּׂבָכָה דַּקִּים, וְאֵין בְּאֶחָד מֵהֶן כְּפֻנְדְּיוֹן--הֲרֵי זוֹ כִּסְתוּמָה.</P>

<P><B>יד,ז</B>  וְכֵן חַלּוֹן הָעֲשׂוּיָה לְתַשְׁמִישׁ, וּבָהּ סְבָכוֹת וּרְפָפוֹת--אִם יֵשׁ בְּמָקוֹם אֶחָד טֶפַח עַל טֶפַח מְרֻבָּע, מֵבִיא וּמוֹצִיא; וְאִם לָאו, הֲרֵי הִיא כִּסְתוּמָה.</P>

<P><B>יד,ח</B>  [ה] חַלּוֹן שְׁהִיא גְּלוּיָה לָאַוֵּיר, שֵׁעוּרָהּ כְּפֻנְדְּיוֹן, מִפְּנֵי שְׁאֵינָהּ עֲשׂוּיָה אֵלָא לְאוֹרָה, כְּמוֹ שֶׁאָמַרְנוּ.  בָּנָה בַּיִת חוּצָה לָהּ, וְנַעֲשָׂת חַלּוֹן זוֹ תַּחַת תַּקְרָה, וַהֲרֵי הִיא בֵּין שְׁנֵי בָּתִּים--שֵׁעוּרָהּ בְּפוֹתֵחַ טֶפַח.  נָתַן אֶת הַתַּקְרָה בְּאֶמְצַע הַחַלּוֹן--הַתַּחְתּוֹן שֶׁתַּחַת הַתַּקְרָה, שֵׁעוּרוֹ בְּפוֹתֵחַ טֶפַח; וְהָעֶלְיוֹן שֶׁלְּמַעְלָה מִן הַתַּקְרָה, שֵׁעוּרוֹ בְּפֻנְדְּיוֹן, מִפְּנֵי שְׁהוּא גָּלוּי לָאַוֵּיר.</P>

<P><B>יד,ט</B>  [ו] הַחוֹר שֶׁבַּדֶּלֶת, אוֹ שֶׁשִּׁיַּר בָּהּ הֶחָרָשׁ מָקוֹם פָּתוּחַ מִלְמַעְלָה אוֹ מִלְּמַטָּה, אוֹ שֶׁהֵגִיף אֶת הַדֶּלֶת וְלֹא מֵרְקָהּ, וְנִשְׁאַר אַוֵּיר בֵּין שְׁתֵּי הַדְּלָתוֹת, אוֹ שֶׁסָּגַר הַדֶּלֶת וּפְתָחוֹ הָרוּחַ--בְּכָל אֵלּוּ, אִם הָיָה הַפָּתוּחַ כְּאֶגְרוֹף--הַטֻּמְאָה יוֹצְאָה מִמֶּנּוּ וְנִכְנֶסֶת לוֹ, בְּמָקוֹם פָּתוּחַ זֶה; וְאִם הָיָה פָּחוּת מִכְּאֶגְרוֹף, הֲרֵי הוּא כְּסָתוּם.</P>

<P><B>יד,י</B>  [ז] הָעוֹשֶׂה חוֹר בַּכּוֹתָל, כְּדֵי לְהַנִּיחַ בּוֹ קָנֶה, אוֹ מַסְמֵר גָּדוֹל, אוֹ לִרְאוֹת מִמֶּנּוּ הָעוֹבְרִים וְהַשָּׁבִים, אוֹ לְדַבַּר עִם חֲבֵרוֹ--הֲרֵי זֶה כְּחַלּוֹן הָעֲשׂוּיָה לְתַשְׁמִישׁ, וְשֵׁעוּרָהּ בְּפוֹתֵחַ טֶפַח.
<BR> </P>

<H2>הִלְכּוֹת טֻמְאַת מֵת פֵּרֶק טו</H2>

<P><B>טו,א</B>  חַלּוֹן תַּשְׁמִישׁ שֶׁסְּתָמָהּ כֻּלָּהּ, אוֹ סְתָמָהּ עַד שֶׁנִּשְׁאַר בָּהּ פָּחוּת מִטֶּפַח--אִם בְּדָבָר הַחוֹצֵץ בִּפְנֵי הַטֻּמְאָה סָתַם, הֲרֵי זֶה חוֹצֵץ:  וְהוּא, שֶׁיִּהְיֶה דָּבָר שְׁאֵין דַּעְתּוֹ לְפַנּוֹתוֹ.</P>

<P><B>טו,ב</B>  לְפִיכָּךְ אִם סָתַם הַחַלּוֹן אוֹ מִעֲטוֹ בְּאֹכָלִין שְׁאֵינָן מֻכְשָׁרִין, אֵינָן חוֹצְצִין:  שֶׁאַף עַל פִּי שְׁאֵין מְקַבְּלִין טֻמְאָה, וַהֲרֵי הֶן טְהוֹרִין--דַּעְתּוֹ לְפַנּוֹתָן.  הָיוּ סְרוּחִין, הֲרֵי אֵלּוּ חוֹצְצִין.  וְכֵן תֶּבֶן סָרוּחַ, חוֹצֵץ; וּשְׁאֵינוּ סָרוּחַ--אֵינוּ חוֹצֵץ, מִפְּנֵי שֶׁדַּעְתּוֹ לְפַנּוֹתוֹ.</P>

<P><B>טו,ג</B>  תְּבוּאָה שֶׁגָּדְלָה וּסָתְמָה אֶת הַחַלּוֹן, אוֹ מִעֲטַתּוּ--אֵינָהּ חוֹצֶצֶת:  לְפִי שֶׁדַּעְתּוֹ לְפַנּוֹתָהּ, שֶׁמֶּא תַּפְסִיד הַכּוֹתָל.  הָיָה עִיקָרָהּ רָחוֹק מִן הַכּוֹתָל, וְנָטָה רֹאשָׁהּ וְסָתַם--הֲרֵי זֶה חוֹצֵץ.  וְכֵן כָּל כַּיּוֹצֶא בְּזֶה.</P>

<P><B>טו,ד</B>  [ב] חָבִית שְׁהִיא מְלֵאָה גְּרֹגְּרוֹת סְרוּחִין, שְׁאֵינָן מֻכְשָׁרִין וְלֹא רְאוּיִין לַאֲכִילָה, וּמֻנַּחַת בַּחַלּוֹן וּפִי הֶחָבִית כְּלַפֵּי הַטֻּמְאָה, שֶׁהֲרֵי הֶחָבִית טְמֵאָה, וְכֵן קֻפָּה שְׁהִיא מְלֵאָה תֶּבֶן סָרוּחַ שְׁאֵינוּ רָאוּי לֹא לְמַאֲכַל בְּהֵמָה וְלֹא לְטִיט וְלֹא לְהַסָּקָה, וּמֻנַּחַת בַּחַלּוֹן--אִם יְכוּלִין הַגְּרֹגְּרוֹת וְהַתֶּבֶן לַעֲמֹד בִּפְנֵי עַצְמָן, כְּשֶׁיִּנָּטֵל הַכְּלִי שְׁהֶן בּוֹ--הֲרֵי אֵלּוּ חוֹצְצִין; וְאִם לָאו, אֵינָן חוֹצְצִין.</P>

<P><B>טו,ה</B>  עֲשָׂבִים הַמָּרִים שְׁאֵינָן רְאוּיִין לַבְּהֵמָה; וּמַטְלָנִיּוֹת שְׁאֵין בָּהֶן שָׁלוֹשׁ עַל שָׁלוֹשׁ, שֶׁהָיוּ מְטֻנָּפִין וְקָשִׁין כְּדֵי שֶׁלֹּא יִהְיוּ רְאוּיִין אַפִלּוּ לְקַנַּח הַדָּם מִן הַשְּׂרִיטָה; וְהָאֵבֶר וְהַבָּשָׂר הַמְּדֻלְדָּלִין בִּבְהֵמָה טְמֵאָה--וְהוּא, שֶׁתִּהְיֶה כְּחוּשָׁה, שְׁאֵינָהּ רְאוּיָה לְהִמָּכֵר לַגּוֹי, וּקְשׁוּרָה כְּדֵי שֶׁלֹּא תִבְרַח; וְהָעוֹף הַטָּמֵא שֶׁשִּׁכַּן בַּחַלּוֹן--וְהוּא, שֶׁיִּהְיֶה מְשָׂרֵט, שֶׁהֲרֵי אֵינוּ רָאוּי, אַפִלּוּ לַתִּינוֹק לְשַׂחַק בּוֹ; וְגוֹי כָּפוּת שְׁהוּא מֵאֲסוּרֵי הַמֶּלֶךְ, שְׁאֵין אַחֵר יָכוֹל לְהַתִּירוֹ; וּבֶן שְׁמוֹנָה בְּיוֹם הַשַּׁבָּת, שֶׁהֲרֵי אָסוּר לְטַלְטְלוֹ; וְהַמֶּלַח הַמַּר הַמְּעֹרָב בְּקוֹצִים, שְׁאֵינוּ רָאוּי לֹא לַאֲכִילָה וְלֹא לַעֲבוֹדָה--וְהוּא, שֶׁיִּהְיֶה מֻנָּח עַל הַחֶרֶס כְּדֵי שֶׁלֹּא יַזִּיק הַכּוֹתָל:  כָּל אֵלּוּ, מְמַעֲטִין בַּחַלּוֹן--שֶׁהֲרֵי אֵינָן מְקַבְּלִין טֻמְאָה, וְאֵין דַּעְתּוֹ לְפַנּוֹתָן מִפְּנֵי שְׁאֵינָן רְאוּיין לִמְלָאכָה.</P>

<P><B>טו,ו</B>  וְכֵן סֵפֶר תּוֹרָה שֶׁבָּלָה, שֶׁהָיָה מֻנָּח בַּחַלּוֹן--אִם גָּמַר שֶׁתִּהְיֶה שָׁם גְּנִיזָתוֹ, הֲרֵי זֶה מְמַעֵט בַּחַלּוֹן.  אֲבָל הַשֶּׁלֶג וְהַבָּרָד וְהַכְּפוֹר וְהַגְּלִיד וְהַמַּיִם, אֵינָן מְמַעֲטִין בַּחַלּוֹן--שֶׁהֲרֵי הֶן רְאוּיִין, וּמְקַבְּלִין טֻמְאָה.</P>

<P><B>טו,ז</B>  [ג] מִעַט אֶת הַטֶּפַח בְּפָחוּת מִכַּזַּיִת מִבְּשַׂר הַמֵּת, אוֹ בְּפָחוּת מִכַּזַּיִת מִבְּשַׂר הַנְּבֵלָה, אוֹ בְּעֶצֶם פָּחוּת מִכַּשְּׂעוֹרָה, אוֹ בְּפָחוּת מִכַּעֲדָשָׁה מִן הַשֶּׁרֶץ--הֲרֵי אֵלּוּ חוֹצְצִין:  שֶׁכָּל אֵלּוּ טְהוֹרִין, וְאֵינָן חֲשׁוּבִין אֶצְלוֹ; לְפִיכָּךְ אֵין דַּעְתּוֹ לְפַנּוֹתָן.  וְכֵן פָּחוּת מִכַּבֵּיצָה אֹכָלִין שְׁאֵינָן מֻכְשָׁרִין--אֵינָן חֲשׁוּבִין אֶצְלוֹ, וְאֵין דַּעְתּוֹ לְפַנּוֹתָן; וּלְפִיכָּךְ מְמַעֲטִין אֶת הַטֶּפַח.</P>

<P><B>טו,ח</B>  [ד] סָתַם הַחַלּוֹן בִּכְלִי חֶרֶס, וְהָיָה פִּיו לָחוּץ--הֲרֵי זֶה חוֹצֵץ:  לְפִי שְׁאֵינוּ מִטַּמֵּא מִגַּבּוֹ, וַהֲרֵי הוּא טָהוֹר.  וְצָרִיךְ לִהְיוֹת כְּלִי חֶרֶס זֶה מָאוּס וְנָקוּב, עַד שֶׁלֹּא יִהְיֶה רָאוּי אַפִלּוּ לְהַקִּיז בּוֹ דָּם--כְּדֵי שֶׁלֹּא תִהְיֶה דַּעְתּוֹ לְפַנּוֹתוֹ.</P>

<P><B>טו,ט</B>  [ה] הָיָה בַּבַּיִת מֵת, אוֹ רֹבַע עֲצָמוֹת, וְכַיּוֹצֶא בָּהֶן מֵעֲצָמוֹת הַמְּטַמְּאוֹת בָּאֹהֶל, וּמִעַט הַחַלּוֹן שֶׁלְּבַיִת זֶה בְּעֶצֶם פָּחוּת מִכַּשְּׂעוֹרָה--אֵינוּ מֵעוּט, שֶׁהָעֶצֶם מִצְטָרֵף לָעֲצָמוֹת; וְכֵן אִם הָיָה שָׁם מֵת, אוֹ כַּזַּיִת מִבְּשַׂר הַמֵּת, וּמִעַט הַחַלּוֹן בְּפָחוּת מִכַּזַּיִת מִבְּשַׂר הַמֵּת--אֵינוּ מֵעוּט, שֶׁהַבָּשָׂר מִצְטָרֵף לַבָּשָׂר.  אֲבָל עֶצֶם פָּחוּת מִכַּשְּׂעוֹרָה, מְמַעֵט עַל יְדֵי כַּזַּיִת בָּשָׂר; וּפָחוּת מִכַּזַּיִת בָּשָׂר, מְמַעֵט עַל יְדֵי רֹבַע עֲצָמוֹת וְכַיּוֹצֶא בָּהֶן.</P>

<P><B>טו,י</B>  מִעַט אֶת הַטֶּפַח בִּשְׁתִי וְעֵרֶב הַמְּנֻגָּעִין, אוֹ בְּגוּשׁ מִבֵּית הַפְּרָס--אֵינוּ מֵעוּט:  שֶׁדָּבָר טָמֵא, אֵינוּ חוֹצֵץ.  עָשָׂה לְבֵנָה מֵעֲפַר בֵּית הַפְּרָס--הֲרֵי זוֹ טְהוֹרָה, וּמְמַעֶטֶת:  שֶׁלֹּא אָמְרוּ אֵלָא גּוּשׁ כִּבְרִיָּתוֹ.  נִסְתַּם הַטֶּפַח אוֹ נִתְמַעַט בְּקוּרֵי עַכָּבִישׁ--אִם הָיָה בָּהּ מַמָּשׁ, הֲרֵי זוֹ חוֹצֶצֶת; וְאִם אֵין בָּהּ מַמָּשׁ, אֵינָהּ חוֹצֶצֶת.
<BR> </P>

<H2>הִלְכּוֹת טֻמְאַת מֵת פֵּרֶק טז</H2>

<P><B>טז,א</B>  אֲרֻבָּה שְׁהִיא בְּאֶמְצַע תַּקְרַת הַבַּיִת, בֵּין שֶׁיֵּשׁ בָּהּ פּוֹתֵחַ טֶפַח בֵּין שְׁאֵין בָּהּ פּוֹתֵחַ טֶפַח, וְהָיְתָה טֻמְאָה תַּחַת תַּקְרַת הַבַּיִת--כְּנֶגֶד אֲרֻבָּה טָהוֹר, שֶׁהֲרֵי הוּא גָּלוּי לָאַוֵּיר; וּשְׁאָר הַבַּיִת טָמֵא.  הָיְתָה הַטֻּמְאָה כְּנֶגֶד אֲרֻבָּה בִּלְבָד, כָּל הַבַּיִת טָהוֹר.</P>

<P><B>טז,ב</B>  הָיְתָה מִקְצַת הַטֻּמְאָה תַּחַת הַתַּקְרָה, וּמִקְצָתָהּ תַּחַת אֲרֻבָּה--אִם הָיָה בָּאֲרֻבָּה פּוֹתֵחַ טֶפַח--הַבַּיִת כֻּלּוֹ טָמֵא, וּכְנֶגֶד כָּל הָאֲרֻבָּה טָמֵא.  אֵין בָּהּ פּוֹתֵחַ טֶפַח--אִם יֵשׁ בַּטֻּמְאָה כְּדֵי שֶׁתֵּחָלֵק, וְיִמָּצֵא כַּשֵּׁעוּר תַּחַת הַתַּקְרָה וְכַשֵּׁעוּר תַּחַת הָאֲרֻבָּה--הַכֹּל טָמֵא; וְאִם לָאו--הַבַּיִת טָמֵא, וּכְנֶגֶד הָאֲרֻבָּה טָהוֹר.</P>

<P><B>טז,ג</B>  הָיָה בָּאֲרֻבָּה פּוֹתֵחַ טֶפַח, וְנָתַן אָדָם רַגְלוֹ מִלְמַעְלָה עַל הָאֲרֻבָּה--נַעֲשָׂה הַכֹּל אֹהֶל אֶחָד:  וּבֵין שֶׁהָיְתָה הַטֻּמְאָה תַּחַת הַתַּקְרָה בִּלְבָד, אוֹ תַּחַת הָאֲרֻבָּה בִּלְבָד--הַכֹּל טָמֵא; וְהָאָדָם שֶׁעֵרַב אֶת הַטֻּמְאָה טָמֵא, מִפְּנֵי שֶׁנַּעֲשָׂה אֹהֶל עַל הַטֻּמְאָה.</P>

<P><B>טז,ד</B>  אֵין בָּאֲרֻבָּה פּוֹתֵחַ טֶפַח, וְהָיְתָה הַטֻּמְאָה תַּחַת הַתַּקְרָה--זֶה שֶׁנָּתַן רַגְלוֹ מִלְמַעְלָה טָהוֹר:  שְׁאֵין טֻמְאָה יוֹצֵאת לוֹ, בְּפָחוּת מִטֶּפַח.  הָיְתָה הַטֻּמְאָה תַּחַת הָאֲרֻבָּה--אִם טֻמְאָה קָדְמָה אֶת רַגְלוֹ--טָמֵא, שֶׁהֲרֵי הֶאֱהִיל עַל הַטֻּמְאָה; וְאִם רַגְלוֹ קָדְמָה אֶת הַטֻּמְאָה--טָהוֹר, שֶׁהֲרֵי רַגְלוֹ מִקְצַת הָאֹהֶל, אֵין טֻמְאָה יוֹצֵאת לוֹ.</P>

<P><B>טז,ה</B>  [ב] הָיָה כַּזַּיִת מִן הַמֵּת בְּפִי הָעוֹרֵב, וְהֶאֱהִיל עַל גַּבֵּי אֲרֻבָּה עַד שֶׁנִּמְצָא כַּזַּיִת בְּאַוֵּיר אֲרֻבָּה--אַף עַל פִּי שְׁאֵין בָּהּ פּוֹתֵחַ טֶפַח, הַבַּיִת טָמֵא.</P>

<P><B>טז,ו</B>  [ג] בַּיִת, וַאֲרֻבָּה בְּאֶמְצַע תַּקְרַת הַבַּיִת וַעֲלִיָּה עַל גַּבָּיו, וַאֲרֻבָּה בְּאֶמְצַע תַּקְרַת הָעֲלִיָּה, וְהָאֲרֻבּוֹת מְכֻוָּנוֹת זוֹ לְמַעְלָה מִזּוֹ--בֵּין שֶׁיֵּשׁ בָּאֲרֻבּוֹת פּוֹתֵחַ טֶפַח בֵּין שְׁאֵין בָּהֶן פּוֹתֵחַ טֶפַח, וְטֻמְאָה בַּבַּיִת--כְּנֶגֶד הָאֲרֻבּוֹת טָהוֹר; הָיְתָה הַטֻּמְאָה כְּנֶגֶד אֲרֻבּוֹת, הֲרֵי הַבַּיִת טָהוֹר.</P>

<P><B>טז,ז</B>  הָיָה בָּאֲרֻבּוֹת פּוֹתֵחַ טֶפַח, וְהַטֻּמְאָה בֵּין תַּחַת תַּקְרַת הַבַּיִת בֵּין כְּנֶגֶד אֲרֻבּוֹת, וְנָתַן דָּבָר שְׁהוּא מְקַבֵּל טֻמְאָה, בֵּין לְמַעְלָה מֵאֲרֻבַּת הַבַּיִת בֵּין לְמַעְלָה מֵאֲרֻבַּת עֲלִיָּה--הַכֹּל טָמֵא, שְׁאֵין דָּבָר טָמֵא חוֹצֵץ.</P>

<P><B>טז,ח</B>  נָתַן דָּבָר שְׁאֵינוּ מְקַבֵּל טֻמְאָה עַל אֲרֻבַּת הַבַּיִת--הַבַּיִת טָמֵא, וְהָעֲלִיָּה טְהוֹרָה; נְתָנוֹ עַל אֲרֻבַּת הָעֲלִיָּה--הַבַּיִת וְהָעֲלִיָּה טְמֵאִים, וּכְנֶגְדּוֹ מִלְמַעְלָה וְלַשָּׁמַיִם טָהוֹר.</P>

<P><B>טז,ט</B>  אֵין בָּאֲרֻבּוֹת פּוֹתֵחַ טֶפַח, וְהַטֻּמְאָה תַּחַת תַּקְרַת הַבַּיִת, וְנָתַן בֵּין דָּבָר הַמְּקַבֵּל טֻמְאָה וּבֵין דָּבָר שְׁאֵין מְקַבֵּל טֻמְאָה, בֵּין עַל אֲרֻבַּת הַבַּיִת בֵּין עַל אֲרֻבַּת הָעֲלִיָּה--אֵין טָמֵא אֵלָא הַבַּיִת:  שְׁאֵין טֻמְאָה יוֹצְאָה לָעֲלִיָּה, בְּפָחוּת מִטֶּפַח.</P>

<P><B>טז,י</B>  הָיְתָה הַטֻּמְאָה כְּנֶגֶד אֲרֻבּוֹת, וְנָתַן דָּבָר שְׁהוּא מְקַבֵּל טֻמְאָה בֵּין לְמַעְלָן בֵּין לְמַטָּן--הַבַּיִת וְהָעֲלִיָּה טְמֵאִין, שֶׁהֲרֵי עֵרַב אֶת הַטֻּמְאָה.  נָתַן דָּבָר שְׁאֵינוּ מְקַבֵּל טֻמְאָה, בֵּין לְמַעְלָן בֵּין לְמַטָּן--אֵין טָמֵא אֵלָא הַבַּיִת.  וְכָל אֵלּוּ הַדִּינִין, בָּעוֹשֶׂה אֲרֻבָּה; אֲבָל תַּקְרָה שֶׁנִּפְחֲתָה מֵאֵלֶיהָ--שֵׁעוּרָהּ מְלוֹא אֶגְרוֹף, כְּמוֹ שֶׁבֵּאַרְנוּ.</P>

<P><B>טז,יא</B>  [ד] הַפּוֹחֵת אֶת הַמַּעְזֵבָה, עַד שֶׁעָשָׂה אֲרֻבָּה בְּתוֹךְ תַּקְרַת הַבַּיִת, כְּדֵי שֶׁתִּכָּנֵס בָּהּ רֶגֶל הָעֶרֶשׂ, וְהָיְתָה רֶגֶל הָעֶרֶשׂ סוֹתֶמֶת אֶת הָאֲרֻבָּה--אִם יֵשׁ בָּהּ פּוֹתֵחַ טֶפַח, וְטֻמְאָה בַּבַּיִת--אַף הָעֲלִיָּה טְמֵאָה, שְׁאֵין כְּלִי הַמְּקַבֵּל טֻמְאָה חוֹצֵץ; אֵין בָּהּ פּוֹתֵחַ טֶפַח--הָעֲלִיָּה טְהוֹרָה, וְהָרֶגֶל שֶׁלַּמִּטָּה טְמֵאָה כְּכֵלִים הַמַּאֲהִילִים.  נִפְחֲתָה הַמַּעְזֵבָה מֵאֵלֶיהָ--שֵׁעוּרָהּ מְלוֹא אֶגְרוֹף, כְּמוֹ שֶׁבֵּאַרְנוּ.</P>

<P><B>טז,יב</B>  [ה] אֲרֻבָּה שֶׁבְּתוֹךְ תַּקְרַת הַבַּיִת, וּקְדֵרָה מֻנַּחַת עַל הָאָרֶץ וּמְכֻוֶּנֶת כְּנֶגֶד אֲרֻבָּה, שְׁאִם תַּעֲלֶה תֵּצֵא בְּצִמְצוּם מִן הָאֲרֻבָּה, וְהָיְתָה טֻמְאָה תַּחַת הַקְּדֵרָה רְצוּצָה בֵּינָהּ וּבֵין הָאָרֶץ, אוֹ שֶׁהָיְתָה הַטֻּמְאָה בְּתוֹךְ הַקְּדֵרָה אוֹ עַל גַּבָּהּ--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת; וְאֵין טָמֵא אֵלָא כְּנֶגְדָּהּ, וְהַבַּיִת כֻּלּוֹ טָהוֹר.</P>

<P><B>טז,יג</B>  הָיְתָה הַקְּדֵרָה גְּבוֹהָה מִן הָאָרֶץ טֶפַח, וְטֻמְאָה תַּחְתֶּיהָ, אוֹ תַּחַת תַּקְרַת הַבַּיִת--הַבַּיִת כֻּלּוֹ טָמֵא וְתַחַת הַקְּדֵרָה טָמֵא, שֶׁהֲרֵי הוּא אֹהֶל.  אֲבָל תּוֹךְ הַקְּדֵרָה, וְגַבָּהּ--טָהוֹר:  שְׁאֵין כְּלִי חֶרֶס מִטַּמֵּא מִגַּבּוֹ, וַהֲרֵי אַוֵּיר הַקְּדֵרָה גָּלוּי לָאַוֵּיר.  וְאִם הָיָה כְּלִי בְּתוֹכָהּ, אוֹ לְמַעְלָה עַל גַּבָּהּ--טָהוֹר.  הָיְתָה טֻמְאָה בְּתוֹכָהּ, אוֹ עַל גַּבָּהּ--הַבַּיִת כֻּלּוֹ טָהוֹר, שֶׁהֲרֵי הַטֻּמְאָה כְּנֶגֶד אֲרֻבָּה בִּלְבָד.</P>

<P><B>טז,יד</B>  הָיְתָה הַקְּדֵרָה תַּחַת הָאֲרֻבָּה, וְהָאֲרֻבָּה גְּדוֹלָה מִן הַקְּדֵרָה, שְׁאִם תַּעֲלֶה הַקְּדֵרָה וְתֵצֵא מֵהָאֲרֻבָּה, נִמְצָא בֵּינָהּ וּבֵין שִׂפְתֵי אֲרֻבָּה פּוֹתֵחַ טֶפַח--אַף עַל פִּי שֶׁהַקְּדֵרָה גְּבוֹהָה טֶפַח, וְטֻמְאָה בְּתוֹכָהּ אוֹ עַל גַּבָּהּ אוֹ תַּחְתֶּיהָ--הַבַּיִת טָהוֹר.</P>

<P><B>טז,טו</B>  הָיְתָה הַקְּדֵרָה מֻנַּחַת בְּצַד אַסְקֻפַּת הַבַּיִת, שְׁאִם תַּעֲלֶה נִמְצָא מִמֶּנָּה פּוֹתֵחַ טֶפַח לִפְנִים מִן הַמַּשְׁקוֹף, וְהָיְתָה טֻמְאָה רְצוּצָה תַּחְתֶּיהָ, אוֹ בְּתוֹכָהּ אוֹ עַל גַּבָּהּ--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת.</P>

<P><B>טז,טז</B>  הָיְתָה גְּבוֹהָה מִן הָאָרֶץ טֶפַח, וְטֻמְאָה תַּחְתֶּיהָ אוֹ בַּבַּיִת--תַּחְתֶּיהָ וְהַבַּיִת, טָמֵא:  שֶׁהַכֹּל אֹהֶל אֶחָד.  וְתוֹכָהּ וְגַבָּהּ, טָהוֹר.  הָיְתָה הַטֻּמְאָה בְּתוֹכָהּ, אוֹ עַל גַּבָּהּ--הַבַּיִת טָמֵא, מִפְּנֵי שְׁהִיא נוֹגַעַת בַּמַּשְׁקוֹף טֶפַח.  וְכֵן תַּחְתֶּיהָ טָמֵא--מִפְּנֵי שֶׁהַטֻּמְאָה יוֹצֵאת לְתַחְתֶּיהָ מִן הַבַּיִת, שֶׁהַכֹּל אֹהֶל אֶחָד.</P>

<P><B>טז,יז</B>  לְפִיכָּךְ אִם לֹא הָיְתָה נוֹגַעַת בַּמַּשְׁקוֹף בְּפוֹתֵחַ טֶפַח, אוֹ שֶׁהָיְתָה בְּצַד הַמַּשְׁקוֹף וְטֻמְאָה תַּחְתֶּיהָ--אֵין טָמֵא אֵלָא תַּחְתֶּיהָ; אֲבָל הַבַּיִת, טָהוֹר.</P>

<P><B>טז,יח</B>  [ו] קוֹרוֹת הַבַּיִת וְהָעֲלִיָּה שְׁאֵין עֲלֵיהֶם מַעְזֵבָה, וְהֶן מְכֻוָּנוֹת קוֹרָה כְּנֶגֶד קוֹרָה וְאַוֵּיר כְּנֶגֶד אַוֵּיר, וּבְכָל קוֹרָה מֵהֶן פּוֹתֵחַ טֶפַח וּבֵינֵיהֶן אַוֵּיר פּוֹתֵחַ טֶפַח, וְטֻמְאָה תַּחַת אַחַת מֵהֶן--תַּחְתֶּיהָ בִּלְבָד טָמֵא; הָיְתָה הַטֻּמְאָה בֵּין הַתַּחְתּוֹנָה לָעֶלְיוֹנָה, בֵּין שְׁתֵּיהֶן בִּלְבָד טָמֵא; הָיְתָה הַטֻּמְאָה עַל גַּבֵּי הָעֶלְיוֹנָה, כְּנֶגְדּוֹ עַד לָרָקִיעַ טָמֵא.</P>

<P><B>טז,יט</B>  הָיוּ הַקּוֹרוֹת הָעֶלְיוֹנוֹת מְכֻוָּנוֹת כְּנֶגֶד הָאַוֵּיר שֶׁבֵּין הַקּוֹרוֹת הַתַּחְתּוֹנוֹת, וְטֻמְאָה תַּחַת אַחַת מֵהֶן--תַּחַת כֻּלָּן טָמֵא; הָיְתָה הַטֻּמְאָה עַל גַּבֵּי קוֹרָה הָעֶלְיוֹנָה, כְּנֶגֶד הַטֻּמְאָה עַד לָרָקִיעַ טָמֵא.</P>

<P><B>טז,כ</B>  אֵין בַּקּוֹרוֹת פּוֹתֵחַ טֶפַח, בֵּין שֶׁהָיוּ מְכֻוָּנוֹת זוֹ עַל גַּבֵּי זוֹ, וּבֵין שֶׁהָיוּ הָעֶלְיוֹנוֹת כְּנֶגֶד אַוֵּיר הַתַּחְתּוֹנוֹת, וְהָיְתָה הַטֻּמְאָה תַּחְתֵּיהֶן אוֹ בֵּינֵיהֶן אוֹ עַל גַּבֵּיהֶן--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת, וְאֵינָהּ מְטַמְּאָה אֵלָא כְּנֶגְדָּהּ בִּלְבָד:  שֶׁכָּל טֻמְאָה שְׁאֵינָהּ תַּחַת פּוֹתֵחַ טֶפַח בְּרוּם טֶפַח, הֲרֵי הִיא כִּרְצוּצָה.</P>

<P><B>טז,כא</B>  בַּיִת שֶׁנִּסְדַּק גַּגּוֹ וְכוֹתָלָיו, וְנַעֲשָׂה שְׁנֵי חֲלָקִים, וְהָיְתָה טֻמְאָה בְּחֶצְיוֹ הַחִיצוֹן שֶׁהַפֶּתַח בּוֹ--הַכֵּלִים שֶׁבְּחֶצְיוֹ הַפְּנִימִי טְהוֹרִין.  הָיְתָה הַטֻּמְאָה בְּחֶצְיוֹ הַפְּנִימִי--אִם הָיָה רֹחַב הַסְּדָק כְּחוּט הַמִּשְׁקֹלֶת, כֵּלִים שֶׁבְּחֶצְיוֹ הַחִיצוֹן טְהוֹרִין; וְאִם הָיָה פָּחוּת מִכָּאן, הֲרֵי הֶן טְמֵאִין.</P>

<P><B>טז,כב</B>  [ז] אַכְסַדְרָה שֶׁנִּסְדְּקָה, וְטֻמְאָה בְּצַד זֶה--הַכֵּלִים שֶׁבַּצַּד הַשֵּׁנִי טְהוֹרִין:  שֶׁהֲרֵי הִיא שְׁנֵי אֹהָלִים זֶה בְּצַד זֶה, וְאַוֵּיר בֵּינֵיהֶן--שֶׁהֲרֵי הַסְּדָק בְּכָל הַתַּקְרָה.  נָתַן רַגְלוֹ אוֹ קָנֶה מִלְמַעְלָה עַל הַסְּדָק, עֵרַב אֶת הַטֻּמְאָה; נָתַן אֶת הַקָּנֶה בָּאָרֶץ כְּנֶגֶד הַסְּדָק, וְאַפִלּוּ כְּלִי גָּדוֹל--אֵינוּ מְעָרֵב אֶת הַטֻּמְאָה, עַד שֶׁיִּהְיֶה גָּבוֹהַּ טֶפַח תַּחַת הַסְּדָק.</P>

<P><B>טז,כג</B>  הָיָה אָדָם מֻטָּל עַל הָאָרֶץ תַּחַת הַסְּדָק, מְעָרֵב אֶת הַטֻּמְאָה:  שֶׁאָדָם חָלוּל הוּא; וְהַצַּד הָעֶלְיוֹן, הֲרֵי הוּא כְּאֹהֶל שֶׁיֵּשׁ בּוֹ גֹּבַהּ טֶפַח.  וְכֵן אִם הָיוּ תַּחַת הַסְּדָק כֵּלִים מְקֻפָּלִין מֻנָּחִין עַל הָאָרֶץ זֶה עַל גַּבֵּי זֶה, וְהָיָה הָעֶלְיוֹן גָּבוֹהַּ מֵעַל הָאָרֶץ טֶפַח--מְעָרֵב אֶת הַטֻּמְאָה; וְכָל הַכֵּלִים שֶׁלְּמַטָּה מִמֶּנּוּ, הֲרֵי הֶן כְּכֵלִים שֶׁתַּחַת הָאֹהֶל.
<BR> </P>

<H2>הִלְכּוֹת טֻמְאַת מֵת פֵּרֶק יז</H2>

<P><B>יז,א</B>  זִיז שְׁהוּא יוֹצֶא מִפֶּתַח הַבַּיִת, וּפָנָיו לְמַטָּה, וְהָיָה גָּבְהוֹ מֵעַל הָאָרֶץ שְׁנֵים עָשָׂר טֶפַח, אוֹ פָּחוּת מִכָּאן--הֲרֵי זֶה מֵבִיא אֶת הַטֻּמְאָה בְּכָל שְׁהוּא.  וְדָבָר בָּרוּר הוּא, שְׁאֵינוּ מֵבִיא אֵלָא מִדִּבְרֵיהֶם; וְכֵן כָּל כַּיּוֹצֶא בַּהֲבָאַת טֻמְאָה כְּזוֹ, שְׁאֵינָהּ בָּאֹהֶל טֶפַח הַבָּרִיא--אֵינָהּ אֵלָא מִדִּבְרֵיהֶם.</P>

<P><B>יז,ב</B>  הָיָה גָּבוֹהַּ יָתֵר מִשְּׁנֵים עָשָׂר טֶפַח, אוֹ שֶׁהָיוּ פָּנָיו לְמַעְלָה, וְכֵן הָעֲטָרוֹת וְהַתַּפּוּחִים הַיּוֹצְאוֹת מִן הַבִּנְיָן--אֵין מְבִיאִין אֵלָא בְּפוֹתֵחַ טֶפַח; וְכֵן זִיז שֶׁעַל גַּבֵּי הַפֶּתַח, הַיּוֹצֶא מִן הַמַּשְׁקוֹף, וְאַפִלּוּ הָיָה קָנֶה בְּצַד הַמַּשְׁקוֹף בְּרֹחַב הַפֶּתַח--אֵינוּ מֵבִיא, אֵלָא אִם כֵּן הָיָה בּוֹ פּוֹתֵחַ טֶפַח.</P>

<P><B>יז,ג</B>  [ב] זִיז שְׁהוּא סוֹבֵב אֶת כָּל הַבַּיִת, וְאוֹכֵל בַּפֶּתַח טֶפַח--מֵבִיא אֶת הַטֻּמְאָה.  הָיָה אוֹכֵל בַּפֶּתַח פָּחוּת מִטֶּפַח, וְטֻמְאָה בַּבַּיִת--כֵּלִים שֶׁתַּחְתָּיו טְמֵאִין; טֻמְאָה תַּחְתָּיו, אֵינוּ מֵבִיא אֶת הַטֻּמְאָה לַבַּיִת.  וְכֵן בֶּחָצֵר שְׁהִיא מֻקֶּפֶת אַכְסַדְרָה.</P>

<P><B>יז,ד</B>  [ג] חַלּוֹן הָעֲשׂוּיָה לְתַשְׁמִישׁ, וְזִיז יוֹצֶא עַל גַּבֵּי הַחַלּוֹן--אַפִלּוּ הָיָה בְּרֹחַב הַגֻּדָּל, מֵבִיא אֶת הַטֻּמְאָה:  וְהוּא, שֶׁיִּהְיֶה גָּבוֹהַּ מֵעַל הַחַלּוֹן רוּם אֶצְבָּעַיִם אוֹ פָּחוּת; הָיָה לְמַעְלָה מֵאֶצְבָּעַיִם--אֵינוּ מֵבִיא אֶת הַטֻּמְאָה, אֵלָא אִם כֵּן יֵשׁ בּוֹ רֹחַב טֶפַח.</P>

<P><B>יז,ה</B>  זִיז שֶׁעַל גַּבֵּי הַחַלּוֹן הָעֲשׂוּיָה לְמָאוֹר--מֵבִיא אֶת הַטֻּמְאָה בְּכָל שְׁהוּא, וְאַפִלּוּ גָּבוֹהַּ כָּל שְׁהוּא.</P>

<P><B>יז,ו</B>  בִּנְיַן הַיּוֹצֶא לִפְנֵי הַחַלּוֹן, שֶׁהַמַּשְׁקִיף נִסְמָךְ עָלָיו בְּשָׁעָה שֶׁמַּשְׁקִיף--אֵינוּ מֵבִיא אֶת הַטֻּמְאָה; הָיָה בּוֹ זִיז--רוֹאִין אֶת הַבִּנְיָן כְּאִלּוּ אֵינוּ, וְהַזִּיז הָעֶלְיוֹן מֵבִיא אֶת הַטֻּמְאָה.</P>

<P><B>יז,ז</B>  וְכֵיצַד מְבִיאִין כָּל הַזִּיזִין הָאֵלּוּ טֻמְאָה:  שְׁאִם הָיְתָה טֻמְאָה תַּחַת אֶחָד מֵהֶן, אוֹ בַּבַּיִת--הַכֹּל טָמֵא, בֵּין בַּבַּיִת בֵּין תַּחַת הַזִּיז.</P>

<P><B>יז,ח</B>  [ד] שְׁנֵי זִיזִין זֶה עַל גַּבֵּי זֶה, וְיֵשׁ בְּכָל אֶחָד מֵהֶן פּוֹתֵחַ טֶפַח, וּבֵינֵיהֶן פּוֹתֵחַ טֶפַח, וְטֻמְאָה תַּחַת הַתַּחְתּוֹן--תַּחְתָּיו בִּלְבָד טָמֵא; הָיְתָה טֻמְאָה בֵּינֵיהֶן, בֵּינֵיהֶן בִּלְבָד טָמֵא; הָיְתָה עַל גַּב הָעֶלְיוֹן, כְּנֶגְדּוֹ עַד הָרָקִיעַ טָמֵא.</P>

<P><B>יז,ט</B>  הָיָה הָעֶלְיוֹן עוֹדֵף עַל הַתַּחְתּוֹן פּוֹתֵחַ טֶפַח, וְטֻמְאָה תַּחַת הַתַּחְתּוֹן אוֹ בֵּינֵיהֶן--תַּחְתֵּיהֶן וּבֵינֵיהֶן טָמֵא; הָיְתָה עַל גַּב הָעֶלְיוֹן, כְּנֶגְדּוֹ עַד לָרָקִיעַ טָמֵא.  הָיָה הָעֶלְיוֹן עוֹדֵף עַל הַתַּחְתּוֹן פָּחוּת מִטֶּפַח, וְטֻמְאָה תַּחְתָּיו--תַּחְתָּיו וּבֵינֵיהֶן טָמֵא; הָיְתָה הַטֻּמְאָה בֵּינֵיהֶן, אוֹ תַּחַת הַמּוֹתָר--בֵּינֵיהֶן וְתַחַת הַמּוֹתָר טָמֵא, אֲבָל תַּחַת הַתַּחְתּוֹן טָהוֹר.</P>

<P><B>יז,י</B>  יֵשׁ בְּכָל אֶחָד מֵהֶן פּוֹתֵחַ טֶפַח, וְאֵין בֵּינֵיהֶן פּוֹתֵחַ טֶפַח, וְטֻמְאָה תַּחַת הַתַּחְתּוֹן--תַּחְתָּיו בִּלְבָד טָמֵא; הָיְתָה בֵּינֵיהֶן, אוֹ עַל גַּב הָעֶלְיוֹן--כְּנֶגֶד הַטֻּמְאָה עַד לָרָקִיעַ טָמֵא.</P>

<P><B>יז,יא</B>  אֵין בָּהֶן פּוֹתֵחַ טֶפַח, בֵּין שֶׁיֵּשׁ בֵּינֵיהֶן פּוֹתֵחַ טֶפַח בֵּין שְׁאֵין בֵּינֵיהֶן פּוֹתֵחַ טֶפַח, בֵּין שֶׁהָיְתָה הַטֻּמְאָה תַּחַת הַתַּחְתּוֹן, אוֹ בֵּינֵיהֶן, אוֹ עַל גַּב הָעֶלְיוֹן--טֻמְאָה בּוֹקַעַת וְעוֹלָה וּבוֹקַעַת וְיוֹרֶדֶת, שֶׁהֲרֵי הִיא רְצוּצָה; וְכֵן שְׁתֵּי יְרִיעוֹת שְׁהֶן גְּבוֹהוֹת מִן הָאָרֶץ פּוֹתֵחַ טֶפַח, זוֹ עַל גַּבֵּי זוֹ.</P>

<P><B>יז,יב</B>  כֵּלִים אוֹ בְּגָדִים אוֹ לוּחוֹת שֶׁלְּעֵץ, שְׁהֶן מֻנָּחִין זֶה עַל גַּב זֶה, וְטֻמְאָה רְצוּצָה בֵּינֵיהֶן--אִם הָיְתָה הַטֻּמְאָה גְּבוֹהָה מִן הָאָרֶץ טֶפַח--הֲרֵי הַכְּלִי שֶׁעָלֶיהָ מִלְמַעְלָה מַאֲהִיל עַל חָלָל טֶפַח, וּמֵבִיא אֶת הַטֻּמְאָה לְכָל הַכֵּלִים שֶׁתַּחְתָּיו.  הָיוּ טַבְלָיוֹת שֶׁלְּשַׁיִשׁ--אַפִלּוּ גְּבוֹהוֹת מִן הָאָרֶץ אַמָּה--טֻמְאָה בּוֹקַעַת וְעוֹלָה וּבוֹקַעַת וְיוֹרֶדֶת, מִפְּנֵי שְׁהֶן כַּקַּרְקָע.</P>

<P><B>יז,יג</B>  [ה] לוּחוֹת שֶׁלְּעֵץ שְׁהֶן נוֹגְעוֹת זוֹ בְּזוֹ בְּקַרְנוֹתֵיהֶן, וְהֶן גְּבוֹהוֹת מִן הָאָרֶץ טֶפַח, וְטֻמְאָה תַּחַת אַחַת מֵהֶן--כֵּלִים שֶׁתַּחַת הַשְּׁנִיָּה טְהוֹרִין, לְפִי שְׁאֵינָהּ נוֹגַעַת בַּחֲבִרְתָּהּ בְּפוֹתֵחַ טֶפַח; וְהַנּוֹגֵעַ בְּלוּחַ זוֹ הַשְּׁנִיָּה, כְּנוֹגֵעַ בַּכֵּלִים שֶׁנָּגְעוּ בְּאֹהֶל הַמֵּת.</P>

<P><B>יז,יד</B>  אֲבָל כָּל הַכֵּלִים שֶׁאָמַרְנוּ שֶׁמְּבִיאִין אֶת הַטֻּמְאָה, וְאֵינָן חוֹצְצִין--אִם הֶאֱהִיל הַכְּלִי עַל הַמֵּת--כָּל הַכֵּלִים שֶׁעַל גַּבָּיו טְמֵאִים כְּמוֹ שֶׁבֵּאַרְנוּ, וְטֻמְאָתָן מִשּׁוֹם כֵּלִים הַמַּאֲהִילִין עַל הַמֵּת; וְאַף הַכֵּלִים שֶׁעַל גַּבָּיו שְׁאֵינָן כְּנֶגֶד הַטֻּמְאָה, טְמֵאִים מִשּׁוֹם כֵּלִים שֶׁהֶאֱהִילוּ עַל הַמֵּת.</P>

<P><B>יז,טו</B>  [ו] חָבִית שְׁהִיא יוֹשֶׁבֶת עַל שׁוּלֶיהָ לָאַוֵּיר, וְכַזַּיִת מִן הַמֵּת נָתוּן בְּתוֹכָהּ, אוֹ תַּחְתֶּיהָ כְּנֶגֶד אַוֵּירָהּ--טֻמְאָה בּוֹקַעַת וְעוֹלָה וּבוֹקַעַת וְיוֹרֶדֶת, וְהֶחָבִית טְמֵאָה:  שֶׁהֲרֵי הַטֻּמְאָה בּוֹקַעַת מִתַּחְתֶּיהָ, וְנִטְמָא אַוֵּירָהּ.  הָיְתָה הַטֻּמְאָה תַּחַת עֹבִי דָּפְנָהּ--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת, וְהֶחָבִית טְהוֹרָה.</P>

<P><B>יז,טז</B>  וְלָמָּה הֶחָבִית טְהוֹרָה--שֶׁהֲרֵי אֵין הַטֻּמְאָה בּוֹקַעַת בְּאַוֵּירָהּ אֵלָא בְּדָפְנָהּ, וְאֵין כְּלִי חֶרֶס מִטַּמֵּא אֵלָא מֵאַוֵּירוֹ.</P>

<P><B>יז,יז</B>  הָיְתָה מִקְצַת הַטֻּמְאָה תַּחַת עֹבִי דָּפְנָהּ, וּמִקְצָתָהּ תַּחַת אַוֵּירָהּ--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת.  הָיָה בַּדְּפָנוֹת פּוֹתֵחַ טֶפַח--כֻּלָּהּ טְמֵאָה, וּכְנֶגֶד פִּיהָ טָהוֹר:  שֶׁהֲרֵי הַטֻּמְאָה פָּשְׁטָה בַּדְּפָנוֹת בִּלְבָד.</P>

<P><B>יז,יח</B>  בַּמֶּה דְּבָרִים אֲמוּרִים, בְּחָבִית טְהוֹרָה; אֲבָל אִם הָיְתָה טְמֵאָה, אוֹ גְּבוֹהָה מִן הָאָרֶץ טֶפַח, אוֹ מְכֻסָּה, אוֹ כְּפוּיָה עַל פִּיהָ, וְהָיְתָה טֻמְאָה תַּחְתֶּיהָ אוֹ בְּתוֹכָהּ אוֹ עַל גַּבָּהּ--הַכֹּל טָמֵא; וְכָל הַנּוֹגֵעַ בָּהּ כֻּלָּהּ, טָמֵא.</P>

<P><B>יז,יט</B>  הָיְתָה מֻקֶּפֶת צָמִיד פָּתִיל, וּנְתוּנָה עַל גַּבֵּי הַמֵּת--הָאֹכָלִין וְהַמַּשְׁקִין שֶׁבְּתוֹכָהּ, טְהוֹרִין; וְהַכֵּלִים שֶׁעַל גַּבָּהּ, טְמֵאִים.</P>

<P><B>יז,כ</B>  חָבִיּוֹת שְׁהֶן יוֹשְׁבוֹת עַל שׁוּלֵיהֶן, אוֹ מֻטּוֹת עַל צִדֵּיהֶן בָּאַוֵּיר, וְהֶן נוֹגְעוֹת זוֹ בְּזוֹ בְּפוֹתֵחַ טֶפַח, וְטֻמְאָה תַּחַת אַחַת מֵהֶן--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת, מִפְּנֵי שְׁהִיא רְצוּצָה.  בַּמֶּה דְּבָרִים אֲמוּרִים, בִּטְהוֹרוֹת; אֲבָל אִם הָיוּ טְמֵאוֹת, אוֹ גְּבוֹהוֹת מִן הָאָרֶץ פּוֹתֵחַ טֶפַח וְטֻמְאָה תַּחַת אַחַת מֵהֶן--תַּחַת כֻּלָּן טָמֵא, שֶׁהֲרֵי הַכֹּל אֹהֶל אֶחָד.
<BR> </P>

<H2>הִלְכּוֹת טֻמְאַת מֵת פֵּרֶק יח</H2>

<P><B>יח,א</B>  אָדָם שֶׁהֶאֱהִיל בְּיָדוֹ אַחַת עַל הַמֵּת, וְהֶאֱהִיל בַּשְּׁנִיָּה עַל הַכֵּלִים, אוֹ שֶׁנָּגַע בְּמֵת, וְהֶאֱהִיל עַל הַכֵּלִים--אִם יֵשׁ בְּיָדוֹ פּוֹתֵחַ טֶפַח, הַכֵּלִים טְמֵאִין; וְאִם לָאו, טְהוֹרִין.</P>

<P><B>יח,ב</B>  וְכֵן שְׁנֵי בָּתִּים, וּבָהֶן שְׁנֵי חֲצָיֵי זֵיתִים, וּפָשַׁט יָדוֹ לְבַיִת זֶה, וְיָדוֹ הַשְּׁנִיָּה לַבַּיִת הַשֵּׁנִי--אִם יֵשׁ בְּיָדוֹ פּוֹתֵחַ טֶפַח, עֵרַב אֶת הַטֻּמְאָה, וְנַעֲשָׂה הַכֹּל כְּאֹהֶל אֶחָד, וְנִטְמָא הוּא וְהַבָּתִּים; וְאִם לָאו, אֵינוּ מֵבִיא אֶת הַטֻּמְאָה.</P>

<P><B>יח,ג</B>  [ב] אָדָם שֶׁהִשְׁקִיף בְּעַד הַחַלּוֹן, וְהֶאֱהִיל עַל הַטֻּמְאָה--מֵבִיא אֶת הַטֻּמְאָה לַבַּיִת, וְנִטְמָא כָּל הַבַּיִת; הָיָה מֻטָּל עַל הָאַסְקֻפָּה, וּמִקְצָתוֹ בְּתוֹךְ הַבַּיִת וּמִקְצָתוֹ בַּחוּץ, וְהֶאֱהִילָה טֻמְאָה עַל מִקְצָתוֹ שֶׁבַּחוּץ--הַבַּיִת טָמֵא:  מִפְּנֵי שֶׁהָאָדָם חָלוּל, וְיֵשׁ בּוֹ גֹּבַהּ טֶפַח; וְכֵיוָן שֶׁהֶאֱהִילָה טֻמְאָה עָלָיו--הֲרֵי זֶה כְּמַאֲהִיל עָלֶיהָ, וּמֵבִיא אֶת הַטֻּמְאָה.</P>

<P><B>יח,ד</B>  וְכֵן אִם הָיְתָה טֻמְאָה בַּבַּיִת, וְהֶאֱהִילוּ טְהוֹרִין עַל מִקְצָתוֹ שֶׁבַּחוּץ--הֲרֵי אֵלּוּ טְמֵאִין:  מִפְּנֵי שְׁהוּא כְּמַאֲהִיל עַל הַטֻּמְאָה; וְהָאָדָם מֵבִיא וְאֵינוּ חוֹצֵץ, כְּמוֹ שֶׁבֵּאַרְנוּ.</P>

<P><B>יח,ה</B>  [ג] נוֹשְׂאֵי הַמֵּת שֶׁעָבְרוּ בּוֹ תַּחַת הָאַכְסַדְרָה, וְהֵגִיף אֶחָד מֵהֶן אֶת הַדֶּלֶת, וּסְמָכוֹ בַּמַּפְתֵּחַ, כְּדֵי שֶׁלֹּא יְטַמֵּא הַבַּיִת, וְכֵן אִם הָיָה אָדָם מִבִּפְנִים אוֹ מִבַּחוּץ סוֹמֵךְ הַדֶּלֶת--אִם יָכוֹל הַדֶּלֶת לַעֲמֹד בִּפְנֵי עַצְמוֹ, הַבַּיִת טָהוֹר.  וְאִם לָאו, הַבַּיִת טָמֵא:  שֶׁנִּמְצָא הָאָדָם, הוּא שֶׁחָצַץ בִּפְנֵי הַטֻּמְאָה; וְהָאָדָם וְהַכֵּלִים מְבִיאִין וְאֵינָן חוֹצְצִין, כְּמוֹ שֶׁבֵּאַרְנוּ.</P>

<P><B>יח,ו</B>  [ד] תַּנּוּר שְׁהוּא עוֹמֵד בְּתוֹךְ הַבַּיִת, וְעֵינוֹ קְמוּרָה לָחוּץ, וְהֶאֱהִילוּ נוֹשְׂאֵי הַמֵּת עַל עֵינוֹ הַקְּמוּרָה--הַתַּנּוּר טָמֵא, וְהַבַּיִת טָהוֹר:  שֶׁהֲרֵי אֵין הַתַּנּוּר גָּבוֹהַּ מֵעַל הָאָרֶץ, כְּדֵי שֶׁיָּבִיא טֻמְאָה לַבַּיִת.</P>

<P><B>יח,ז</B>  מִגְדָּל הַבָּא בַּמִּדָּה שְׁהוּא עוֹמֵד בְּתוֹךְ הַפֶּתַח, וְנִפְתַּח לָחוּץ, וְטֻמְאָה בְּתוֹכוֹ--הַבַּיִת טָהוֹר; טֻמְאָה בַּבַּיִת, מַה שֶׁבְּתוֹכוֹ טָמֵא:  שֶׁהֲרֵי הוּא פָּתוּחַ, וּבְתוֹךְ הַפֶּתַח; וְדֶרֶךְ הַטֻּמְאָה לָצֵאת, וְאֵין דַּרְכָהּ לְהִכָּנֵס.</P>

<P><B>יח,ח</B>  הָיְתָה מֻכְנֵי שֶׁלּוֹ מְשׁוּכָה לַאֲחוֹרָיו, וְיוֹצֵאת פָּחוּת מִטֶּפַח, וְאֵינָהּ נִשְׁמֶטֶת, וְטֻמְאָה שָׁם בְּתוֹכָהּ כְּנֶגֶד הַקּוֹרוֹת--הַבַּיִת טָהוֹר:  שֶׁאַף עַל פִּי שְׁהִיא יוֹצְאָה, אֵינָהּ נִשְׁמֶטֶת, וְאֵינָהּ יוֹצְאָה טֶפַח.  וְהוּא, שֶׁיִּהְיֶה בָּהּ טֶפַח עַל טֶפַח עַל רוּם טֶפַח חָלוּל; אֲבָל אִם אֵין בַּמֻּכְנֵי חָלָל טֶפַח--הֲרֵי הַטֻּמְאָה רְצוּצָה בְּתוֹךְ הַבַּיִת, וְהַבַּיִת טָמֵא.</P>

<P><B>יח,ט</B>  הָיָה הַמִּגְדָּל עוֹמֵד בְּתוֹךְ הַבַּיִת, וְטֻמְאָה בְּתוֹכוֹ אוֹ בְּתוֹךְ הַתֵּבָה שֶׁלּוֹ--אַף עַל פִּי שְׁאֵין בִּיצִיאָתָהּ פּוֹתֵחַ טֶפַח, הַבַּיִת טָמֵא; טֻמְאָה בַּבַּיִת, מַה שֶׁבְּתוֹכוֹ טָהוֹר:  שֶׁדֶּרֶךְ הַטֻּמְאָה לָצֵאת, וְאֵין דַּרְכָהּ לְהִכָּנֵס.  [ה] כֵּלִים שֶׁבֵּין הַמִּגְדָּל וּבֵין הָאָרֶץ, וְשֶׁבֵּינוֹ וּבֵין הַכּוֹתָל, וְשֶׁבֵּינוֹ וּבֵין הַקּוֹרוֹת--אִם יֵשׁ שָׁם פּוֹתֵחַ טֶפַח, טְמֵאִים.  וְאִם לָאו, טְהוֹרִים--שֶׁאֲנִי רוֹאֶה אֶת הַקּוֹרוֹת, כְּאִלּוּ הֶן יוֹרְדוֹת וְסוֹתְמוֹת.</P>

<P><B>יח,י</B>  [ו] הָיְתָה טֻמְאָה תַּחַת הַמִּגְדָּל, בֵּינוֹ וּבֵין הָאָרֶץ, אוֹ בֵּינוֹ וּבֵין הַקּוֹרוֹת, אוֹ בֵּינוֹ וּבֵין הַכּוֹתָל--בֵּין שֶׁיֵּשׁ שָׁם חָלָל טֶפַח, בֵּין שְׁאֵין שָׁם--הַבַּיִת טָמֵא.  הָיָה עוֹמֵד בָּאַוֵּיר, וְטֻמְאָה בְּתוֹכוֹ--כֵּלִים שֶׁבְּעָבְיוֹ טְהוֹרִים; טֻמְאָה בְּעָבְיוֹ, כֵּלִים שֶׁבְּתוֹכוֹ טְהוֹרִים.</P>

<P><B>יח,יא</B>  [ז] כָּל שִׁפּוּעֵי אֹהָלִים, כָּאֹהָלִים.  כֵּיצַד:  אֹהֶל שְׁהוּא שׁוֹפֵעַ וְיוֹרֵד וְכוֹלֶה עַד כְּאֶצְבָּע, וְטֻמְאָה בָּאֹהֶל--כֵּלִים שֶׁתַּחַת הַשִּׁפּוּעַ טְמֵאִים; טֻמְאָה תַּחַת הַשִּׁפּוּעַ, כֵּלִים שֶׁבָּאֹהֶל טְמֵאִים.</P>

<P><B>יח,יב</B>  הַטֻּמְאָה מִתּוֹךְ הַשִּׁפּוּעַ--הַנּוֹגֵעַ בּוֹ מִתּוֹכוֹ, טָמֵא טֻמְאַת שִׁבְעָה.  וְהַנּוֹגֵעַ בַּשִּׁפּוּעַ מֵאֲחוֹרָיו, טָמֵא טֻמְאַת עֶרֶב:  נַעֲשָׂה הַשִּׁפּוּעַ מֵאֲחוֹרָיו, כְּאִלּוּ הוּא כְּלִי שֶׁנָּגַע בָּאֹהֶל.</P>

<P><B>יח,יג</B>  הָיְתָה הַטֻּמְאָה עַל אֲחוֹרֵי הַשִּׁפּוּעַ--הַנּוֹגֵעַ בּוֹ מֵאֲחוֹרָיו, טָמֵא טֻמְאַת שִׁבְעָה; וְהַנּוֹגֵעַ בַּשִּׁפּוּעַ מִתּוֹכוֹ, טָמֵא טֻמְאַת עֶרֶב.  כַּחֲצִי זַיִת מִתּוֹכוֹ, וְכַחֲצִי זַיִת מֵאֲחוֹרָיו--הַנּוֹגֵעַ בּוֹ בֵּין מִתּוֹכוֹ בֵּין מֵאֲחוֹרָיו, טָמֵא טֻמְאַת עֶרֶב; וְהָאֹהֶל עַצְמוֹ, טָמֵא טֻמְאַת שִׁבְעָה.</P>

<P><B>יח,יד</B>  [ח] הָיָה כְּנַף הָאֹהֶל מְרֻדָּד עַל הָאָרֶץ, וְטֻמְאָה תַּחַת כְּנַף הָאֹהֶל הַפָּרוּס עַל הָאָרֶץ, אוֹ עַל גַּבֵּי הַכָּנָף--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת.
<BR> </P>

<H2>הִלְכּוֹת טֻמְאַת מֵת פֵּרֶק יט</H2>

<P><B>יט,א</B>  כַּוֶּרֶת שְׁהִיא מֻטֶּלֶת בָּאָרֶץ, וְהִיא בְּתוֹךְ פֶּתַח הַבַּיִת וּפִיהָ לַחוּץ, וְכַזַּיִת מִן הַמֵּת נָתוּן תַּחְתֶּיהָ, אוֹ עַל גַּבָּהּ מִבַּחוּץ--כָּל שְׁהוּא כְּנֶגֶד הַזַּיִת בְּתַחְתֶּיהָ אוֹ בְּגַבָּהּ, טָמֵא; וְכָל מַה שֶׁבְּאַוֵּיר תּוֹכָהּ, טָהוֹר--חוּץ מִכְּלִי שְׁהוּא כְּנֶגֶד הַטֻּמְאָה; וְהַבַּיִת טָהוֹר.</P>

<P><B>יט,ב</B>  הָיְתָה טֻמְאָה בַּבַּיִת, אֵין טָמֵא אֵלָא הַבַּיִת; אֲבָל כֵּלִים שֶׁבְּתוֹכָהּ אוֹ תַּחְתֶּיהָ אוֹ עַל גַּבָּהּ, טְהוֹרִים.  הָיְתָה טֻמְאָה בְּתוֹכָהּ, הַכֹּל טָמֵא--כָּל שֶׁבַּבַּיִת, וְכָל שֶׁבְּתוֹכָהּ, וְכָל שֶׁעַל גַּבָּהּ וְכָל שֶׁתַּחְתֶּיהָ כְּנֶגֶד הַטֻּמְאָה, כְּמוֹ שֶׁבֵּאַרְנוּ.</P>

<P><B>יט,ג</B>  הָיְתָה גְּבוֹהָה מִן הָאָרֶץ טֶפַח, וְטֻמְאָה תַּחְתֶּיהָ אוֹ בַּבַּיִת אוֹ עַל גַּבָּהּ--הַכֹּל טָמֵא:  כָּל שֶׁבַּבַּיִת, וְכָל שֶׁתַּחְתֶּיהָ.  אֲבָל כָּל שֶׁבְּאַוֵּיר תּוֹכָהּ טָהוֹר, חוּץ מִכְּלִי שְׁהוּא כְּנֶגֶד הַטֻּמְאָה.</P>

<P><B>יט,ד</B>  הָיְתָה הַטֻּמְאָה בְּתוֹכָהּ, הַכֹּל טָמֵא--כָּל שֶׁבְּתוֹכָהּ, וְכָל שֶׁבַּבַּיִת, וְכָל שֶׁתַּחְתֶּיהָ, וְכָל שֶׁעַל גַּבָּהּ:  שֶׁהַכֵּלִים אוֹ הָאָדָם שֶׁנַּעֲשׂוּ אֹהֶל עַל הַטֻּמְאָה, אוֹ שֶׁהָיְתָה הַטֻּמְאָה עַל גַּבֵּיהֶן--מְבִיאִין וְלֹא חוֹצְצִין, כְּמוֹ שֶׁבֵּאַרְנוּ.</P>

<P><B>יט,ה</B>  בַּמֶּה דְּבָרִים אֲמוּרִים, בִּזְמָן שְׁהִיא כְּלִי וּמְחֻלְחֶלֶת.  אֲבָל אִם הָיְתָה פְּחוּתָה וְסָתַם הַמָּקוֹם הַנִּפְחָת בְּקַשׁ, שֶׁהֲרֵי אֵינָהּ כְּלִי, אוֹ שֶׁהָיְתָה אֲפוּצָה עַד שֶׁלֹּא יִהְיֶה בָּהּ חָלָל, אֵלָא אֲטוּמָה כְּדֵי שֶׁלֹּא יִמָּצֵא בָּהּ חָלָל טֶפַח בְּמָקוֹם אֶחָד--הָיְתָה גְּבוֹהָה מִן הָאָרֶץ טֶפַח, וְטֻמְאָה תַּחְתֶּיהָ אוֹ בַּבַּיִת--הֲרֵי הַבַּיִת וְכָל שֶׁתַּחְתֶּיהָ טְמֵאִין, מִפְּנֵי שְׁהוּא אֹהֶל אֶחָד; וְתוֹכָהּ וְגַבָּהּ טָהוֹר--מִפְּנֵי שְׁהוּא אֹהֶל שֶׁלְּעֵץ, וְאֵינוּ כְּלִי.  הָיְתָה טֻמְאָה בְּתוֹכָהּ, אֵין טָמֵא אֵלָא תּוֹכָהּ; הָיְתָה עַל גַּבָּהּ, כְּנֶגְדּוֹ עַד לָרָקִיעַ טָמֵא.</P>

<P><B>יט,ו</B>  הָיְתָה מֻנַּחַת עַל הָאָרֶץ וּפִיהָ לָחוּץ, וְכַזַּיִת מִן הַמֵּת נָתוּן תַחְתֵּיהָ--כְּנֶגְדּוֹ עַד הַתְּהוּם טָמֵא; הָיָה עַל גַּבָּהּ, כְּנֶגְדּוֹ עַד לָרָקִיַע טָמֵא.  הָיְתָה טֻמְאָה בַּבַּיִת, אֵין טָמֵא אֵלָא הַבַּיִת; הָיְתָה הַטֻּמְאָה בְּתוֹכָהּ, אֵין טָמֵא אֵלָא תּוֹכָהּ.</P>

<P><B>יט,ז</B>  [ב] כַּוֶּרֶת הַמֻּטֶּלֶת בָּאָרֶץ בְּתוֹךְ הַפֶּתַח, וּפִיהָ לִפְנִים, וְהִיא כְּלִי שָׁלֵם וַחֲלוּלָה, וְכַזַּיִת מִן הַמֵּת נָתוּן תַּחְתֶּיהָ אוֹ עַל גַּבָּהּ מִבַּחוּץ--כָּל שְׁהוּא כְּנֶגֶד הַזַּיִת בְּתַחְתֶּיהָ אוֹ בַּגַּבָּהּ, טָמֵא; וְכָל מַה שֶׁבְּאַוֵּיר תּוֹכָהּ, טָהוֹר--חוּץ מִכְּנֶגֶד הַטֻּמְאָה; וְהַבַּיִת טָהוֹר.  הָיְתָה טֻמְאָה בְּתוֹכָהּ, אוֹ בַּבַּיִת--הַכֹּל טָמֵא.</P>

<P><B>יט,ח</B>  הָיְתָה גְּבוֹהָה מִן הָאָרֶץ טֶפַח, וְטֻמְאָה תַּחְתֶּיהָ אוֹ בְּתוֹכָהּ אוֹ עַל גַּבָּהּ, אוֹ בַּבַּיִת--הַכֹּל טָמֵא:  כָּל שֶׁבַּבַּיִת וְכָל שֶׁתַּחְתֶּיהָ, מִפְּנֵי שְׁהִיא וְהַבַּיִת כְּאֹהֶל אֶחָד; וְכָל שֶׁעַל גַּבָּהּ וְכָל שֶׁבְּתוֹכָהּ, שֶׁהַכְּלִי מֵבִיא אֶת הַטֻּמְאָה וְאֵינוּ חוֹצֵץ, כְּמוֹ שֶׁנִּתְבָּאַר.</P>

<P><B>יט,ט</B>  הָיְתָה פְּחוּתָה וּפְקוּקָה בְּקַשׁ, אוֹ אֲפוּצָה, וּגְבוֹהָה מִן הָאָרֶץ טֶפַח, וְטֻמְאָה תַּחְתֶּיהָ אוֹ בַּבַּיִת אוֹ בְּתוֹכָהּ--הַכֹּל טָמֵא, חוּץ מֵעַל גַּבָּהּ.  הָיְתָה טֻמְאָה עַל גַּבָּהּ, כְּנֶגְדּוֹ בִּלְבָד עַד לָרָקִיעַ טָמֵא; אֲבָל תּוֹכָהּ וְתַחְתֶּיהָ וְהַבַּיִת--כָּל מַה שֶׁבָּהֶן טָהוֹר, מִפְּנֵי שְׁאֵינָהּ כְּלִי חוֹצֶצֶת.</P>

<P><B>יט,י</B>  הָיְתָה מֻנַּחַת עַל הָאָרֶץ, וּפִיהָ לִפְנִים, וְכַזַּיִת מִן הַמֵּת נָתוּן תַּחְתֶּיהָ--כְּנֶגְדּוֹ עַד הַתְּהוֹם טָמֵא; הָיָה עַל גַּבָּהּ, כְּנֶגְדּוֹ עַד לָרָקִיעַ טָמֵא; הָיְתָה הַטֻּמְאָה בְּתוֹכָהּ, אוֹ בַּבַּיִת--תּוֹכָהּ וְהַבַּיִת טְמֵאִים.</P>

<P><B>יט,יא</B>  [ג] כַּוֶּרֶת שְׁהִיא בְּתוֹךְ הַבַּיִת, וְהִיא מְמַלְּאָה אֶת כָּל גֹּבַהּ הַבַּיִת, וּפִיהָ לְמַעְלָה לְקוֹרוֹת הַבַּיִת, וְאֵין בֵּינָהּ לְבֵין הַקּוֹרוֹת פּוֹתֵחַ טֶפַח, וְטֻמְאָה בְּתוֹכָהּ--הַבַּיִת טָמֵא; טֻמְאָה בַּבַּיִת, מַה שֶׁבְּתוֹכָהּ טָהוֹר:  שֶׁדֶּרֶךְ הַטֻּמְאָה לָצֵאת לְתוֹךְ הַבַּיִת בְּפָחוּת מִטֶּפַח, וְאֵין דַּרְכָּהּ לְהִכָּנֵס--בֵּין שֶׁהָיְתָה עוֹמֶדֶת, בֵּין שֶׁהָיְתָה מֻטָּה עַל צִדָּהּ וּפִיהָ לַכּוֹתָל וּבֵינָהּ וּבֵין הַכּוֹתָל פָּחוּת מִטֶּפַח, בֵּין שֶׁהָיְתָה כַּוֶּרֶת אַחַת, בֵּין שֶׁהָיוּ שְׁתַּיִם זוֹ עַל גַּבֵּי זוֹ וְאֵין בֵּין הָעֶלְיוֹנָה וְלַקּוֹרוֹת אוֹ לַכּוֹתָל פּוֹתֵחַ טֶפַח.</P>

<P><B>יט,יב</B>  הָיְתָה עוֹמֶדֶת בְּתוֹךְ הַפֶּתַח וּפִיהָ לְמַעְלָה, וְאֵין בֵּינוֹ לְבֵין הַמַּשְׁקוֹף פּוֹתֵחַ טֶפַח, וְטֻמְאָה בְּתוֹכָהּ--הַבַּיִת טָהוֹר; טֻמְאָה בַּבַּיִת, מַה שֶׁבְּתוֹכָהּ טָמֵא:  שֶׁדֶּרֶךְ טֻמְאָה לָצֵאת, וְאֵין דַּרְכָּהּ לְהִכָּנֵס.</P>

<P><B>יט,יג</B>  [ד] כַּוֶּרֶת חֲלוּלָה שְׁהִיא כְּלִי שָׁלֵם, וְהָיְתָה מֻנַּחַת עַל צִדָּהּ בָּאַוֵּיר, וְכַזַּיִת מִן הַמֵּת נָתוּן תַּחְתֶּיהָ אוֹ עַל גַּבָּהּ--כָּל שְׁהוּא כְּנֶגֶד הַזַּיִת בְּתַחְתֶּיהָ וּבְגַבָּהּ, טָמֵא; וְכָל מַה שֶׁבְּאַוֵּיר תּוֹכָהּ, טָהוֹר--אֵלָא כְּנֶגֶד הַטֻּמְאָה; וְכָל שְׁאֵינוּ כְּנֶגֶד הַטֻּמְאָה בְּתוֹכָהּ, טָהוֹר.  הָיְתָה טֻמְאָה בְּתוֹכָהּ, הַכֹּל טָמֵא:  כָּל מַה שֶׁבְּתוֹכָהּ, וְכָל שֶׁכְּנֶגֶד הַטֻּמְאָה לְמַעְלָה עַל גַּבָּהּ, אוֹ לְמַטָּה תַּחְתֶּיהָ.</P>

<P><B>יט,יד</B>  הָיְתָה גְּבוֹהָה מִן הָאָרֶץ טֶפַח, וְטֻמְאָה תַּחְתֶּיהָ אוֹ עַל גַּבָּהּ--כָּל שֶׁתַּחְתֶּיהָ טָמֵא, וְכָל שֶׁעַל גַּבָּהּ טָמֵא, אֲבָל כָּל שֶׁבְּתוֹכָהּ טָהוֹר, חוּץ מִכְּלִי שְׁהוּא כְּנֶגֶד הַטֻּמְאָה.  הָיְתָה טֻמְאָה בְּתוֹכָהּ, הַכֹּל טָמֵא--כָּל מַה שֶׁבְּתוֹכָהּ, וְכָל שֶׁתַּחְתֶּיהָ, וְכָל שֶׁלְּמַעְלָה עַל גַּבָּהּ:  שֶׁהַכֵּלִים מְבִיאִין וְאֵינָן חוֹצְצִין, כְּמוֹ שֶׁבֵּאַרְנוּ.</P>

<P><B>יט,טו</B>  לְפִיכָּךְ אִם הָיְתָה כַּוֶּרֶת זוֹ הַמֻּטֶּלֶת עַל הָאָרֶץ פְּחוּתָה וּפְקוּקָה בְּקַשׁ, אוֹ שֶׁהָיְתָה בָּאָה בַּמִּדָּה, וְכַזַּיִת מִן הַמֵּת נָתוּן תַּחְתֶּיהָ--כְּנֶגְדּוֹ עַד הַתְּהוֹם טָמֵא; עַל גַּבָּהּ, כְּנֶגְדּוֹ עַד לָרָקִיעַ טָמֵא; בְּתוֹכָהּ, אֵין טָמֵא אֵלָא תּוֹכָהּ.  הָיְתָה גְּבוֹהָה טֶפַח מֵעַל הָאָרֶץ, וְטֻמְאָה תַּחְתֶּיהָ--תַּחְתֶּיהָ בִּלְבָד טָמֵא; בְּתוֹכָהּ, תּוֹכָהּ בִּלְבָד טָמֵא; עַל גַּבָּהּ, כְּנֶגְדּוֹ עַד לָרָקִיעַ טָמֵא.  שֶׁכְּבָר בֵּאַרְנוּ שֶׁכְּלִי עֵץ הַבָּא בַּמִּדָּה--כְּאֹהֶל הוּא חָשׁוּב, לֹא כְּכֵלִים; וּלְפִיכָּךְ חוֹצֵץ.</P>

<P><B>יט,טז</B>  [ה] כַּוֶּרֶת שְׁהִיא כְּלִי שָׁלֵם, וְהִיא יוֹשֶׁבֶת עַל שׁוּלֶיהָ לָאַוֵּיר, וְטֻמְאָה תַּחְתֶּיהָ אוֹ בְּתוֹכָהּ אוֹ עַל גַּבָּהּ--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת.  אֲבָל אִם הָיְתָה גְּבוֹהָה טֶפַח, אוֹ מְכֻסָּה, אוֹ כְּפוּיָה עַל פִּיהָ, וְטֻמְאָה תַּחְתֶּיהָ אוֹ בְּתוֹכָהּ אוֹ עַל גַּבָּהּ--הַכֹּל טָמֵא:  כָּל שֶׁבְּתוֹכָהּ, וְכָל שֶׁתַּחְתֶּיהָ; וְכָל שֶׁעַל גַּבָּהּ, אִם הָיְתָה הַטֻּמְאָה לְמַטָּה--שֶׁהַכְּלִי הַמַּאֲהִיל מֵבִיא אֶת הַטֻּמְאָה וְאֵינוּ חוֹצֵץ, כְּמוֹ שֶׁבֵּאַרְנוּ.</P>

<P><B>יט,יז</B>  לְפִיכָּךְ אִם הָיְתָה פְּחוּתָה וּפְקוּקָה בְּקַשׁ, אוֹ בָּאָה בַּמִּדָּה, וְטֻמְאָה תַּחְתֶּיהָ אוֹ בְּתוֹכָהּ אוֹ עַל גַּבָּהּ--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת.  וְאִם הָיְתָה גְּבוֹהָה טֶפַח, וְטֻמְאָה תַּחְתֶּיהָ--תַּחְתֶּיהָ בִּלְבָד טָמֵא.  הָיְתָה טֻמְאָה בְּתוֹכָהּ אוֹ עַל גַּבָּה, כְּנֶגְדּוֹ עַד לָרָקִיעַ טָמֵא; וְכֵלִים שֶׁתַּחְתֶּיהָ טְהוֹרִין, מִפְּנֵי שְׁהִיא אֹהֶל וְחוֹצֶצֶת.</P>

<P><B>יט,יח</B>  [ו] גָּמָל שְׁהוּא עוֹמֵד בָּאַוֵּיר--טֻמְאָה תַּחְתָּיו, כֵּלִים שֶׁעַל גַּבָּיו טְהוֹרִין; טֻמְאָה עַל גַּבָּיו, כֵּלִים שֶׁתַּחְתָּיו טְהוֹרִין.  הָיָה רוֹבֵץ וְטֻמְאָה תַּחְתָּיו, הֲרֵי זוֹ בּוֹקַעַת וְעוֹלָה בּוֹקַעַת וְיוֹרֶדֶת; וְכֵן אִם הָיְתָה טֻמְאָה רְצוּצָה תַּחַת רַגְלוֹ, אוֹ עַל גַּב רַגְלוֹ--הֲרֵי זוֹ בּוֹקַעַת וְעוֹלָה וּבוֹקַעַת וְיוֹרֶדֶת.</P>

<P><B>יט,יט</B>  כְּבָר בֵּאַרְנוּ בִּנְזִירוּת, שְׁאִם הָיָה הַנָּזִיר וְכַזַּיִת מִן הַמֵּת תַּחַת הַגָּמָל, אוֹ תַּחַת הַמִּטָּה וְכַיּוֹצֶא בָּהּ מִשְּׁאָר הַכֵּלִים--אַף עַל פִּי שֶׁנִּטְמָא טֻמְאַת שִׁבְעָה, אֵינוּ מְגַלֵּחַ.  וּמִשָּׁם אַתָּה לָמֵד שֶׁכָּל אֵלּוּ הַהֲלָכוֹת הָאֲמוּרוֹת בְּטֻמְאַת אֹהָלִים הַנַּעֲשִׂים מִן הָאָדָם, אוֹ מִן הַבְּהֵמָה, אוֹ מִן הַכֵּלִים--הַכֹּל מִדִּבְרֵי סוֹפְרִים, מֵהֶן דִּבְרֵי קַבָּלָה וּמֵהֶן גְּזֵרוֹת וְהַרְחָקוֹת; וּלְפִיכָּךְ אֵין הַנָּזִיר מְגַלֵּחַ עֲלֵיהֶן, וְאֵין חַיָּבִין עֲלֵיהֶן כָּרֵת עַל בִּיאַת מִקְדָּשׁ, אוֹ אֲכִילַת קֳדָשָׁיו.  וְאֵין הַדְּבָרִים כֻּלָּן אֲמוּרִין אֵלָא לְעִנְיַן טֻמְאַת תְּרוּמָה וּקְדָשִׁים בִּלְבָד, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טֻמְאַת מֵת פֵּרֶק כ</H2>

<P><B>כ,א</B>  שְׁלוֹשָׁה דְּבָרִים מַצִּילִין בְּאֹהֶל הַמֵּת--צָמִיד פָּתִיל, וְאֹהָלִין, וּבְלוּעִין.  הַבְּלוּעִין--מַצִּילִין עַל הַטְּהוֹרִים, שֶׁלֹּא יִטַּמְּאוּ; וּמוֹנְעִין הַטֻּמְאָה, שֶׁלֹּא תֵצֵא וּתְטַמֵּא.  אֲבָל צָמִיד פָּתִיל וְאֹהָלִין--מַצִּילִין עַל הַטְּהוֹרִים, שֶׁלֹּא יִטַּמְּאוּ; וְאֵינָן מוֹנְעִין אֶת הַטֻּמְאָה, שֶׁלֹּא תֵצֵא וּתְטַמֵּא אֶת אֲחֵרִים.</P>

<P><B>כ,ב</B>  כֵּיצַד:  בַּיִת טָמֵא שֶׁיֵּשׁ בּוֹ כְּלִי מֻקָּף צָמִיד פָּתִיל, כָּל שֶׁבְּתוֹךְ הַכְּלִי טְהוֹרִין; וְכֵן אִם הָיָה שָׁם אֹהֶל בְּתוֹךְ הַבַּיִת, כָּל הַכֵּלִים שֶׁבְּתוֹךְ הָאֹהֶל טְהוֹרִין.  אֲבָל אִם הָיָה כַּזַּיִת מִן הַמֵּת נָתוּן בַּכְּלִי, וּמֻקָּף עָלָיו בְּצָמִיד פָּתִיל, וְהִכְנִיסוֹ לַבַּיִת--הַבַּיִת טָמֵא; וְכֵן אֹהֶל בְּתוֹךְ אֹהֶל, וְכַזַּיִת מִן הַמֵּת בָּאֹהֶל הַפְּנִימִי--כָּל הַכֵּלִים שֶׁבָּאֹהֶל הַחִיצוֹן טְמֵאִים.</P>

<P><B>כ,ג</B>  [ב] אֲבָל הַבְּלוּעִין--מַצִּילִין עַל הַטְּהוֹרִים, וּמוֹנְעִין אֶת הַטֻּמְאָה.  כֵּיצַד:  כֶּלֶב שֶׁאָכַל בְּשַׂר הַמֵּת, וְנִכְנַס לַבַּיִת--הַבַּיִת טָהוֹר; בָּלַע טַבַּעַת, אַפִלּוּ אָדָם שֶׁבָּלַע טַבַּעַת, וְנִכְנַס לָאֹהֶל הַמֵּת--אַף עַל פִּי שֶׁנִּטְמָא טֻמְאַת שִׁבְעָה, הַטַּבַּעַת טְהוֹרָה.</P>

<P><B>כ,ד</B>  וְכֵן כָּל הַבְּלוּעִין בְּחַיָּה וּבִבְהֵמָה וּבְעוֹפוֹת וּבְדָגִים, מַצִּילִין כָּל זְמָן שְׁהֶן חַיִּין; וְאִם מֵתוּ, וּבְשַׂר הַמֵּת בְּתוֹךְ מֵעֵיהֶן, אוֹ הַכֵּלִים--הֲרֵי הֶן כְּמוֹ שְׁאֵינוּ בָּלוּעַ.  [ג] נִשְׁחַט רֹב אֶחָד בָּעוֹף, וְרֹב שְׁנַיִם בַּבְּהֵמָה--אַף עַל פִּי שֶׁעֲדַיִן הֶן מְפַרְכְּסִין--הֲרֵי הֶן כְּמֵתִים, וְאֵינָן מַצִּילִין עַל הַכֵּלִים הַבְּלוּעִין, וְלֹא מוֹנְעִין אֶת הַטֻּמְאָה שֶׁבְּתוֹךְ מֵעֵיהֶן שֶׁלֹּא תְטַמֵּא.</P>

<P><B>כ,ה</B>  [ד] וְכַמָּה תִּשְׁהֶה הַטֻּמְאָה בְּמֵעֵיהֶן, וְתִהְיֶה מְטַמְּאָה כְּשֶׁיָּמוּתוּ--בַּכֶּלֶב, שְׁלוֹשָׁה יָמִים מֵעֵת לְעֵת; וּבִשְׁאָר בְּהֵמָה וְחַיָּה וְעוֹפוֹת וְדָגִים, יוֹם אֶחָד מֵעֵת לְעֵת.  בַּמֶּה דְּבָרִים אֲמוּרִים, בְּשֶׁנִּשְׁאַר בְּשַׂר הַמֵּת בְּתוֹךְ מֵעֵיהֶן; אֲבָל זְאֵב שֶׁבָּלַע תִּינוֹק, וֶהֱקִיאוֹ דֶּרֶךְ בֵּית הָרְעִי--הַבָּשָׂר טָהוֹר, וְהָעֲצָמוֹת בְּטֻמְאָתָן.</P>

<P><B>כ,ו</B>  [ה] אֵין הַבְּלוּעִין נִצּוֹלִין אֵלָא בְּבֶטֶן נֶפֶשׁ חַיָּה, כְּמוֹ שֶׁבֵּאַרְנוּ; אֲבָל הַבְּלוּעִין בְּגוּף הַכֵּלִים וְהָאֲבָנִים, אֵינָן נִצּוֹלִין.  כֵּיצַד:  כּוּשׁ שֶׁנִּבְלְעָה בּוֹ הַצִּנּוֹרָה שֶׁלְּמַתֶּכֶת, וּמַלְמָד שֶׁנִּבְלַע בּוֹ הַדָּרְבָּן, וּלְבֵנָה שֶׁהָיְתָה טַבַּעַת מֻבְלַעַת בְּתוֹכָהּ, וְנִכְנְסוּ לְאֹהֶל הַמֵּת--נִטַּמְּאוּ, אַף עַל פִּי שְׁאֵינָן נִרְאִין, וַהֲרֵי הֶן מְחֻפִּין:  שְׁאֵין הַבְּלוּעִין בַּכֵּלִים נִצּוֹלִין, אֵלָא בְּצָמִיד פָּתִיל.  וְכֵן מַחַט אוֹ טַבַּעַת שֶׁהָיוּ מֻבְלָעִין בִּטְפֵלַת הַתַּנּוּר, וְנִטְמָא הַתַּנּוּר בְּאֹהֶל הַמֵּת, אוֹ שֶׁנָּפְלָה טֻמְאָה לְאַוֵּירוֹ--נִטְמְאוּ הַכֵּלִים שֶׁבְּתוֹךְ הַטְּפֵלָה; וְאִם הָיָה הַתַּנּוּר מֻקָּף בְּצָמִיד פָּתִיל--הוֹאִיל וְהַתַּנּוּר טָהוֹר, אַף הַכֵּלִים הַמֻּבְלָעִין בַּטִּיט שֶׁעַל גַּבָּיו טְהוֹרִין.</P>

<P><B>כ,ז</B>  וְכֵן חָבִית הַמֻּקֶּפֶת צָמִיד פָּתִיל, וְהָיְתָה מַחַט אוֹ טַבַּעַת בִּמְגוּפַת הֶחָבִית מִצִּדָּהּ--הֲרֵי אֵלּוּ טְמֵאִין, וְאֵינָן נִצּוֹלִין בְּאֹהֶל הַמֵּת.  הָיוּ בִּמְגוּפַת הֶחָבִית מִכְּנֶגֶד פִּיהָ--אִם הָיוּ נִרְאִין לְתוֹךְ הֶחָבִית וְאֵינָן יוֹצְאִין לְאַוֵּירָהּ, טְהוֹרִין; וְאִם יָצְאוּ לְאַוֵּירָהּ, טְמֵאִין--שְׁאֵין כְּלִי חֶרֶס הַמֻּקָּף צָמִיד פָּתִיל מַצִּיל עַל הַכֵּלִים שֶׁבְּתוֹכוֹ, כְּמוֹ שֶׁיִּתְבָּאַר.  וְאִם יֵשׁ תַּחְתֵּיהֶן כִּקְלִפַּת הַשּׁוּם--אַף עַל פִּי שְׁהֶן שׁוֹקְעִין לְתוֹךְ אַוֵּירָהּ, הֲרֵי אֵלּוּ טְהוֹרִין.</P>

<P><B>כ,ח</B>  [ו] כָּל הַבְּלוּעִין בְּקַרְקָעִיתוֹ שֶׁלְּבַיִת--הֲרֵי הֶן טְמֵאִין, וְאֵינָן נִצּוֹלִין:  שֶׁקַּרְקַע הָאֹהֶל כָּמוֹהוּ, עַד הַתְּהוֹם--מַה שְׁאֵין כֵּן בְּכוֹתָלָיו, כְּמוֹ שֶׁיִּתְבָּאַר.  כֵּיצַד:  הַטֻּמְאָה בַּבַּיִת, וְכֵלִים טְמוּנִים בְּקַרְקָעוֹ--אַפִלּוּ תַּחַת מֵאָה אַמָּה, טְמֵאִים.  וְאִם יֵשׁ בִּמְקוֹמָן טֶפַח עַל טֶפַח--טְהוֹרִין, שֶׁהֲרֵי הֶן תַּחַת אֹהֶל אֶחָד.  לְמַה זֶה דּוֹמֶה:  לָעֲלִיָּה שֶׁעַל גַּבֵּי הַבַּיִת, וְטֻמְאָה בָּעֲלִיָּה--שֶׁהַבַּיִת טָהוֹר.</P>

<P><B>כ,ט</B>  וְכֵן אִם חָלַק הַבַּיִת בִּמְחִצָּה מִכְּלַפֵּי אַרְצוֹ, וְהָיְתָה הַטֻּמְאָה בֵּין הַמְּחִצָּה וְהָאָרֶץ--כֵּלִים שֶׁבַּבַּיִת לְמַעְלָה מִן הַמְּחִצָּה טְמֵאִין, שְׁאֵין הָאֹהָלִים מוֹנְעִין אֶת הַטֻּמְאָה כְּמוֹ שֶׁבֵּאַרְנוּ.  הָיְתָה הַטֻּמְאָה לְמַעְלָה מִן הַמְּחִצָּה--כֵּלִים שֶׁבֵּין הַמְּחִצָּה וְהָאָרֶץ טְהוֹרִין, שֶׁהָאֹהֶל מַצִּיל; וְאִם אֵין בֵּין הַמְּחִצָּה וְהָאָרֶץ גֹּבַהּ טֶפַח--הֲרֵי הֶן כִּטְמוּנִים בְּקַרְקַע הַבַּיִת, וּטְמֵאִים.</P>

<P><B>כ,י</B>  [ז] בִּיב שְׁהוּא קָמוּר תַּחַת הַבַּיִת, וְיֵשׁ בּוֹ פּוֹתֵחַ טֶפַח, וְיֵשׁ בְּפִתְחוֹ שְׁהוּא חוּץ לַבַּיִת פּוֹתֵחַ טֶפַח, וְהָיְתָה טֻמְאָה בְּתוֹכוֹ--הַבַּיִת טָהוֹר; הָיְתָה טֻמְאָה בַּבַּיִת, מַה שֶׁבְּתוֹכוֹ טָהוֹר.</P>

<P><B>כ,יא</B>  הָיָה בּוֹ פּוֹתֵחַ טֶפַח, וְאֵין בִּיצִיאָתוֹ פּוֹתֵחַ טֶפַח, וְהָיְתָה טֻמְאָה בְּתוֹכוֹ--הַבַּיִת טָמֵא; טֻמְאָה בַּבַּיִת--מַה שֶׁבְּתוֹכוֹ טָהוֹר, שְׁאֵין דַּרְכָהּ שֶׁלְּטֻמְאָה לְהִכָּנֵס.  אֵין בּוֹ פּוֹתֵחַ טֶפַח, וְאֵין בִּיצִיאָתוֹ פּוֹתֵחַ טֶפַח--טֻמְאָה בְּתוֹכוֹ, הַבַּיִת טָמֵא, כְּאִלּוּ הִיא בְּתוֹךְ הַבַּיִת; טֻמְאָה בַּבַּיִת, מַה שֶׁבְּתוֹכוֹ טָמֵא--מִפְּנֵי שְׁהֶן כְּכֵלִים הַטְּמוּנִים בַּקַּרְקָע, וְקַרְקַע הַבַּיִת כָּמוֹהוּ עַד הַתְּהוֹם.</P>

<P><B>כ,יב</B>  [ח] שְׁתֵּי חָבִיּוֹת, וְכַחֲצִי זַיִת בְּכָל אַחַת, וּמֻקָּפוֹת צָמִיד פָּתִיל, וּמֻנָּחוֹת בְּתוֹךְ הַבַּיִת--הֶן טְהוֹרוֹת, שְׁאֵין חֲצִי שֵׁעוּר מְטַמֵּא; וְהַבַּיִת טָמֵא--שֶׁהֲרֵי יֵשׁ בַּבַּיִת כַּזַּיִת, וְאֵין צָמִיד פָּתִיל לְטֻמְאָה.  וְאֵינָן מִטַּמְּאוֹת מֵחֲמַת הַבַּיִת, שֶׁהֲרֵי הֶן מֻקָּפוֹת צָמִיד פָּתִיל.  נִפְתְּחָה אַחַת מֵהֶן--הִיא וְהַבַּיִת טְמֵאִין, וַחֲבִרְתָּהּ טְהוֹרָה.</P>

<P><B>כ,יג</B>  וְכֵן שְׁנֵי חֲדָרִים שְׁהֶן פְּתוּחִים זֶה לְזֶה וְלַבַּיִת, וְכַחֲצִי זַיִת בַּפְּנִימִי אוֹ בָּאֶמְצָעִי, וְכַחֲצִי זַיִת בַּחִיצוֹן--הַחִיצוֹן טָמֵא, וְהַפְּנִימִי וְהָאֶמְצָעִי טְהוֹרִין; כַּחֲצִי זַיִת בַּפְּנִימִי, וְכַחֲצִי זַיִת בָּאֶמְצָעִי--הַפְּנִימִי טָהוֹר, וְהָאֶמְצָעִי וְהַחִיצוֹן טְמֵאִים:  שֶׁדֶּרֶךְ הַטֻּמְאָה לָצֵאת, וְאֵין דַּרְכָהּ לְהִכָּנֵס.
<BR> </P>

<H2>הִלְכּוֹת טֻמְאַת מֵת פֵּרֶק כא</H2>

<P><B>כא,א</B>  מְנַיִן לְצָמִיד פָּתִיל שֶׁמַּצִּיל בְּאֹהֶל הַמֵּת:  שֶׁנֶּאֱמָר "וְכֹל כְּלִי פָתוּחַ, אֲשֶׁר אֵין-צָמִיד פָּתִיל עָלָיו--טָמֵא, הוּא" (במדבר יט,טו)--הַא יֵשׁ צָמִיד פָּתִיל עָלָיו, טָהוֹר.  וּמִפִּי הַשְּׁמוּעָה לָמְדוּ שְׁאֵין הַכָּתוּב מְדַבֵּר אֵלָא בִּכְלִי חֶרֶס בִּלְבָד, כְּלִי שְׁאֵינוּ מִטַּמֵּא אֵלָא דֶּרֶךְ פִּתְחוֹ; וּלְפִיכָּךְ אִם הָיָה פִּתְחוֹ סָתוּם, וּמֻקָּף צָמִיד פָּתִיל--הִצִּיל עַל כָּל שֶׁבְּתוֹכוֹ.</P>

<P><B>כא,ב</B>  קַל וְחֹמֶר לְכָל הַכֵּלִים שְׁאֵין מְקַבְּלִין טֻמְאָה, שֶׁיַּצִּילוּ בְּצָמִיד פָּתִיל; וְהֶן--כְּלֵי גְּלָלִים, כְּלֵי אֲבָנִים, כְּלִי אֲדָמָה, וּכְלֵי עַצְמוֹת הַדָּג וְעוֹרוֹ וְעַצְמוֹת הָעוֹף, וּכְלִי עֵץ הַבָּא בַּמִּדָּה, וּנְסָרִים שֶׁלְּעֵץ שְׁהֶן פְּשׁוּטִין וְאֵינָן כֵּלִים, וְגֻלְמֵי כְּלֵי מַתְּכוֹת:  כָּל אֵלּוּ, מַצִּילִין בְּצָמִיד פָּתִיל.</P>

<P><B>כא,ג</B>  אִם הַדְּבָרִים שֶׁבְּתוֹךְ כְּלִי הַמֻּקָּף נִצּוֹלוּ--קַל וְחֹמֶר לַבְּלוּעִין, וְלַכֵּלִים שֶׁתַּחַת הָאֹהָלִים.  מַה בֵּין אֹהָלִים, לַכֵּלִים שֶׁמַּצִּילִין בְּצָמִיד פָּתִיל--שֶׁהַכֵּלִים אֵינָן מַצִּילִין אֵלָא בְּצָמִיד פָּתִיל, וְהָאֹהָלִים מַצִּילִין בְּכִסּוּי בִּלְבָד.  [ב] מַשְׁפֵּךְ שֶׁכָּפָהוּ, מַצִּיל בְּכִסּוּי:  אַף עַל פִּי שֶׁקְּצָתוֹ נָקוּב, נֶקֶב קָטָן--הֲרֵי הוּא כְּסָתוּם.</P>

<P><B>כא,ד</B>  כָּל הַכֵּלִים הַמַּצִּילִין בְּצָמִיד פָּתִיל--אִם הָיָה בָּהֶן טֶפַח עַל טֶפַח עַל רוּם טֶפַח, וּכְפָאָן עַל פִּיהֶן עַל הָאָרֶץ--אַף עַל פִּי שֶׁלֹּא מֵרַח בְּצָמִיד פָּתִיל מִן הַצְּדָדִין, הֲרֵי אֵלּוּ מַצִּילִין כָּל מַה שֶׁתַּחְתֵּיהֶן עַד הַתְּהוֹם:  מִפְּנֵי שְׁהֶן כְּאֹהֶל, וְהָאֹהֶל מַצִּיל; אֵלָא אִם כֵּן הָיָה הַכְּלִי כְּלִי חֶרֶס, שְׁאֵין אָהֳלֵי כְּלֵי חֶרֶס מַצִּילִין.</P>

<P><B>כא,ה</B>  כֵּיצַד:  חָבִית שֶׁכְּפָיָהּ עַל פִּיהָ--אַף עַל פִּי שֶׁמֵּרְחָהּ בְּטִיט מִן הַצְּדָדִין, כָּל מַה שֶׁתַּחְתֶּיהָ טָמֵא:  שֶׁנֶּאֱמָר "צָמִיד פָּתִיל עָלָיו" (במדבר יט,טו), וְלֹא צָמִיד פָּתִיל עַל גַּבּוֹ.  הִדְבִּיק פִּיהָ לַכּוֹתָל, וּמֵרַח מִן הַצְּדָדִין--מַצֶּלֶת עַל כָּל מַה שֶׁבְּתוֹכָהּ, וְעַל כָּל שֶׁכְּנֶגְדָּהּ בַּכּוֹתָל; וְאִם לֹא מֵרַח מִן הַצְּדָדִין, אֵינָהּ מַצֶּלֶת--שְׁאֵין כְּלִי חֶרֶס מַצִּיל מִשּׁוֹם אֹהֶל, כְּמוֹ שֶׁבֵּאַרְנוּ.</P>

<P><B>כא,ו</B>  אֲבָל שְׁאָר כָּל הַכֵּלִים הַמַּצִּילִין בְּצָמִיד פָּתִיל, שֶׁהָיוּ פִּיּוֹתֵיהֶן דְּבוּקוֹת בְּדָפְנֵי הַבַּיִת--מַצִּילִין בְּלֹא צָמִיד פָּתִיל, מִפְּנֵי שְׁהֶן מַצִּילִין מִשּׁוֹם אֹהָלִים; לְפִיכָּךְ צָרִיךְ שֶׁיִּהְיֶה בְּדֹפֶן הַכְּלִי טֶפַח--שְׁאֵין הַכֵּלִים מַצִּילִין עִם דָּפְנוֹת אֹהָלִים, עַד שֶׁיִּהְיֶה לָהֶן דֹּפֶן טֶפַח.</P>

<P><B>כא,ז</B>  הָיָה לַכְּלִי דֹּפֶן חֲצִי טֶפַח, וְהָיָה יוֹצֶא מִדֹּפֶן הָאֹהֶל שָׂפָה חֲצִי טֶפַח, וְהִדְבִּיק זֶה לְזֶה--אַף עַל פִּי שֶׁיֵּשׁ שָׁם חָלָל טֶפַח, אֵינוּ מַצִּיל:  עַד שֶׁיִּהְיֶה טֶפַח מִמָּקוֹם אֶחָד.</P>

<P><B>כא,ח</B>  [ד] כְּשֵׁם שֶׁמַּצִּילִין מִבִּפְנִים, עִם דָּפְנוֹת הָאֹהֶל--כָּךְ מַצִּילִין חוּץ לָאֹהֶל, אִם סְמָכָן לָאֹהֶל:  שֶׁהֲרֵי הָאֹהֶל נַעֲשָׂה כְּסוּי מִכָּל מָקוֹם.  כֵּיצַד:  כְּלִי מֵהֶן שֶׁיֵּשׁ לוֹ דֹּפֶן טֶפַח, שֶׁהִנִּיחוֹ עַל גַּבֵּי יְתֵדוֹת חוּץ לָאֹהֶל, וְסָמַךְ פִּיו לְדֹפֶן הָאֹהֶל, וְהָיְתָה טֻמְאָה תַּחְתָּיו--כֵּלִים שֶׁבְּתוֹכוֹ טְהוֹרִין.  וְאִם הָיָה סָמוּךְ לְכוֹתַל חָצֵר, אוֹ לְכוֹתַל גִּנָּה--אֵינוּ מַצִּיל, לְפִי שְׁאֵינָן כּוֹתַל אֹהֶל; וּלְפִיכָּךְ כֵּלִים שֶׁבְּתוֹךְ הַכְּלִי טְמֵאִים, שֶׁהֲרֵי הֶאֱהִילוּ עַל הַטֻּמְאָה.</P>

<P><B>כא,ט</B>  [ה] קוֹרָה שֶׁיֵּשׁ בָּהּ פּוֹתֵחַ טֶפַח, וְהִיא נְתוּנָה מִכּוֹתָל לְכוֹתָל, וְטֻמְאָה תַּחְתֶּיהָ, וּקְדֵרָה תְּלוּיָה מִן הַקּוֹרָה, וְהָיְתָה הַקּוֹרָה נוֹגַעַת בְּפִי קְדֵרָה כֻּלּוֹ וּמְכַסָּה אוֹתוֹ--כֵּלִים שֶׁבַּקְּדֵרָה טְהוֹרִים, שֶׁהֲרֵי הֻצְּלוּ בְּכִסּוּי הָאֹהֶל לָהֶן; וְאִם לֹא הָיָה פִּי הַקְּדֵרָה מְכֻסָּה בַּקּוֹרָה, אֵלָא בֵּינֵיהֶן רֵוַח--כָּל מַה שֶׁבַּקְּדֵרָה טָמֵא, וְהַקְּדֵרָה עַצְמָהּ טְמֵאָה.</P>

<P><B>כא,י</B>  [ו] בּוֹר שֶׁבְּתוֹךְ הַבַּיִת, וְטֻמְאָה בַּבַּיִת, וְכֵלִים בַּבּוֹר--אִם הָיָה מְכֻסֶּה בִּנְסָר חָלָק, אוֹ בִּכְלִי הַמַּצִּיל שֶׁיֵּשׁ לוֹ דֹּפֶן טֶפַח--הֲרֵי כָּל מַה שֶׁבַּבּוֹר טָהוֹר.  הָיָה לַבּוֹר בִּנְיָן סָבִיב לְפִיו, גָּבוֹהַּ טֶפַח עַל הָאָרֶץ--בֵּין שֶׁכִּסָּהוּ בִּכְלִי הַמַּצִּיל שֶׁיֵּשׁ לוֹ דֹּפֶן, בֵּין שֶׁלֹּא הָיְתָה לוֹ דֹּפֶן--הֲרֵי זֶה מַצִּיל, שֶׁהֲרֵי יֵשׁ לוֹ דֹּפֶן טֶפַח מִמָּקוֹם אַחֵר.</P>

<P><B>כא,יא</B>  [ז] חֲדוּת הַבָּנוּי בְּתוֹךְ הַבַּיִת, וּמְנוֹרָה בְּתוֹכוֹ, וְהַפֶּרַח שֶׁלָּהּ יוֹצֶא וּמְכַסֶּה אֶת פִּי הַחֲדוּת, וְנָתַן כְּלִי הַמַּצִּיל בְּאֹהֶל הַמֵּת עַל פִּי הַחֲדוּת, וַהֲרֵי הוּא נִשְׁעָן עַל פֶּרַח הַמְּנוֹרָה--רוֹאִין:  אִם תִּנָּטֵל הַמְּנוֹרָה, וְהַכְּלִי הַמַצִּיל עוֹמֵד--הֲרֵי זֶה מַצִּיל עַל כָּל שֶׁבַּחֲדוּת, וְכֵלִים שֶׁבֵּין שְׂפַת הַכְּלִי וּשְׂפַת הַחֲדוּת טְהוֹרִים עַד הַתְּהוֹם; וְאַף הַמְּנוֹרָה טְהוֹרָה, אַף עַל פִּי שֶׁשְּׂפַת הַפֶּרַח נִרְאֶה בֵּין הַכְּסוּי וְהַחֲדוּת.  וְאִם לָאו, הַכֹּל טְמֵאִים.</P>

<P><B>כא,יב</B>  [ח] חֲדוּת הַבָּנוּי בְּתוֹךְ הַבַּיִת, וּכְלִי הַמַּצִּיל נָתוּן עַל פִּיו, וְהָיְתָה טֻמְאָה בֵּין שְׂפַת הַכְּלִי וּשְׂפַת הַחֲדוּת, אוֹ בְּתוֹךְ הַחֲדוּת--הַבַּיִת טָמֵא:  שְׁאֵין הָאֹהֶל שֶׁבְּתוֹךְ הַבַּיִת מוֹנֵעַ הַטֻּמְאָה, כְּמוֹ שֶׁבֵּאַרְנוּ.</P>

<P><B>כא,יג</B>  הָיְתָה טֻמְאָה בַּבַּיִת--כֵּלִים שֶׁבְּכוֹתָלֵי הַחֲדוּת--אִם יֵשׁ בִּמְקוֹמָן טֶפַח עַל טֶפַח עַל רוּם טֶפַח, טְהוֹרִים; וְאִם לָאו, טְמֵאִים.  וְאִם הָיוּ כּוֹתָלֵי הַחֲדוּת רְחָבִים מִשֶּׁלַּבַּיִת--בֵּין כָּךְ וּבֵין כָּךְ, טְהוֹרִים:  מִפְּנֵי שְׁאֵינָן חֲשׁוּבִין מִכּוֹתָלֵי הַבַּיִת; וּכְשֵׁם שֶׁמַּצִּיל הַחֲדוּת בְּתוֹכוֹ, כָּךְ מַצִּיל בְּכוֹתָלָיו.</P>

<P><B>כא,יד</B>  כְּבָר בֵּאַרְנוּ שֶׁהַתַּנּוּר הַיָּשָׁן--הֲרֵי הוּא כְּכָל הַכֵּלִים, שְׁהֶן מְבִיאִין אֶת הַטֻּמְאָה וְאֵין נַעֲשִׂין אֹהָלִים; וּמִפְּנֵי זֶה אֵינוּ מַצִּיל עַל מַה שֶׁבְּתוֹכוֹ, אֵלָא אִם כֵּן הָיָה מֻקָּף צָמִיד פָּתִיל כִּשְׁאָר כֵּלִים הַמַּצִּילִין.  וְכֵן בֵּאַרְנוּ שֶׁהַתַּנּוּר הֶחָדָשׁ--אֵינוּ כְּכֵלִים לְעִנְיָן זֶה, אֵלָא נַעֲשֶׂה אֹהֶל; לְפִיכָּךְ מַצִּיל עַל מַה שֶׁבְּתוֹכוֹ בִּכְסוּי בִּלְבָד בְּלֹא צָמִיד פָּתִיל, כָּאֹהָלִים.  וּכְסוּי הַתַּנּוּר, הוּא הַנִּקְרָא סְרִידָה.</P>

<P><B>כא,טו</B>  [ט] תַּנּוּר יָשָׁן בְּתוֹךְ הֶחָדָשׁ, וּסְרִידָה עַל פִּי הֶחָדָשׁ, וַהֲרֵי הַכְּסוּי נִשְׁעָן עַל פִּי הַתַּנּוּר הַיָּשָׁן--רוֹאִין:  אִם כְּשֶׁיִּנָּטֵל הַיָּשָׁן, תִּפֹּל הַסְּרִידָה--לֹא הִצִּיל, וְכָל שֶׁבְּתוֹכוֹ טָמֵא; וְאִם לָאו, הַכֹּל טָהוֹר.  הָיָה הֶחָדָשׁ בְּתוֹךְ הַיָּשָׁן, וְהַסְּרִידָה מֻנַּחַת עַל פִּי הַיָּשָׁן--אִם יֵשׁ בֵּין הֶחָדָשׁ וְהַכְּסוּי פָּחוּת מִטֶּפַח--כָּל שֶׁבְּתוֹךְ הֶחָדָשׁ טָהוֹר, וּכְאִלּוּ הַסְּרִידָה מֻנַּחַת עַל פִּיו.</P>

<P><B>כא,טז</B>  [י] סְרִידָה שֶׁלְּחֶרֶס שֶׁיֵּשׁ לָהּ שָׂפָה, וְהִיא עוֹדֶפֶת עַל פִּי הַתַּנּוּר, וּמֻקֶּפֶת צָמִיד פָּתִיל--הָיְתָה טֻמְאָה תַּחְתֶּיהָ אוֹ עַל גַּבָּהּ, שֶׁהַכֹּל טָמֵא--הֲרֵי כְּנֶגֶד אַוֵּירוֹ שֶׁלַּתַּנּוּר טָהוֹר.  הָיְתָה טֻמְאָה כְּנֶגֶד אַוֵּירוֹ שֶׁלַּתַּנּוּר--כְּנֶגְדּוֹ עַד לָרָקִיעַ טָמֵא, וְכָל שֶׁבְּתוֹכוֹ טָהוֹר.</P>

<P><B>כא,יז</B>  [יא] קְדֵרָה שֶׁכְּפָאָהּ עַל פִּי הֶחָבִית, וּמֵרַח דָּפְנוֹתֶיהָ עִם הֶחָבִית--מַצֶּלֶת עַל כָּל מַה שֶׁבְּתוֹכָהּ, וְעַל מַה שֶׁבֵּינָהּ וּבֵין שִׂפְתוֹת הֶחָבִית.  הוֹשִׁיבָהּ עַל פִּי הֶחָבִית כְּדַרְכָּהּ, וּמֵרַח--אֵינָהּ מַצֶּלֶת:  מִפְּנֵי שֶׁהַקְּדֵרָה מִטַּמְּאָה מֵאַוֵּירָהּ; וְאֵין כְּלִי טָמֵא מַצִּיל, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טֻמְאַת מֵת פֵּרֶק כב</H2>

<P><B>כב,א</B>  שׁוּלֵי הַמְּחָצִין, וְשׁוּלֵי קַרְקְרוֹת כֵּלִים, וְדָפְנוֹתֵיהֶן מֵאֲחוֹרֵיהֶן--אֵין מַצִּילִין בְּצָמִיד פָּתִיל בְּאֹהֶל הַמֵּת; קִרְסְמָן, וְשָׁפָן, וַעֲשָׂיָן כֵּלִים--מַצִּילִין בְּצָמִיד פָּתִיל:  שְׁאֵין מַצִּיל בְּצָמִיד פָּתִיל אֵלָא כֵּלִים.  [ב] כְּלִי חֶרֶס שֶׁנָּתַן בּוֹ טִיט עַד חֶצְיוֹ, לֹא בִּטְּלוֹ; וְאִם הִשְׁקִיעַ בּוֹ אֶת הַכֵּלִים, מַצִּיל.</P>

<P><B>כב,ב</B>  [ג] כְּלִי חֶרֶס מַצִּיל בְּצָמִיד פָּתִיל, עַד שֶׁיִּנָּקֵב בְּמוֹצִיא רִמּוֹן; וּבְגָדוֹל, עַד שֶׁיִּפָּחֵת רֻבּוֹ.  כֵּיצַד:  כְּלִי גָּדוֹל שֶׁנִּפְחַת רֻבּוֹ, וְהִקִּיפוֹ צָמִיד פָּתִיל, וְסָתַם מְקוֹם הַפְּחָת בְּצָמִיד פָּתִיל--הֲרֵי זֶה מַצִּיל, אַף עַל פִּי שְׁאֵינוּ חָשׁוּב כְּלִי לְעִנְיַן טֻמְאָה.</P>

<P><B>כב,ג</B>  אֲבָל כְּלִי הַמֻּקָּף צָמִיד פָּתִיל שֶׁהָיָה נָקוּב אוֹ סָדוּק, וְלֹא סָתַם הַנֶּקֶב--נִטְמָא, וְאֵינוּ מַצִּיל.  וְכַמָּה יִהְיֶה בַּנֶּקֶב:  אִם הָיָה כְּלִי הֶעָשׂוּי לְאֹכָלִים, שֵׁעוּרוֹ בְּמוֹצִיא זֵיתִים; הָיָה עָשׂוּי לְמַשְׁקֶה, שֵׁעוּרוֹ בְּכוֹנֵס מַשְׁקֶה.  הֶעָשׂוּי לְכָּךְ וּלְכָּךְ, מַטִּילִין אוֹתוֹ לְחֻמְרוֹ; וּמִשֶּׁיִּנָּקֵב בְּכוֹנֵס מַשְׁקֶה, אֵינוּ מַצִּיל--עַד שֶׁיִּסְתֹּם הַנֶּקֶב, אוֹ יְמַעֲטֶנּוּ.</P>

<P><B>כב,ד</B>  תַּנּוּר שֶׁהָיְתָה סְרִידָה עַל פִּיו, וּמֻקָּף צָמִיד פָּתִיל, וְנָתוּן בְּאֹהֶל הַמֵּת, וְנִסְדַּק הַתַּנּוּר--אִם הָיָה הַסְּדָק מְלוֹא פִּי מַרְדֵּעַ, שְׁהוּא הֶקֵּף טֶפַח--נִטְמָא הַתַּנּוּר, וְאַף עַל פִּי שְׁאֵין הַמַּרְדֵּעַ יָכוֹל לְהִכָּנֵס בַּסְּדָק, אֵלָא הֲרֵי הוּא כְּמוֹתוֹ בְּשׁוֹוֶה; פָּחוּת מִכָּאן, הַתַּנּוּר טָהוֹר.  נִסְדְּקָה הַסְּרִידָה שֶׁעַל פִּיו כִּמְלוֹא פִּי מַרְדֵּעַ נִכְנָס, הֲרֵי זֶה טָמֵא; פָּחוּת מִכָּאן, נִצּוֹל בְּצָמִיד פָּתִיל.  הָיָה הַסְּדָק עָגוּל--אֵין רוֹאִין אוֹתוֹ אָרוֹךְ, אֵלָא שֵׁעוּרוֹ מְלוֹא פִּי מַרְדֵּעַ נִכְנָס.</P>

<P><B>כב,ה</B>  תַּנּוּר הַמֻּקָּף צָמִיד פָּתִיל, שֶׁנִּקַּב נֶקֶב בְּעֵינוֹ שֶׁלַּתַּנּוּר הַטּוּחָה--אִם הָיָה הַנֶּקֶב מְלוֹא כּוּשׁ, נִכְנָס וְיוֹצֶא כִּשְׁהוּא דּוֹלֵק--הֲרֵי זֶה נִטְמָא; וְאִם הָיָה הַנֶּקֶב פָּחוּת מִזֶּה, נִצּוֹל.  [ו] נִקַּב הַתַּנּוּר מִצִּדּוֹ--שֵׁעוּרוֹ מְלוֹא כּוּשׁ, נִכְנָס וְיוֹצֶא שֶׁלֹּא דּוֹלֵק.</P>

<P><B>כב,ו</B>  וְכֵן מְגוּפַת הֶחָבִית שֶׁנִּקְּבָה, שֵׁעוּרָהּ כְּדֵי שֶׁתִּכָּנֵס מִיצָה שְׁנִיָּה שֶׁלְּשִׁיפוֹן בַּנֶּקֶב; וַחֲצָבִים גְּדוֹלִים שֶׁנִּקְּבוּ, שֵׁעוּרָן כְּדֵי שֶׁתִּכָּנֵס מִיצָה שְׁנִיָּה שֶׁלְּקָנֶה.  פָּחוּת מִכָּאן, טְהוֹרִין.  בַּמֶּה דְּבָרִים אֲמוּרִים, בִּזְמָן שֶׁנַּעֲשׂוּ לְיַיִן.  אֲבָל אִם נַעֲשׂוּ לִשְׁאָר המַּשְׁקִין--אַפִלּוּ נִקְּבוּ בְּכָל שְׁהֶן, נִטְמְאוּ; וְאֵין צָמִיד פָּתִיל מוֹעִיל לָהֶם, עַד שֶׁיִּסְתֹּם הַנֶּקֶב.  וְאַף בִּזְמָן שֶׁנַּעֲשׂוּ לְיַיִן, לֹא אָמְרוּ אֵלָא שֶׁנִּקְּבוּ שֶׁלֹּא בִּידֵי אָדָם.  אֲבָל אִם נַעֲשׂוּ בִּידֵי אָדָם--אַפִלּוּ כָּל שְׁהֶן, טְמֵאִים; וְאֵינָן נִצּוֹלִין, עַד שֶׁיִּסָּתֵם הַנֶּקֶב.</P>

<P><B>כב,ז</B>  חָבִית שְׁהִיא מְלֵאָה מַשְׁקִין טְהוֹרִין, וּמְנִיקִית שֶׁלְּחֶרֶס בְּתוֹכָהּ, וְהֶחָבִית מֻקֶּפֶת צָמִיד פָּתִיל, וּנְתוּנָה בְּאֹהֶל הַמֵּת--הֶחָבִית וְהַמַּשְׁקִין טְהוֹרִין.  וְהַמְּנִיקִית טְמֵאָה--מִפְּנֵי שֶׁקְּצָתָהּ הָאַחַת, בְּתוֹךְ הֶחָבִית הַמֻּקֶּפֶת, וְהַקָּצֶה הַשֵּׁנִי פָּתוּחַ לְאֹהֶל הַמֵּת, וְאֵינוּ סָתוּם:  אַף עַל פִּי שְׁהִיא עֲקוּמָה, אֵין הֶעָקוּם כְּסָתוּם.</P>

<P><B>כב,ח</B>  חָבִית הַמֻּקֶּפֶת צָמִיד פָּתִיל שֶׁנִּקְּבָה מִצִּדָּהּ, וְסָתְמוּ שְׁמָרִים אֶת הַנֶּקֶב--תַּצִּיל.  אָגַף חֲצִי הַנֶּקֶב, וְסָתַם חֶצְיוֹ--הֲרֵי זֶה סָפֵק, אִם הִצִּיל אִם לֹא הִצִּיל.  סָתַם אֶת הַנֶּקֶב בִּזְמוֹרָה, עַד שֶׁיְּמָרַח מִן הַצְּדָדִין; סְתָמוֹ בִּשְׁנֵי קִסְמִים, עַד שֶׁיְּמָרַח מִן הַצְּדָדִין וּבֵין זְמוֹרָה לַחֲבִרְתָּהּ.</P>

<P><B>כב,ט</B>  וְכֵן נְסָר שְׁהוּא נָתוּן עַל פִּי הַתַּנּוּר, וּמֵרַח מִן הַצְּדָדִין--הִצִּיל; הָיוּ שְׁנֵי נְסָרִים, עַד שֶׁיְּמָרַח מִן הַצְּדָדִין וּבֵין נְסָר לַחֲבֵרוֹ.  חִבַּר אֶת שְׁנֵי הַנְּסָרִים בְּמַסְמְרִים שֶׁלְּעֵץ וְכַיּוֹצֶא בָּהֶן, אוֹ שֶׁלִּפַּף עֲלֵיהֶן שֻׁגְמִין--אֵינוּ צָרִיךְ לְמָרַח מִן הָאֶמְצָע.</P>

<P><B>כב,י</B>  בְּמַה מַקִּיפִין:  בְּסִיד וּבִגְבָסִים, בְּזֶפֶת וּבְשַׁעְוָה, בְּטִיט וּבְצוֹאָה וּבְחֵמָר וּבְחַרְסִית, וּבְכָל דָּבָר הַמִּתְמָרֵחַ; וְאֵין מַקִּיפִין לֹא בַּעֲבָץ וְלֹא בְּעוֹפֶרֶת, מִפְּנֵי שְׁהוּא פָּתִיל וְאֵינוּ צָמִיד.  וּמַקִּיפִין בִּדְבֵלָה שְׁמֵנָה שֶׁלֹּא הֻכְשְׁרָה, וּבְבָצֵק שֶׁנִּלּוֹשׁ בְּמֵי פֵּרוֹת כְּדֵי שֶׁלֹּא יִטַּמֵּא--שֶׁדָּבָר טָמֵא, אֵינוּ חוֹצֵץ.</P>

<P><B>כב,יא</B>  [ט] מְגוּפַת הֶחָבִית שֶׁנִּתְחַלְחְלָה--אַף עַל פִּי שְׁאֵינָהּ נִשְׁמֶטֶת, אֵינָהּ מַצֶּלֶת:  שֶׁהֲרֵי נִתְרָעַע הַצָּמִיד.  הַכַּדּוּר וְהַפְּקַעַת שֶׁלִּגְמִי שֶׁנְּתָנָן עַל פִּי הֶחָבִית, וּמֵרַח מִן הַצְּדָדִין--לֹא הִצִּיל, עַד שֶׁיְּמָרַח עַל כָּל הַכַּדּוּר וְעַל כָּל הַפְּקַעַת מִלְּמַטָּן לְמַעְלָן.  וְכֵן בְּמַטְלִית שֶׁלְּבֶגֶד, שֶׁקְּשָׁרָהּ עַל פִּי הַכְּלִי; הָיְתָה שֶׁלִּנְיָר אוֹ שֶׁלְּעוֹר, וּקְשָׁרָהּ בִּמְשִׁיחָה--אִם מֵרַח מִן הַצְּדָדִין, הִצִּיל.</P>

<P><B>כב,יב</B>  [י] חֵמֶת שֶׁלְּעוֹר הַדָּג אוֹ הַנְּיָר, שֶׁהִלְבִּישׁ בָּהֶן אֶת הֶחָבִית, וּצְרָרָהּ מִלְּמַטָּה--הֲרֵי זוֹ מַצֶּלֶת; וְאִם לֹא צְרָרָהּ--אַף עַל פִּי שֶׁמֵּרַח מִן הַצְּדָדִין, לֹא הִצִּיל.</P>

<P><B>כב,יג</B>  [יא] חָבִית זְפוּתָה, שֶׁנִּתְקַלַּף הַחֶרֶס מִלְמַעְלָה, וְהַזֶּפֶת שֶׁלָּהּ עוֹמֵד, וְנָתַן כְּסוּי עַל הַזֶּפֶת, וּדְחָקוֹ עַד שֶׁדָּבַק בַּזֶּפֶת, וְנִמְצָא הַזֶּפֶת עוֹמֵד בֵּין הַכְּסוּי וּבֵין קַרְקַע הֶחָבִית--הֲרֵי זֶה מַצִּיל; וְכֵן בִּכְלִי הַמֻּרְיָס וְכַיּוֹצֶא בָּהֶן מִדְּבָרִים הַמִּתְמָרְחִין, שֶׁהָיָה הַמִּתְמָרֵחַ בֵּין הַכְּסוּי וּבֵין הַכְּלִי כְּמוֹ זֵר--הוֹאִיל וְהַכֹּל דְּבוּקִין, הֲרֵי זֶה מַצִּיל.
<BR> </P>

<H2>הִלְכּוֹת טֻמְאַת מֵת פֵּרֶק כג</H2>

<P><B>כג,א</B>  כָּל הַכֵּלִים הַמַּצִּילִין בְּצָמִיד פָּתִיל, מַצִּילִין עַל כָּל מַה שֶׁבְּתוֹכָן--בֵּין אֹכָלִין, בֵּין מַשְׁקִין, בֵּין בְּגָדִים וּכְלֵי שְׁטָף; זֶה הוּא, דִּין תּוֹרָה.  אֲבָל מִדִּבְרֵי סוֹפְרִים שֶׁכְּלִי חֶרֶס הַמֻּקָּף צָמִיד פָּתִיל, אֵינוּ מַצִּיל אֵלָא עַל הָאֹכָלִין וְעַל הַמַּשְׁקִין וְעַל כְּלֵי חֶרֶס אֲחֵרִים שֶׁיִּהְיוּ בְּתוֹכוֹ; אֲבָל אִם הָיָה בְּתוֹךְ כְּלִי חֶרֶס הַמֻּקָּף כְּלֵי שְׁטָף, אוֹ בְּגָדִים--הֲרֵי אֵלּוּ טְמֵאִים.</P>

<P><B>כג,ב</B>  וּמִפְּנֵי מַה אָמְרוּ שֶׁלֹּא יַצִּיל עַל הַכֹּל, כִּשְׁאָר כֵּלִים הַמַּצִּילִין:  מִפְּנֵי שֶׁשְּׁאָר הַכֵּלִים הַמַּצִּילִין, אֵינָן מְקַבְּלִין טֻמְאָה כְּלָל, וּכְלִי חֶרֶס מְקַבֵּל טֻמְאָה, וּכְלִי טָמֵא אֵינוּ חוֹצֵץ; וְכָל כְּלֵי עַמֵּי הָאָרֶץ בְּחֶזְקַת טֻמְאָה, כְּמוֹ שֶׁיִּתְבָּאַר.</P>

<P><B>כג,ג</B>  וְלָמָּה לֹא אָמְרוּ כְּלִי חֶרֶס שֶׁלְּעַמֵּי הָאָרֶץ, לֹא יַצִּיל עַל הַכֹּל, וְשֶׁלֶּחָבֵר יַצִּיל עַל הַכֹּל, שֶׁהֲרֵי הוּא טָהוֹר:  מִפְּנֵי שְׁאֵין עַם הָאָרֶץ טָמֵא בְּעֵינֵי עַצְמוֹ, וְיֹאמַר הוֹאִיל וּכְלִי חֶרֶס מַצִּיל עַל הַכֹּל, אֶחָד אֲנִי וְאֶחָד הֶחָבֵר; וּלְפִיכָּךְ הִשְׁווּ, וְגָזְרוּ שֶׁלֹּא יַצִּיל עַל הַכֹּל.</P>

<P><B>כג,ד</B>  וְלָמָּה אָמְרוּ מַצִּיל, עַל הָאֹכָלִין וְעַל הַמַּשְׁקִין וְעַל כְּלִי חֶרֶס:  מִפְּנֵי שֶׁאֵלּוּ הַשְּׁלוֹשָׁה טְמֵאִים הֶן עַל גַּב עַם הָאָרֶץ--בֵּין קֹדֶם שֶׁיִּהְיוּ בְּאֹהֶל הַמֵּת, בֵּין אַחַר שֶׁיִּהְיוּ שָׁם תַּחַת צָמִיד פָּתִיל.  וּלְעוֹלָם לֹא יִשְׁאַל הֶחָבֵר מֵעַם הָאָרֶץ, לֹא אֹכָלִין וְלֹא מַשְׁקִין וְלֹא כְּלֵי חֶרֶס אֵלָא עַל דַּעַת שְׁהֶן טְמֵאִין--שֶׁהֲרֵי אֵין לָהֶן טַהְרָה לְעוֹלָם, וְלֹא יָבוֹא בָּהֶן לִידֵי תַּקְלָה.</P>

<P><B>כג,ה</B>  אֲבָל כְּלֵי שְׁטָף--שׁוֹאֵל אוֹתָם הֶחָבֵר מֵעַם הָאָרֶץ, וּמַטְבִּילָן מִפְּנֵי מַגַּע עַם הָאָרֶץ, וּמַעְרִיב שִׁמְשָׁן, וּמִשְׁתַּמֵּשׁ בָּהֶן בַּטְּהָרוֹת.  לְפִיכָּךְ חָשׁוּ חֲכָמִים, שֶׁמֶּא יִשְׁאַל מִמֶּנּוּ כְּלִי שְׁטָף, שֶׁכְּבָר הָיָה תַּחַת צָמִיד פָּתִיל בִּכְלִי חֶרֶס שֶׁלּוֹ, שֶׁהֲרֵי עַם הָאָרֶץ הַזֶּה מְדַמֶּה שֶׁנִּצּוֹל, וַהֲרֵי הוּא טָמֵא טֻמְאַת שִׁבְעָה; וְיַטְבִּילוֹ הֶחָבֵר, וְיַעְרִיב שִׁמְשׁוֹ, וְיִשְׁתַּמַּשׁ בּוֹ בַּטְּהָרוֹת, וְיָבוֹא לִידֵי תַּקְלָה.  וּמִפְּנֵי זֶה, גָּזְרוּ שֶׁלֹּא יַצִּיל כְּלִי חֶרֶס עַל כְּלִי שְׁטָף שֶׁבְּתוֹכוֹ.</P>

<P><B>כג,ו</B>  [ג] כְּלֵי חֶרֶס שֶׁמִּשְׁתַּמְּשִׁין בָּהֶן בְּאֵפֶר הַפָּרָה, אוֹ בִּקְדָשִׁים--עַמֵּי הָאָרֶץ נֶאֱמָנִים עַל טַהְרָתָם, מִפְּנֵי שְׁהֶן נִזְהָרִים בָּהֶן הַרְבֵּה; וּלְפִיכָּךְ יַצִּילוּ עַל הַכֹּל בְּצָמִיד פָּתִיל, אַף עַל פִּי שְׁהֶן שֶׁלְּחֶרֶס.</P>

<P><B>כג,ז</B>  [ב] אָדָם שֶׁהָיָה נָתוּן בְּתוֹךְ הֶחָבִית, וּמֻקֶּפֶת צָמִיד פָּתִיל--טָהוֹר; וְאַפִלּוּ עֲשָׂיָהּ גּוֹלָל לַקֶּבֶר.  וְיֵרָאֶה לִי שֶׁזֶּה שֶׁלֹּא גָזְרוּ עַל הָאָדָם שְׁהוּא תַּחַת צָמִיד פָּתִיל בִּכְלִי חֶרֶס, מִפְּנֵי שְׁהוּא דָּבָר שְׁאֵינוּ מָצוּי; וְכָל דָּבָר שְׁאֵינוּ מָצוּי בְּרֹב הָעִתִּים, לֹא גָזְרוּ בּוֹ.</P>

<P><B>כג,ח</B>  [ד] אֲרֻבָּה שֶׁבֵּין בַּיִת לַעֲלִיָּה, וְטֻמְאָה בַּבַּיִת, וּקְדֵרָה נְתוּנָה עַל פִּי אֲרֻבָּה, וּנְקוּבָה בְּכוֹנֵס מַשְׁקֶה--הַקְּדֵרָה טְמֵאָה, וְהָעֲלִיָּה טְהוֹרָה.  הָיְתָה שְׁלֵמָה--כָּל שֶׁבָּעֲלִיָּה מֵאֹכָלִין וּמַשְׁקִין וּכְלֵי חֶרֶס, טָהוֹר; אֲבָל הָאָדָם וּכְלֵי שְׁטָף שֶׁבָּעֲלִיָּה, טְמֵאִים:  שְׁאֵין כְּלִי חֶרֶס חוֹצֵץ, אֵלָא עַל הָאֹכָלִין וְעַל הַמַּשְׁקִין וּכְלֵי חֶרֶס; וְכָל שֶׁבָּעֲלִיָּה זוֹ הַטְּהוֹרָה, כְּאִלּוּ הוּא תַּחַת צָמִיד פָּתִיל בִּכְלִי חֶרֶס.  וְטִמְּאוּ אֶת הָאָדָם שֶׁבָּעֲלִיָּה זוֹ, מִפְּנֵי שְׁהוּא דָּבָר הַמָּצוּי.</P>

<P><B>כג,ט</B>  לְפִיכָּךְ אִם הָיָה בַּעֲלִיָּה זוֹ כְּלִי מַתְּכוֹת וְכַיּוֹצֶא בּוֹ מָלֵא מַשְׁקִין--הַכְּלִי טָמֵא טֻמְאַת שִׁבְעָה, וְהַמַּשְׁקִין טְהוֹרִין.  הָיָה בָּהּ אִשָּׁה לָשָׁה בַּעֲרֵבָה שֶׁלְּעֵץ--הָאִשָּׁה וְהָעֲרֵבָה טְמֵאִין טֻמְאַת שִׁבְעָה, וְהַבָּצֵק טָהוֹר כָּל זְמָן שְׁהִיא עוֹסֶקֶת בּוֹ; פֵּרְשָׁה, וְחָזְרָה וְנָגְעָה בּוֹ--טִמְּאַתּוּ.  וְכֵן אִם פִּנָּה הַבָּצֵק אוֹ הַמַּשְׁקִין לִכְלִי אַחֵר, מִכְּלֵי שְׁטָף שֶׁבָּעֲלִיָּה--נִטְמְאוּ בְּמַגַּע הַכְּלִי הָאַחֵר.</P>

<P><B>כג,י</B>  הָיָה עַל פִּי אֲרֻבָּה זוֹ שְׁאָר כֵּלִים הַמַּצִּילִין בְּצָמִיד פָּתִיל, שְׁאֵינָן מְקַבְּלִין טֻמְאָה כְּמוֹ שֶׁבֵּאַרְנוּ, וּלְפִיכָּךְ אֵין מַגַּע עַם הָאָרֶץ מְטַמֵּא אוֹתָן, אוֹ שֶׁהָיָה כְּלִי חֶרֶס הַטָּהוֹר לְפָרָה אֲדֻמָּה אוֹ לְקֹדֶשׁ, שֶׁהַכֹּל נֶאֱמָנִין עַל טַהְרָתָן--הֲרֵי זֶה מַצִּיל עַל כָּל מַה שֶׁבָּעֲלִיָּה.</P>

<P><B>כג,יא</B>  הָיָה אֹהֶל נָטוּי בָּעֲלִיָּה, וּמִקְצָתוֹ מְרֻדָּד עַל הָאֲרֻבָּה שֶׁבֵּין בַּיִת לַעֲלִיָּה--הֲרֵי זֶה מַצִּיל, וְאַף עַל פִּי שְׁאֵין גַּגּוֹ עַל הָאֲרֻבָּה:  שֶׁהָאֹהֶל מַצִּיל בְּכִסּוּי, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טֻמְאַת מֵת פֵּרֶק כד</H2>

<P><B>כד,א</B>  בַּיִת שֶׁחֲלָקוֹ בְּקַנְקַנִּים טְהוֹרוֹת מִן הָאָרֶץ עַד הַקּוֹרוֹת, וְטֻמְאָה בְּחֶצְיוֹ הָאַחֵר--אִם הָיָה פִּי הַקַּנְקַנִּים כְּלַפֵּי הַטַּהְרָה, הֲרֵי אֵלּוּ מַצִּילוֹת; וְאִם הָיוּ כְּלַפֵּי הַטֻּמְאָה, אֵינָן מַצִּילוֹת.  טָחָן בְּטִיט, בֵּין מִבִּפְנִים בֵּין מִבַּחוּץ--רוֹאִין:  אִם יָכוֹל הַטִּיט לַעֲמֹד בִּפְנֵי עַצְמוֹ, מַצִּיל; וְאִם לָאו--אֵינוּ מַצִּיל, וַהֲרֵי הַכֹּל אֹהֶל אֶחָד.</P>

<P><B>כד,ב</B>  בַּיִת שֶׁחֲלָקוֹ בִּנְסָרִים אוֹ בִּירִיעוֹת--אִם חֲלָקוֹ מִן הַצְּדָדִין, אוֹ מִכְּלַפֵּי הַקּוֹרוֹת, וְהָיְתָה הַטֻּמְאָה בַּבַּיִת--כֵּלִים שֶׁבֵּין הַמְּחִצָּה וּבֵין הַכּוֹתָל אוֹ שֶׁבֵּין הַמְּחִצָּה וּבֵין הַקּוֹרוֹת, טְהוֹרִין.</P>

<P><B>כד,ג</B>  הָיְתָה הַטֻּמְאָה בֵּין הַמְּחִצָּה לַכּוֹתָל, אוֹ בֵּין מְחִצָּה לַקּוֹרוֹת--כֵּלִים שֶׁבַּבַּיִת טְמֵאִין:  שְׁאֵין הַמְּחִצָּה מוֹנַעַת הַטֻּמְאָה שֶׁלֹּא תֵצֵא וּתְטַמֵּא, כְּעִנְיַן שֶׁבֵּאַרְנוּ בָּאֹהֶל שֶׁבְּתוֹךְ הַבַּיִת.</P>

<P><B>כד,ד</B>  הָיוּ הַכֵּלִים בְּתוֹךְ עֹבִי הַמְּחִצָּה עַצְמָהּ--בֵּין שֶׁהָיְתָה הַטֻּמְאָה לִפְנִים מִן הַמְּחִצָּה, אוֹ שֶׁהָיְתָה בְּתוֹךְ הַבַּיִת--אִם הָיָה מְקוֹם הַכֵּלִים טֶפַח עַל טֶפַח, טְמֵאִין; וְאִם לָאו, טְהוֹרִין.  וּכְבָר בֵּאַרְנוּ כֵּיצַד דִּין הַבַּיִת, אִם חֲלָקוֹ מִכְּלַפֵּי אַרְצוֹ.</P>

<P><B>כד,ה</B>  [ג] בַּיִת שְׁהוּא מָלֵא תֶּבֶן, וְאֵין בֵּינוֹ לְבֵין הַקּוֹרוֹת פּוֹתֵחַ טֶפַח, טֻמְאָה בִּפְנִים, בֵּין בְּתוֹךְ הַתֶּבֶן בֵּין שֶׁהָיְתָה בֵּין תֶּבֶן לַקּוֹרוֹת--כָּל הַכֵּלִים שֶׁכְּנֶגֶד יְצִיאַת הַטֻּמְאָה בִּמְלוֹאוֹ שֶׁלַּפֶּתַח, טְמֵאִין.  הָיְתָה טֻמְאָה חוּץ לַתֶּבֶן בִּמְלוֹאוֹ שֶׁלַּפֶּתַח--כֵּלִים שֶׁבִּפְנִים--אִם יֵשׁ בִּמְקוֹמָן טֶפַח עַל טֶפַח עַל רוּם טֶפַח, טְהוֹרִין; וְאִם לָאו, טְמֵאִין.  וְאִם יֵשׁ בֵּין תֶּבֶן לַקּוֹרוֹת פּוֹתֵחַ טֶפַח--בֵּין כָּךְ וּבֵין כָּךְ, טְמֵאִין:  שְׁאֵין הַתֶּבֶן חוֹצֵץ, מִפְּנֵי שֶׁסְּתָם תֶּבֶן דַּעְתּוֹ לְפַנּוֹתוֹ.</P>

<P><B>כד,ו</B>  [ד] כּוֹתָל שֶׁבֵּין שְׁנֵי בָּתִּים, וְטֻמְאָה בְּתוֹךְ הַכּוֹתָל--בַּיִת הַקָּרוֹב לַטֻּמְאָה טָמֵא, וְהַקָּרוֹב לַטַּהְרָה טָהוֹר; הָיְתָה מֶחְצָה לְמֶחְצָה, שְׁנֵיהֶן טְמֵאִין.  הָיְתָה טֻמְאָה בְּאֶחָד מִשְּׁנֵי הַבָּתִּים, וְהַכֵּלִים בְּתוֹךְ הַכּוֹתָל--מֵחֶצְיוֹ וּכְלַפֵּי טֻמְאָה טְמֵאִין, מֵחֶצְיוֹ וּכְלַפֵּי טַהְרָה טְהוֹרִין; מֶחְצָה לְמֶחְצָה, הֲרֵי הֶן טְמֵאִין.</P>

<P><B>כד,ז</B>  וְכֵן מַעְזֵבָה שֶׁבֵּין הַבַּיִת וְהָעֲלִיָּה, וְהַטֻּמְאָה בְּתוֹךְ הַמַּעְזֵבָה--מֵחֶצְיָהּ וּלְמַטָּן, הַבַּיִת טָמֵא וְהָעֲלִיָּה טְהוֹרָה; מֵחֶצְיָהּ וּלְמַעְלָה, הָעֲלִיָּה טְמֵאָה וְהַבַּיִת טָהוֹר; מֶחְצָה לְמֶחְצָה, שְׁנֵיהֶן טְמֵאִין.  הָיְתָה טֻמְאָה בְּאֶחָד מֵהֶן, וְכֵלִים בְּתוֹךְ הַמַּעְזֵבָה--מֵחֶצְיָהּ וּכְלַפֵּי טֻמְאָה טְמֵאִין, מֵחֶצְיָהּ וּכְלַפֵּי טַהְרָה טְהוֹרִין; מֶחְצָה לְמֶחְצָה, הֲרֵי הֶן טְמֵאִין.</P>

<P><B>כד,ח</B>  הָיְתָה הַמַּעְזֵבָה לָאַוֵּיר, וְטֻמְאָה בְּתוֹכָהּ--מֵחֶצְיָהּ וּלְמַטָּה--הַבַּיִת טָמֵא; וְהָעוֹמֵד מִלְמַעְלָה--אַפִלּוּ כְּנֶגֶד הַטֻּמְאָה--טָהוֹר, שֶׁהֲרֵי פָּשְׁטָה הַטֻּמְאָה בְּכָל הַבַּיִת.  הָיְתָה הַטֻּמְאָה מֵחֶצְיָהּ וּלְמַעְלָה--הַבַּיִת טָהוֹר, וְהָעוֹמֵד מִלְמַעְלָה כְּנֶגֶד הַטֻּמְאָה טָמֵא.  מֶחְצָה לְמֶחְצָה--הַבַּיִת טָמֵא, וְהָעוֹמֵד מִלְּמַטָּה כְּנֶגֶד הַטֻּמְאָה טָמֵא:  שֶׁהֲרֵי אֵי אִפְשָׁר לְצַמְצַם.</P>

<P><B>כד,ט</B>  [ה] וְכֵן כּוֹתָל הַמְּשַׁמֵּשׁ אֶת הַבַּיִת, יִדּוֹן מֶחְצָה לְמֶחְצָה.  כֵּיצַד:  כּוֹתָל שְׁהוּא לָאַוֵּיר, וְגַג הַבַּיִת סָמוּךְ לַכּוֹתָל, וְאֵינוּ מֻרְכָּב עַל הַכּוֹתָל, וְטֻמְאָה רְצוּצָה בְּתוֹךְ הַכּוֹתָל--הָיְתָה מֵחֶצְיוֹ וְלִפְנִים, הַבַּיִת טָמֵא; וְהָעוֹמֵד מִלְמַעְלָן עַל רֹאשׁ הַכּוֹתָל טָהוֹר, כָּעוֹמֵד עַל גַּג הַבַּיִת.</P>

<P><B>כד,י</B>  הָיְתָה מֵחֶצְיוֹ וְלַחוּץ, הַבַּיִת טָהוֹר; וְהָעוֹמֵד מִלְמַעְלָן כְּנֶגֶד הַטֻּמְאָה טָמֵא, שֶׁהֲרֵי לֹא פָשְׁטָה טֻמְאָה בְּתוֹךְ הַבַּיִת.  הָיְתָה הַטֻּמְאָה מֶחְצָה לְמֶחְצָה, הַבַּיִת טָמֵא; וְהָעוֹמֵד מִלְמַעְלָן טָהוֹר, שֶׁהֲרֵי פָּשְׁטָה טֻמְאָה בַּבַּיִת.</P>

<P><B>כד,יא</B>  נָטַל מֵהַכּוֹתָל מִבִּפְנִים, אוֹ שֶׁהוֹסִיף בַּכּוֹתָל מִבַּחוּץ, עַד שֶׁנִּמְצֵאת הַטֻּמְאָה מֵחֲצִי כּוֹתָל וְלִפְנִים--הַבַּיִת טָמֵא; נָטַל מִבַּחוּץ, אוֹ שֶׁהוֹסִיף בְּעֹבִי הַכּוֹתָל מִבִּפְנִים, עַד שֶׁנִּמְצֵאת הַטֻּמְאָה מֵחֲצִי כּוֹתָל וְלַחוּץ--הַבַּיִת טָהוֹר.  הָיְתָה הַטֻּמְאָה נְתוּנָה עַל גַּבֵּי הַכּוֹתָל, אַפִלּוּ מֵחֶצְיוֹ וְלִפְנִים--הַבַּיִת טָהוֹר.</P>

<P><B>כד,יב</B>  [ו] בַּיִת הַמְּשַׁמֵּשׁ אֶת הַכּוֹתָל, יִדּוֹן כִּקְלִפַּת הַשּׁוּם.  כֵּיצַד:  הַחוֹפֵר שְׁנֵי כּוּכִין אוֹ שְׁתֵּי מְעָרוֹת זוֹ בְּצַד זוֹ, עַד שֶׁנִּמְצְאוּ שְׁנֵי בָּתִּים חֲפוּרִין בַּקַּרְקָע, וְנַעֲשָׂה בֵּינֵיהֶן כּוֹתָל הַמַּבְדִּיל בֵּין שְׁנֵיהֶן, וְהָיְתָה טֻמְאָה בַּבָּתִּים, וְכֵלִים בַּכּוֹתָל--אִם יֵשׁ עֲלֵיהֶן כִּקְלִפַּת הַשּׁוּם, טְהוֹרִין.  הָיְתָה טֻמְאָה בְּכוֹתָל זֶה, וְכֵלִים בַּבָּתִּים--אִם יֵשׁ עֲלֵיהֶן כִּקְלִפַּת הַשּׁוּם, טְהוֹרִין.</P>

<P><B>כד,יג</B>  הִנֵּה לָמַדְתָּ שֶׁכּוֹתַל בִּנְיָן, נִדּוֹן מֶחְצָה לְמֶחְצָה; וְכוֹתַל הַסֶּלַע אוֹ שֶׁנַּעֲשָׂה מִגּוּשׁ הָאָרֶץ כְּשֶׁיַּחְפֹּר מִכָּאן וּמִכָּאן, נִדּוֹן כִּקְלִפַּת הַשּׁוּם.  [ז] כּוֹתָל שֶׁחֲצִי עָבְיוֹ בִּנְיָן וְחֶצְיוֹ סֶלַע, נִדּוֹן מֶחְצָה לְמֶחְצָה.</P>

<P><B>כד,יד</B>  [ח] טֻמְאָה שֶׁהָיְתָה בֵּין קוֹרוֹת הַבַּיִת--אַפִלּוּ אֵין תַּחְתֶּיהָ אֵלָא כִּקְלִפַּת הַשּׁוּם, הַבַּיִת טָהוֹר; וְרוֹאִין אֶת הַטֻּמְאָה כְּאִלּוּ הִיא רְצוּצָה בָּאָרֶץ, וּמְטַמְּאָה כְּנֶגְדָּהּ בִּלְבָד.  וְאִם יֵשׁ בִּמְקוֹמָהּ טֶפַח עַל טֶפַח, הַכֹּל טָמֵא; וְכֵן אִם הָיְתָה נִרְאֵית בְּתוֹךְ הַבַּיִת--בֵּין כָּךְ וּבֵין כָּךְ, הַבַּיִת טָמֵא.</P>

<P><B>כד,טו</B>  שְׁנֵי פְּתָחִים זֶה עַל גַּבֵּי זֶה, וְטֻמְאָה בַּכּוֹתָל שֶׁבֵּינֵיהֶן--אִם נִרְאֵית שְׁהִיא לְתוֹךְ אֶחָד מֵהֶן, הוּא טָמֵא וַחֲבֵרוֹ טָהוֹר; וְאִם לָאו, נִדּוֹנִין מֶחְצָה לְמֶחְצָה.
<BR> </P>

<H2>הִלְכּוֹת טֻמְאַת מֵת פֵּרֶק כה</H2>

<P><B>כה,א</B>  עַמּוּד שְׁהוּא עוֹמֵד בְּתוֹךְ הַבַּיִת, וְטֻמְאָה רְצוּצָה תַּחְתָּיו--טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת, וְאֵינוּ מִטַּמֵּא אֵלָא כְּנֶגֶד הַטֻּמְאָה בִּלְבָד.  וְאִם הָיָה פֶּרַח יוֹצֶא מֵעַמּוּד זֶה, וְכֵלִים תַּחַת הַפֶּרַח--הַכֵּלִים טְהוֹרִים, שְׁאֵינוּ מִטַּמֵּא אֵלָא כְּנֶגֶד הַטֻּמְאָה בִּלְבָד.  [ב] וְאִם יֵשׁ בִּמְקוֹם הַטֻּמְאָה טֶפַח עַל טֶפַח עַל רוּם טֶפַח--הֲרֵי הוּא כְּקֶבֶר סָתוּם, וּמְטַמֵּא מִכָּל סְבִיבָיו; וְהַבַּיִת כֻּלּוֹ טָמֵא, שֶׁהֲרֵי הֶאֱהִיל עַל הַקֶּבֶר.</P>

<P><B>כה,ב</B>  [ג] טֻמְאָה שְׁהִיא בְּתוֹךְ הַכּוֹתָל, וּמְקוֹמָהּ טֶפַח עַל טֶפַח עַל רוּם טֶפַח--כָּל הָעֲלִיּוֹת הַבְּנוּיוֹת עַל כּוֹתָל זֶה, אַפִלּוּ עֶשֶׂר--טְמֵאוֹת:  שֶׁהֲרֵי הַכּוֹתָל כֻּלּוֹ קֶבֶר סָתוּם עַד סוֹפוֹ; וְהוּא כּוֹתַל כָּל הָעֲלִיּוֹת, וְכָל עֲלִיָּה מֵהֶן מַאֲהֶלֶת עַל הַקֶּבֶר.  בָּנָה בַּיִת בְּצַד הַכּוֹתָל מִכָּאן, וּבַיִת מִכָּאן, וּבָנָה עֲלִיָּה עַל גַּבֵּי שְׁנֵי הַבָּתִּים, עַד שֶׁנִּמְצָא רֹאשׁ הַכּוֹתָל הַטָּמֵא הוּא בְּאֶמְצַע קַרְקַע הָעֲלִיָּה--הֲרֵי הָעֲלִיָּה טְמֵאָה, שֶׁהֲרֵי הֶאֱהִילָה עַל הַקֶּבֶר.  וְהָעֲלִיָּה הַשְּׁנִיָּה, הַבְּנוּיָה עַל גַּבָּהּ--טְהוֹרָה:  מִפְּנֵי שְׁהֶן זוֹ עַל גַּב זוֹ, וְאֵין הַכּוֹתָל הַטָּמֵא כּוֹתָלָהּ.</P>

<P><B>כה,ג</B>  [ד] חוֹר גָּדוֹל שֶׁבְּעֹבִי הַכּוֹתָלִים שֶׁדֶּרֶךְ בְּנֵי אָדָם לַעֲשׂוֹת אוֹתוֹ לְתַשְׁמִישׁ, וְהוּא הַנִּקְרָא פַּרְדְּסֵק, שֶׁהָיְתָה טֻמְאָה מֻנַּחַת בְּתוֹכוֹ, וְיֵשׁ עָלָיו דְּלָתוֹת סְגוּרוֹת--הַבַּיִת טָהוֹר.  הָיְתָה הַטֻּמְאָה רְצוּצָה בְּקַרְקָעוֹ, אוֹ בְּכוֹתָלָיו, אוֹ בְּגַגּוֹ--רוֹאִין אֶת כָּל הַחוֹר כֻּלּוֹ כְּאִלּוּ הוּא אָטוּם, וְרוֹאִין מְקוֹם הַטֻּמְאָה:  אִם הוּא בַּחֲצִי עֹבִי הַכּוֹתָל שֶׁלִּפְנִים, הַבַּיִת טָמֵא; וְאִם הָיְתָה הַטֻּמְאָה מֵחֲצִי כּוֹתָל וְלַחוּץ, הַבַּיִת טָהוֹר; מֶחְצָה לְמֶחְצָה, הַבַּיִת טָמֵא.</P>

<P><B>כה,ד</B>  [ה] שְׁנֵי פַּרְדַּסְקִין זֶה בְּצַד זֶה, אוֹ זֶה עַל גַּב זֶה, וְטֻמְאָה מֻנַּחַת בְּאֶחָד מֵהֶן, וְנִפְתַּח--הוּא וְהַבַּיִת טָמֵא, וַחֲבֵרוֹ טָהוֹר; הָיְתָה טֻמְאָה רְצוּצָה בְּתוֹךְ הַבִּנְיָן--רוֹאִין אֶת הַפַּרְדַּסְקִין כְּאִלּוּ הֶן אֲטוּמִין, וְיִדּוֹן מֶחְצָה לְמֶחְצָה.</P>

<P><B>כה,ה</B>  [ו] כַּזַּיִת מִן הַמֵּת מֻדְבָּק בְּאַסְקֻפַּת הַבַּיִת מִבַּחוּץ, הַבַּיִת טָהוֹר; הָיָה רָצוּץ תַּחַת הָאַסְקֻפָּה, יִדּוֹן מֶחְצָה לְמֶחְצָה.  הָיָה מֻדְבָּק לַמַּשְׁקוֹף, הַבַּיִת טָמֵא.</P>

<P><B>כה,ו</B>  [ז] כֶּלֶב שֶׁאָכַל בְּשַׂר הַמֵּת, וּמֵת בְּתוֹךְ שְׁלוֹשָׁה יָמִים, וַהֲרֵי הוּא מֻטָּל עַל הָאַסְקֻפָּה--רוֹאִין חֲלַל הַטֻּמְאָה מִגּוּפוֹ:  אִם הוּא מִכְּנֶגֶד הַמַּשְׁקוֹף וְלִפְנִים, הַבַּיִת טָמֵא; וּמִכְּנֶגֶד הַמַּשְׁקוֹף וְלַחוּץ, הַבַּיִת טָהוֹר.</P>

<P><B>כה,ז</B>  [ח] הָאִשָּׁה שֶׁמֵּת עֻבְרָהּ בְּתוֹךְ מֵעֶיהָ--אִם נַעֲשָׂה רֹאשׁ הַנֵּפֶל כַּפִּיקָה שֶׁלִּשְׁתִי--כֵּיוָן שֶׁנִּפְתַּח הָרֶחֶם, עַד שֶׁנִּרְאֶה הָרֹאשׁ, נִטְמָא הַבַּיִת מִפְּנֵי הָעֹבֶר, אַף עַל פִּי שֶׁעֲדַיִן לֹא יָצָא.</P>

<P><B>כה,ח</B>  [ט] הָאִשָּׁה שְׁהִיא מַקְשָׁה לֵילֶד, וְיָצַאת מִבַּיִת לְבַיִת, וְהִפִּילָה נֵפֶל מֵת בַּבַּיִת הַשֵּׁנִי--הֲרֵי הַבַּיִת הָרִאשׁוֹן טָמֵא בְּסָפֵק:  שֶׁמֶּא כְּשֶׁהָיְתָה בּוֹ, יָצָא רֹאשׁוֹ שֶׁלְּנֵפֶל זֶה.  בַּמֶּה דְּבָרִים אֲמוּרִים, בְּשֶׁלֹּא הָיָה רֹאשׁ הַנֵּפֶל כַּפִּיקָה שֶׁלִּשְׁתִי.  אֲבָל אִם הֶעְגִּיל רֹאשׁ כַּפִּיקָה, הַבַּיִת הָרִאשׁוֹן טָהוֹר--שֶׁאִלּוּ נִפְתַּח רַחְמָהּ שָׁם, לֹא הָיְתָה יְכוּלָה לְהַלַּךְ עַל רַגְלֶיהָ; לְפִיכָּךְ אִם הָיְתָה נִטֶּלֶת בָּאֲגַפַּיִם, וְהוֹצִיאוּהָ מִבַּיִת לְבַיִת--הַבַּיִת הָרִאשׁוֹן טָמֵא בְּסָפֵק, אַף עַל פִּי שֶׁהֶעְגִּיל רֹאשׁ כַּפִּיקָה שֶׁלִּשְׁתִי.</P>

<P><B>כה,ט</B>  [י] הָאִשָּׁה שֶׁהִפִּילָה שִׁלְיָה, הַבַּיִת טָמֵא וַדַּאי:  חֲזָקָה הִיא, שְׁאֵין שִׁלְיָה בְּלֹא וֶלֶד.</P>

<P><B>כה,י</B>  [יא] מִי שֶׁיָּלְדָה שְׁנֵי יְלָדִים, אֶחָד חַי וְאֶחָד מֵת--אִם הַמֵּת יָצָא רִאשׁוֹן, הַחַי טָהוֹר:  שֶׁהֲרֵי לֹא נָגַע בּוֹ, מִשֶּׁיָּצָא לְאַוֵּיר הָעוֹלָם.  וְאִם הַחַי יָצָא רִאשׁוֹן, הֲרֵי הוּא טָמֵא:  שֶׁהֲרֵי אֵי אִפְשָׁר שֶׁלֹּא יִגַּע בּוֹ הַמֵּת מִשֶּׁיָּצָא לְאַוֵּיר הָעוֹלָם--מִפְּנֵי שְׁהוּא מִתְגַּלְגֵּל אַחֲרָיו כְּאֶבֶן, שְׁאֵין בּוֹ רוּחַ כְּדֵי לְהַעְמִיד עַצְמוֹ.</P>

<P><B>כה,יא</B>  [יב] הָאִשָּׁה שֶׁיָּלְדָה וֶלֶד מֵת, אַפִלּוּ נֵפֶל קָטָן כְּמוֹ שֶׁבֵּאַרְנוּ--הֲרֵי הִיא טְמֵאָה טֻמְאַת שִׁבְעָה.  מֵת עֻבְרָהּ בְּתוֹךְ מֵעֶיהָ, וּפָשְׁטָה הֶחָיָה אֶת יָדָהּ וְנָגְעָה בּוֹ--הֶחָיָה טְמֵאָה שִׁבְעָה, וְהָאִשָּׁה טְהוֹרָה עַד שֶׁיֵּצֵא הַוֶּלֶד; וְטֻמְאַת הֶחָיָה מִדִּבְרֵיהֶם--גְּזֵרָה, שֶׁמֶּא תִּגַּע בּוֹ מִשֶּׁיֵּצֵא לַפְּרֻזְדּוֹד.  אֲבָל מִן הַתּוֹרָה, אֵין מַגַּע בֵּית הַסְּתָרִים מַגָּע:  הוֹאִיל וְהוּא בְּתוֹךְ הַמֵּעַיִם, הַנּוֹגֵעַ בּוֹ טָהוֹר.</P>

<P><B>כה,יב</B>  וְכֵן הַבּוֹלֵעַ טַבַּעַת טְמֵאָה, וְחָזַר וּבָלַע אַחֲרֶיהָ טַבַּעַת טְהוֹרָה--אַף עַל פִּי שֶׁנָּגְעוּ זוֹ בְּזוֹ בַּוַּדַּאי בְּתוֹךְ מֵעָיו, אֵינוּ מַגָּע; וְהַטְּמֵאָה בְּטֻמְאָתָהּ, וְהַטְּהוֹרָה בְּטַהְרָתָהּ.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות פרה אדומה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת פָּרָה אֲדֻמָּה</H1>

<P>יֵשׁ בִּכְלָלָן שְׁתֵּי מִצְווֹת עֲשֵׂה; וְזֶה הוּא פְּרָטָן:  (א) דִּין פָּרָה אֲדֻמָּה; (ב) דִּין טֻמְאַת מֵי נִדָּה וְטַהְרָתָן.  וּבֵאוּר שְׁתֵּי מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת פָּרָה אֲדֻמָּה פֵּרֶק א</H2>

<P><B>א,א</B>  מִצְוַת פָּרָה אֲדֻמָּה, שֶׁתִּהְיֶה בַּת שָׁלוֹשׁ שָׁנִים אוֹ בַּת אַרְבַּע; וְאִם הָיְתָה זְקֵנָה, כְּשֵׁרָה, אֵלָא שְׁאֵין מַמְתִּינִין לָהּ, שֶׁמֶּא תַּשְׁחִיר וְתִפָּסֵל.  וְאֵין לוֹקְחִין עֶגְלָה, וּמְגַדְּלִין אוֹתָהּ--שֶׁנֶּאֱמָר "וְיִקְחוּ אֵלֶיךָ פָרָה" (במדבר יט,ב), לֹא עֶגְלָה.  מָצְאוּ עֶגְלָה--פּוֹסְקִין עָלֶיהָ דָּמִים, וְתִהְיֶה אֵצֶל בְּעָלֶיהָ עַד שֶׁתַּגְדִּיל וְתֵעָשֶׂה פָּרָה; וְלוֹקְחִין אוֹתָהּ מִתְּרוּמַת הַלִּשְׁכָּה.</P>

<P><B>א,ב</B>  זֶה שֶׁנֶּאֱמָר בַּתּוֹרָה "תְּמִימָה" (במדבר יט,ב)--תְּמִימַת אַדְמוּת, לֹא תְּמִימַת קוֹמָה; אֵלָא אִם הָיְתָה נַנָּסָה, כְּשֵׁרָה כִּשְׁאָר הַקֳּדָשִׁים.</P>

<P><B>א,ג</B>  הָיוּ בָּהּ שְׁתֵּי שְׂעָרוֹת לְבָנוֹת אוֹ שְׁחוֹרוֹת, בְּתוֹךְ גֻּמָּה אַחַת, אוֹ בְּתוֹךְ שְׁתֵּי כּוֹסוֹת וְהֶן מוֹכִיחוֹת זוֹ עַל זוֹ--פְּסוּלָה.  [ג] הָיוּ בָּהּ שְׁתֵּי שְׂעָרוֹת עִיקָרָן מַאְדִּים וְרֹאשָׁן מַשְׁחִיר, עִיקָרָן מַשְׁחִיר וְרֹאשָׁן מַאְדִּים--הַכֹּל הוֹלֵךְ אַחַר הָעִיקָר; וְגוֹזֵז בְּמִסְפְּרַיִם אֶת רֹאשָׁן הַמַּשְׁחִיר, וְאֵינוּ חוֹשֵׁשׁ מִשּׁוֹם גִּזָּה בַּקֳּדָשִׁים--שְׁאֵין כַּוָּנָתוֹ לִגְזֹז.</P>

<P><B>א,ד</B>  וְצָרִיךְ שֶׁיִּשָּׁאֵר מִן הַמַּאְדִּים, כְּדֵי שֶׁתִּנָּטֵל בַּזּוֹג--שֶׁכָּל שַׂעֲרָה שְׁאֵינָהּ נִטֶּלֶת בַּזּוֹג, הֲרֵי הִיא כְּאִלּוּ אֵינָהּ; לְפִיכָּךְ אִם הָיוּ בָּהּ שְׁתֵּי שְׂעָרוֹת לְבָנוֹת אוֹ שְׁחוֹרוֹת, שְׁאֵינָן נִלְקָטִין בַּזּוֹג--הֲרֵי זוֹ כְּשֵׁרָה.</P>

<P><B>א,ה</B>  הָיוּ קְרָנֶיהָ אוֹ טְלַפֶּיהָ שְׁחוֹרִים, יָגֹד; גַּלְגַּל הָעַיִן וְהַשִּׁנַּיִם וְהַלָּשׁוֹן, אֵין מַרְאֵיהֶן פּוֹסְלִין בַּפָּרָה.  [ו] הָיְתָה בָּהּ יַבֹּלֶת, וַחֲתָכָהּ--אַף עַל פִּי שֶׁצָּמַח בִּמְקוֹמָהּ שֵׂעָר אָדֹם, פְּסוּלָה.</P>

<P><B>א,ו</B>  [ז] כָּל הַמּוּמִין הַפּוֹסְלִין הַקֳּדָשִׁים--פּוֹסְלִין בַּפָּרָה, שֶׁנֶּאֱמָר "אֲשֶׁר אֵין-בָּהּ מוּם" (במדבר יט,ב); הָיְתָה יוֹצֵא דֹּפֶן, אוֹ מְחִיר, אוֹ אֶתְנָן, אוֹ טְרֵפָה, אוֹ שֶׁנִּרְבְּעָה--פְּסוּלָה:  שֶׁכָּל הַפּוֹסֵל אֶת הַקֳּדָשִׁים לַמִּזְבֵּחַ, פּוֹסֵל אֶת הַפָּרָה, אַף עַל פִּי שְׁהִיא כְּקָדְשֵׁי בֶּדֶק הַבַּיִת, הוֹאִיל וּקְרָאָהּ הַכָּתוּב "חַטָּאת" (במדבר יט,ט; במדבר יט,יז).  וּמֻתָּר לִקַּח אוֹתָהּ מִן הַגּוֹי; וְאֵין חוֹשְׁשִׁין שֶׁמֶּא רְבָעָהּ הַגּוֹי, שְׁאֵינוּ מַפְסִיד בְּהֶמְתּוֹ.</P>

<P><B>א,ז</B>  יְתֵרָה פָּרָה עַל הַקֳּדָשִׁים, שֶׁהָעֲבוֹדָה פּוֹסֶלֶת בָּהּ--שֶׁנֶּאֱמָר "אֲשֶׁר לֹא-עָלָה עָלֶיהָ, עֹל" (במדבר יט,ב), וּבְעֶגְלָה עֲרוּפָה הוּא אוֹמֵר "אֲשֶׁר לֹא-עֻבַּד בָּהּ, אֲשֶׁר לֹא-מָשְׁכָה, בְּעֹל" (דברים כא,ג):  מַה עֹל הָאָמוּר בָּעֶגְלָה, עָשָׂה שְׁאָר עֲבוֹדוֹת כְּעֹל--אַף עֹל הָאָמוּר בַּפָּרָה, יִפְסֹל בָּהּ שְׁאָר עֲבוֹדוֹת כְּעֹל.  אֵלָא שֶׁהָעֹל פּוֹסֵל, בֵּין בְּשָׁעַת עֲבוֹדָה בֵּין שֶׁלֹּא בְּשָׁעַת עֲבוֹדָה; וּשְׁאָר עֲבוֹדוֹת, אֵין פּוֹסְלוֹת אֵלָא בְּשָׁעַת עֲבוֹדָה.  כֵּיצַד:  קָשַׁר עָלֶיהָ הָעֹל--אַף עַל פִּי שֶׁלֹּא חָרְשָׁה בּוֹ, פְּסוּלָה; הִכְנִיסָהּ לָדוּשׁ, אֵינָהּ נִפְסֶלֶת עַד שֶׁיָּדוּשׁ בָּהּ.  וְכֵן כָּל כַּיּוֹצֶא בְּזֶה.</P>

<P><B>א,ח</B>  רָכַב עָלֶיהָ, נִשְׁעַן עָלֶיהָ, נִתְלָה בִּזְנָבָהּ וְעָבַר בָּהּ אֶת הַנָּהָר, קִפַּל עָלֶיהָ אֶת הַמּוֹסֵרָה, נָתַן טְלִיתוֹ עָלֶיהָ, נָתַן עָלֶיהָ כְּסוּת שֶׁלְּשַׂקִּים--פְּסוּלָה.  קְשָׁרָהּ בְּמוֹסֵרָה--אִם הָיְתָה מוֹרֶדֶת וּצְרִיכָה שְׁמִירָה, כְּשֵׁרָה; וְאִם לֹא הָיְתָה צְרִיכָה, פְּסוּלָה--שֶׁכָּל שְׁמִירָה שְׁאֵינָהּ צְרִיכָה, מַשּׂאוּי הוּא.</P>

<P><B>א,ט</B>  עָשָׂה לָהּ סַנְדָּל שֶׁלֹּא תַחְלִיק, פָּרַס טְלִיתוֹ עָלֶיהָ מִפְּנֵי הַזְּבוּבִין--כְּשֵׁרָה.  זֶה הַכְּלָל--כָּל שְׁהוּא לְצָרְכָּהּ, כְּשֵׁרָה; לְצֹרֶךְ אַחֵר, פְּסוּלָה.</P>

<P><B>א,י</B>  נַעֲשֵׂית בָּהּ מְלָאכָה מֵאֵלֶיהָ, אוֹ שֶׁעָלָה עָלֶיהָ דָּבָר מֵאֵלָיו--אִם לִרְצוֹנוֹ, פְּסוּלָה:  שֶׁנֶּאֱמָר "אֲשֶׁר לֹא-עֻבַּד בָּהּ" (דברים כא,ג)--שְׁאִם עֻבַּד בָּהּ לִרְצוֹנוֹ, הֲרֵי זֶה כְּמִי שֶׁעָבַד בָּהּ.  לְפִיכָּךְ אִם שָׁכַן עָלֶיהָ עוֹף, כְּשֵׁרָה.  עָלָה עָלֶיהָ זָכָר, פְּסוּלָה; וְאֵין צָרִיךְ לוֹמַר שֶׁהַמְּעֻבֶּרֶת, פְּסוּלָה.</P>

<P><B>א,יא</B>  הִכְנִיסָהּ לְרִבְקָה, וְדָשָׁה מֵאֵלֶיהָ--כְּשֵׁרָה; הִכְנִיסָהּ כְּדֵי שֶׁתִּינַק, וְתָדוּשׁ--פְּסוּלָה, שֶׁהֲרֵי עָשָׂת לִרְצוֹנוֹ.  וְכֵן כָּל כַּיּוֹצֶא בְּזֶה.</P>

<P><B>א,יב</B>  [ח] פָּרָה שֶׁנֻּלַּד בָּהּ פְּסוּל, תִּפָּדֶה.  וְכֵן אִם מֵתָה, תִּפָּדֶה מִפְּנֵי עוֹרָהּ; אֲבָל לֹא לְהַאֲכִיל בְּשָׂרָהּ לַכְּלָבִים.  [ט] נִשְׁחֲטָה לְשֵׁם חֻלִּין--תִּפָּדֶה, וְאֵינָהּ מְכַפֶּרֶת; נִשְׁחֲטָה עַל גַּב מַעֲרַכְתָּהּ, אֵין לָהּ פִּדְיוֹן עוֹלָמִית.  [י] לָקְחוּ פָּרָה, וּמָצְאוּ אַחֶרֶת נָאָה מִמֶּנָּה--הֲרֵי זוֹ תִּפָּדֶה שֶׁלֹּא בְּמוּם.</P>

<P><B>א,יג</B>  אַף כּוֹהֵן הִדְיוֹט, כָּשֵׁר לִשְׂרֵפַת הַפָּרָה--שֶׁנֶּאֱמָר "וּנְתַתֶּם אֹתָהּ, אֶל-אֶלְעָזָר הַכֹּהֵן" (במדבר יט,ג), וַעֲדַיִן אַהֲרוֹן הָיָה קַיָּם; וּמִפִּי הַשְּׁמוּעָה לָמְדוּ זוֹ נַעֲשָׂת בְּאֶלְעָזָר, וּשְׁאָר כָּל הַפָּרוֹת בֵּין בְּכוֹהֵן גָּדוֹל בֵּין בְּכוֹהֵן הִדְיוֹט.  [יב] וְהָעוֹשֶׂה אוֹתָהּ--לוֹבֵשׁ אַרְבָּעָה כֵּלִים שֶׁלְּכוֹהֵן הִדְיוֹט, בֵּין שֶׁעָשָׂה אוֹתָהּ כּוֹהֵן גָּדוֹל בֵּין שֶׁעָשָׂה אוֹתָהּ כּוֹהֵן הִדְיוֹט.</P>

<P><B>א,יד</B>  [יג] כָּל הָעוֹסְקִין בַּפָּרָה מִתְּחִלָּה וְעַד סוֹף, שֶׁהָיוּ טְבוּלֵי יוֹם--כְּשֵׁרִים לְמַעֲשֵׂה הַפָּרָה וּלְקַדַּשׁ וּלְהַזּוֹת מֵאֶפְרָהּ, וְאַף עַל פִּי שֶׁעֲדַיִן לֹא הִעְרִיב שִׁמְשָׁן:  שֶׁזֶּה שֶׁנֶּאֱמָר בְּכָל הַפָּרָשָׁה "אִישׁ טָהוֹר" (במדבר יט,ט; במדבר יט,יח), הוּא הַטָּהוֹר לְמַעֲשֵׂר שֵׁנִי; אַף עַל פִּי שְׁאֵינוּ טָהוֹר לַתְּרוּמָה, עַד שֶׁיַּעְרִיב שִׁמְשׁוֹ--הֲרֵי הוּא טָהוֹר לַפָּרָה.</P>

<P><B>א,טו</B>  [יד] הַצַּדּוּקִיִּין הָיוּ אוֹמְרִים שְׁאֵין מַעֲשֵׂה הַפָּרָה כָּשֵׁר, אֵלָא בִּמְעֹרָבֵי שֶׁמֶשׁ; לְפִיכָּךְ הָיוּ בֵּית דִּין בְּבַיִת שֵׁנִי מְטַמְּאִין אֶת הַכּוֹהֵן הַשּׂוֹרֵף אֶת הַפָּרָה בְּשֶׁרֶץ וְכַיּוֹצֶא בּוֹ, וְטוֹבֵל, וְאַחַר כָּךְ עוֹסֵק בָּהּ--כְּדֵי לְבַטַּל דִּבְרֵי אֵלּוּ הַזֵּדִים שֶׁמּוֹרִים מֵהָעוֹלֶה עַל רוּחָם, לֹא מִן הַקַּבָּלָה.  וְכֵן כָּל הַכֵּלִים שֶׁמַּכְנִיסִין לְתוֹכָן אֵפֶר הַפָּרָה, כֻּלָּן טְבוּלֵי יוֹם הָיוּ.</P>

<P><B>א,טז</B>  [טו] הַחוֹתֵךְ שְׁפוֹפֶרֶת שֶׁלְּקָנֶה לְהַנִּיחַ בָּהּ אֵפֶר חַטָּאת--יְטַמֵּא אוֹתָהּ, וְיַטְבִּילֶנָּה; וְאַחַר כָּךְ יַנִּיחַ בָּהּ.  וְהַחוֹתֵךְ אֶת הַשְּׁפוֹפֶרֶת וְהַמַּטְבִּילָהּ--טָעוּן טְבִילָה, מִפְּנֵי שֶׁעֲשָׂיָהּ כִּטְמֵא מֵת בַּשְּׁבִיעִי שֶׁלּוֹ; לְפִיכָּךְ אֵינָהּ צְרִיכָה הַזָּיָה שְׁלִישִׁי וּשְׁבִיעִי, אֵלָא מְטַמְּאָהּ--כְּדֵי לְהַרְאוֹת לַצַּדּוּקִיִּין, וּמַטְבִּילָהּ וְנוֹתֵן בָּהּ.
<BR> </P>

<H2>הִלְכּוֹת פָּרָה אֲדֻמָּה פֵּרֶק ב</H2>

<P><B>ב,א</B>  מַעֲלוֹת יְתֵרוֹת עָשׂוּ בְּטַהְרַת פָּרָה אֲדֻמָּה, וְהַרְחָקוֹת גְּדוֹלוֹת הִרְחִיקוּ מִטֻּמְאַת הַמֵּת בְּכָל מַעֲשֶׂיהָ:  מִפְּנֵי שְׁהִיא כְּשֵׁרָה בִּטְבוּלֵי יוֹם, חָשׁוּ שֶׁמֶּא יָבוֹאוּ לְזַלְזַל בָּהּ.  וּמִפְּנֵי זֶה כְּשֶׁמַּפְרִישִׁין הַכּוֹהֵן הַשּׂוֹרֵף אוֹתָהּ, מַפְרִישִׁין אוֹתוֹ לְלִשְׁכָּה מוּכֶנֶת בָּעֲזָרָה, וּבֵית אֶבֶן הָיְתָה נִקְרֵאת, מִפְּנֵי שֶׁכָּל כֵּלֶיהָ כְּלֵי אֲבָנִים שְׁאֵין מְקַבְּלִין טֻמְאָה; וּבִכְלֵי הָאֶבֶן הָיָה מִשְׁתַּמֵּשׁ, כָּל שִׁבְעַת יְמֵי הַהַפְרָשָׁה.  וְלֹא הָיוּ אֶחָיו הַכּוֹהֲנִים נוֹגְעִין בּוֹ, כְּדֵי לְהַרְבּוֹת בְּטַהְרָתוֹ.</P>

<P><B>ב,ב</B>  שִׁבְעַת יָמִים קֹדֶם שְׂרֵפַת הַפָּרָה, מַפְרִישִׁין כּוֹהֵן הַשּׂוֹרֵף אוֹתָהּ מִבֵּיתוֹ--כְּשֵׁם שֶׁמַּפְרִישִׁין כּוֹהֵן גָּדוֹל, לַעֲבוֹדַת צוֹם הַכִּפּוּרִים; וְדָבָר זֶה, קַבָּלָה מִמֹּשֶׁה רַבֵּנוּ.  וְכֵן מַפְרִישִׁין אוֹתוֹ מֵאִשְׁתּוֹ--שֶׁמֶּא תִּמָּצֵא נִדָּה, וְיִהְיֶה טָמֵא שִׁבְעַת יָמִים.</P>

<P><B>ב,ג</B>  הַלִּשְׁכָּה שֶׁהָיָה יוֹשֵׁב בָּהּ כָּל שִׁבְעָה, צְפוֹנִית מִזְרָחִית הָיְתָה, כְּדֵי לְהַזְכִּירוֹ שֶׁזּוֹ כְּחַטָּאת הַנִּשְׁחֶטֶת בַּצָּפוֹן, אַף עַל פִּי שְׁהִיא נִשְׁחֶטֶת בַּחוּץ.</P>

<P><B>ב,ד</B>  כָּל יוֹם וָיוֹם מִשִּׁבְעַת יְמֵי הַהַפְרָשָׁה, מַזִּין עָלָיו מֵי חַטָּאת, שֶׁמֶּא נִטְמָא לְמֵת, וְהוּא לֹא יָדַע--חוּץ מִיּוֹם רְבִיעִי לַהַפְרָשָׁה, שְׁאֵינוּ צָרִיךְ הַזָּיָה:  לְפִי שְׁאֵי אִפְשָׁר שֶׁיִּהְיֶה לֹא שְׁלִישִׁי לְטֻמְאָתוֹ, וְלֹא שְׁבִיעִי--שְׁאֵין הַזָּיָה בִּשְׁבִיעִי עוֹלָה מִשּׁוֹם הַזָּיַת שְׁבִיעִי, עַד שֶׁיַּזֶּה בִּשְׁלִישִׁי מִלְּפָנֶיהָ.  וּמִן הַדִּין הָיָה שְׁאֵינוּ צָרִיךְ הַזָּיָה, אֵלָא בִּשְׁלִישִׁי וּשְׁבִיעִי לַהַפְרָשָׁה בִּלְבָד; וְזֶה שֶׁמַּזִּין יוֹם אַחַר יוֹם, מַעֲלָה יְתֵרָה עָשׂוּ בַּפָּרָה.</P>

<P><B>ב,ה</B>  בִּרְבִיעִי בַּשַּׁבָּת, הָיוּ מַפְרִישִׁין אוֹתוֹ, כְּדֵי שֶׁיָּחוּל רְבִיעִי שֶׁלּוֹ, לִהְיוֹת בַּשַּׁבָּת:  שֶׁהַהַזָּיָה אֵינָהּ דּוֹחָה שַׁבָּת, וּבָרְבִיעִי אֵינוּ צָרִיךְ הַזָּיָה.</P>

<P><B>ב,ו</B>  בְּכָל יוֹם וָיוֹם מִיְּמֵי הַהַפְרָשָׁה שֶׁמַּזִּין עָלָיו בָּהֶן, מַזִּין עָלָיו מֵאֵפֶר פָּרָה מִן הַפָּרוֹת שֶׁנִּשְׂרְפוּ כְּבָר; וְאִם לֹא הָיָה שָׁם אֵלָא אֵפֶר פָּרָה אַחַת בִּלְבָד, מַזִּין מִמֶּנּוּ עָלָיו כָּל הַשִּׁשָּׁה.</P>

<P><B>ב,ז</B>  כְּשֶׁמַּזִּין עָלָיו בִּימֵי הַהַפְרָשָׁה, אֵין מַזֶּה עָלָיו אֵלָא אָדָם שֶׁלֹּא נִטְמָא בְּמֵת מֵעוֹלָם, שֶׁהַמַּזֶּה צָרִיךְ שֶׁיִּהְיֶה טָהוֹר; וְאִם תֹּאמַר יַזֶּה עָלָיו אִישׁ שֶׁנִּטְמָא, וְהֻזָּה עָלָיו--שֶׁמֶּא זֶה שֶׁהִזָּה עָלָיו, לֹא הָיָה טָהוֹר מִטֻּמְאַת מֵת.  וְכֵן הַכֵּלִים שֶׁמְּמַלְּאִין בָּהֶן וּמְקַדְּשִׁין לְהַזּוֹת עַל הַכּוֹהֵן הַשּׂוֹרֵף--כֻּלָּם כְּלֵי אֲבָנִים הָיוּ, שְׁאֵין מְקַבְּלִין טֻמְאָה.  וְכָל הַדְּבָרִים הָאֵלּוּ, מַעֲלוֹת יְתֵרוֹת הֶן שֶׁעָשׂוּ בָּהּ.</P>

<P><B>ב,ח</B>  וְכֵיצַד יִמָּצֵא אִישׁ, שֶׁלֹּא נִטְמָא בְּמֵת מֵעוֹלָם.  חֲצֵרוֹת הָיוּ בִּירוּשָׁלַיִם בְּנוּיוֹת עַל גַּבֵּי הַסֶּלַע, וְתַחְתֵּיהֶן חָלוּל, מִפְּנֵי קֶבֶר הַתְּהוֹם; וּמְבִיאִין הָיוּ נָשִׁים עֻבְרוֹת, וְיוֹלְדוֹת שָׁם, וּמְגַדְּלוֹת שָׁם אֶת בְּנֵיהֶן.</P>

<P><B>ב,ט</B>  וּכְשֶׁיִּרְצוּ לְהַזּוֹת עַל הַכּוֹהֵן הַשּׂוֹרֵף, מְבִיאִין שְׁוָרִים מִפְּנֵי שֶׁכְּרֵסֵיהֶן נְפוּחוֹת; וּמַנִּיחִין עַל גַּבֵּיהֶן דְּלָתוֹת, וְיוֹשְׁבִין הַתִּינוֹקוֹת עַל גַּבֵּי הַדְּלָתוֹת, כְּדֵי שֶׁיִּהְיֶה אֹהֶל מַבְדִּיל בֵּינָם וּבֵין הָאָרֶץ, מִפְּנֵי קֶבֶר הַתְּהוֹם; וְכוֹסוֹת שֶׁלְּאֶבֶן בְּיָדָם, וְהוֹלְכִין עַד לַשִּׁילוֹחַ.  הִגִּיעוּ לַשִּׁילוֹחַ, יוֹרְדִין שָׁם וּמְמַלְּאִין--שְׁאֵין לָחוּשׁ שָׁם מִפְּנֵי קֶבֶר הַתְּהוֹם, שְׁאֵין דֶּרֶךְ בְּנֵי אָדָם לִקְבֹּר בַּנְּהָרוֹת; וְעוֹלִין, וְיוֹשְׁבִין עַל גַּבֵּי הַדְּלָתוֹת.</P>

<P><B>ב,י</B>  וְהוֹלְכִין עַד שֶׁמַּגִּיעִין לְהַר הַבַּיִת.  הִגִּיעוּ לְהַר הַבַּיִת, יוֹרְדִין וּמְהַלְּכִין עַל רַגְלֵיהֶן, מִפְּנֵי שֶׁכָּל הַר הַבַּיִת וְהָעֲזָרוֹת, תַּחְתֵּיהֶן הָיָה חָלוּל מִפְּנֵי קֶבֶר הַתְּהוֹם; וּמְהַלְּכִין עַד פֶּתַח הָעֲזָרָה, וּבְפֶתַח הָעֲזָרָה הָיָה קָלָל שֶׁלָּאֵפֶר.  נוֹטְלִין הָאֵפֶר, וְנוֹתְנִין בַּמַּיִם שֶׁבַּכּוֹסוֹת, וּמַזִּין עַל הַכּוֹהֵן הַשּׂוֹרֵף.</P>

<P><B>ב,יא</B>  וּמַטְבִּילִין הָיוּ אֶת הַתִּינוֹקוֹת שֶׁמְּמַלְּאִין וּמְקַדְּשִׁין וּמַזִּין עַל הַשּׂוֹרֵף, שֶׁאַף עַל פִּי שְׁהֶן טְהוֹרִין מִטֻּמְאַת הַמֵּת--שֶׁמֶּא נִטְמְאוּ בְּטֻמְאָה אַחֶרֶת.</P>

<P><B>ב,יב</B>  [ח] תִּינוֹק שֶׁטָּבַל לְמַלֹּאות וּלְהַזּוֹת--לֹא יְמַלֵּא בְּכֵלָיו תִּינוֹק אַחֵר, אַף עַל פִּי שֶׁטָּבַל; וְתִינוֹק שֶׁטָּבַל לְהַזּוֹת עַל כּוֹהֵן זֶה--אֵינוּ מַזֶּה עַל כּוֹהֵן אַחֵר, עַד שֶׁיִּטְבֹּל לְשֵׁם מַעֲשֶׂה זֶה הַכּוֹהֵן.  וְכֵן כֵּלִים שֶׁטִּהֲרוּם לְחַטָּאת זוֹ--לֹא יִתְעַסְּקוּ בָּהֶן בְּפָרָה אַחֶרֶת, עַד שֶׁיַּטְבִּילוּם לִשְׁמָהּ.  וְכָל הַדְּבָרִים הָאֵלּוּ, מַעֲלוֹת יְתֵרוֹת בַּפָּרָה.
<BR> </P>

<H2>הִלְכּוֹת פָּרָה אֲדֻמָּה פֵּרֶק ג</H2>

<P><B>ג,א</B>  אֵין שׂוֹרְפִין אֶת הַפָּרָה אֵלָא חוּץ לְהַר הַבַּיִת, שֶׁנֶּאֱמָר "וְהוֹצִיא אֹתָהּ אֶל-מִחוּץ לַמַּחֲנֶה" (במדבר יט,ג); וּבְהַר הַמִּשְׁחָה, הָיוּ שׂוֹרְפִין אוֹתָהּ.  וְכֶבֶשׁ הָיוּ עוֹשִׂין, מֵהַר הַבַּיִת לְהַר הַמִּשְׁחָה; וְתַחְתָּיו בָּנוּי כִּיפִין כִּיפִין, וְכִיפָה עַל כָּל שְׁנֵי כִּיפִין, כְּדֵי שֶׁיִּהְיוּ שְׁנֵי רַגְלֵי הַכִּיפָה עַל גַּג שְׁנֵי כִּיפִין שֶׁתַּחְתֶּיהָ, כְּדֵי שֶׁיִּהְיֶה תַּחַת הַכֹּל חָלוּל--מִפְּנֵי קֶבֶר הַתְּהוֹם.  אַף מְקוֹם שְׂרֵפָתָהּ וּמְקוֹם הַטְּבִילָה, שֶׁהָיוּ בְּהַר הַמִּשְׁחָה--תַּחְתֵּיהֶן חָלוּל, מִפְּנֵי קֶבֶר הַתְּהוֹם.  וְהַפָּרָה וְהַשּׂוֹרֵף וְכָל הַמְּסַעֲדִין בִּשְׂרֵפָתָהּ, יוֹצְאִין מֵהַר הַבַּיִת לְהַר הַמִּשְׁחָה עַל גַּבֵּי כֶּבֶשׁ זֶה.</P>

<P><B>ג,ב</B>  כֵּיצַד שׂוֹרְפִין אוֹתָהּ:  זִקְנֵי יִשְׂרָאֵל הָיוּ מַקְדִּימִין בְּרַגְלֵיהֶן לְהַר הַמִּשְׁחָה, וּבֵית הַטְּבִילָה הָיָה שָׁם; וְכוֹהֵן וְהַמְּסַעֲדִין בִּשְׂרֵפָתָהּ וְהַפָּרָה יוֹצְאִין עַל הַכֶּבֶשׁ, וּבָאִין לְהַר הַמִּשְׁחָה.  וּמְטַמְּאִין אֶת הַכּוֹהֵן, וְסוֹמְכִין הַזְּקֵנִים יְדֵיהֶם עַל הַכּוֹהֵן, וְאוֹמְרִין לוֹ, טְבֹל אַחַת.  וְאִם הָיָה כּוֹהֵן גָּדוֹל, אוֹמְרִין לוֹ, אִישִׁי כּוֹהֵן גָּדוֹל, טְבֹל אַחַת.</P>

<P><B>ג,ג</B>  יָרַד וְטָבַל, עָלָה וְנִסְתַּפַּג.  וְעֵצִים מְסֻדָּרִין הָיוּ שָׁם, עֲצֵי אֲרָזִים אֲרוֹנִים וּבְרוֹשִׁים, וַעֲצֵי תְּאֵנָה חֲלָקָה.  וְעוֹשִׂין מַעֲרָכָה כְּמִין מִגְדָּל, וּמְפַתְּחִין בָּהּ חַלּוֹנוֹת, כְּדֵי שֶׁתִּהְיֶה הָאוּר מְלַבֶּבֶת בָּהֶן; וּמַרְאֵה הַמַּעֲרָכָה בְּמַעְרָב.</P>

<P><B>ג,ד</B>  וְכוֹפְתִין אֶת הַפָּרָה, בְּחֶבֶל שֶׁלִּמְגָג; וְנוֹתְנִין אוֹתָהּ עַל גַּבֵּי הַמַּעֲרָכָה, רֹאשָׁהּ לַדָּרוֹם וּפָנֶיהָ לַמַּעְרָב.  וְהַכּוֹהֵן עוֹמֵד בַּמִּזְרָח, וּפָנָיו לַמַּעְרָב; שׁוֹחֵט בִּימִינוֹ, וּמְקַבֵּל הַדָּם בִּשְׂמֹאלוֹ.  וּמַזֶּה בְּאֶצְבָּעוֹ הַיְּמָנִית מִן הַדָּם שֶׁבְּכַפּוֹ הַשְּׂמָאלִית, שֶׁבַע פְּעָמִים כְּנֶגֶד בֵּית קֹדֶשׁ הַקֳּדָשִׁים--עַל כָּל הַזָּיָה, טְבִילַת אֶצְבָּע בַּדָּם:  וּשְׁיַרֵי הַדָּם שֶׁבָּאֶצְבָּע, פְּסוּלִין לְהַזָּיָה; לְפִיכָּךְ עַל כָּל הַזָּיָה, מְקַנֵּחַ אֶצְבָּעוֹ בְּגוּפָהּ שֶׁלַּפָּרָה.</P>

<P><B>ג,ה</B>  גָּמַר מִלְּהַזּוֹת, קִנַּח אֶת יָדָיו בְּגוּפָהּ שֶׁלַּפָּרָה; וְיָרַד מִן הַמַּעֲרָכָה, וְהִצִּית אֶת הָאֵשׁ בְּעֵצִים קְטַנִּים, וְהִכְנִיסָן תַּחַת עֲצֵי הַמַּעֲרָכָה, וְתַתְחִיל הָאֵשׁ בָּהּ.  וְהַכּוֹהֵן עוֹמֵד בְּרָחוֹק, וּמְשַׁמֵּר לָהּ עַד שֶׁיִּצַּת הָאוּר בְּרֻבָּהּ, וְתִקָּרַע בִּטְנָהּ.</P>

<P><B>ג,ו</B>  וְאַחַר כָּךְ נוֹטֵל עֵץ אֶרֶז, וְאֵזוֹב אֵין פָּחוּת מִטֶּפַח, וְצֶמֶר צָבוּעַ בְּתוֹלַעַת מִשְׁקָל חָמֵשׁ סְלָעִים.  וְאוֹמֵר לָעוֹמְדִין שָׁם, עֵץ אֶרֶז זֶה, עֵץ אֶרֶז זֶה, עֵץ אֶרֶז זֶה, אֵזוֹב זֶה, אֵזוֹב זֶה, אֵזוֹב זֶה, שְׁנִי תּוֹלַעַת זֶה, שְׁנִי תּוֹלַעַת זֶה, שְׁנִי תּוֹלַעַת זֶה--שְׁלוֹשָׁה פְּעָמִים עַל כָּל אֶחָד וְאֶחָד; וְהֶן אוֹמְרִין לוֹ הִין, הִין, הִין--שְׁלוֹשָׁה פְּעָמִים עַל כָּל אֶחָד וְאֶחָד.</P>

<P><B>ג,ז</B>  וְכָל כָּךְ לָמָּה:  לְפִי שֶׁמִּינֵי אֲרָזִים שִׁבְעָה הֶן, וּמִינֵי אֵזוֹב אַרְבָּעָה.  וְהַצָּבוּעַ אָדֹם--יֵשׁ שֶׁצּוֹבְעִין אוֹתוֹ בְּפוּאָה, וְיֵשׁ שֶׁצּוֹבְעִין אוֹתוֹ בְּלַכָּא, וְיֵשׁ שֶׁצּוֹבְעִין אוֹתוֹ בְּתוֹלַעַת; וְהַתּוֹלַעַת--הִיא הַגַּרְגְּרִים הָאֲדֻמִּים בְּיוֹתֵר הַדּוֹמִים לְגַרְעִנֵּי הַחַרּוּבִים, וְהֶן כְּמוֹ הָאוֹג, וְתוֹלַעַת כְּמוֹ יְתוּשׁ יֵשׁ בְּכָל גַּרְגֶּר מֵהֶן.  לְפִיכָּךְ מוֹדִיעַ לַכֹּל וּמְגַלֶּה לָהֶן, שֶׁאֵלּוּ הֶן הַמִּינִים הָאֲמוּרִין בַּתּוֹרָה.  וְהָאֵזוֹב הָאָמוּר בַּתּוֹרָה--הוּא הָאֵזוֹב שֶׁאוֹכְלִין אוֹתוֹ בַּעֲלֵי בָּתִּים, וּמְתַבְּלִין בּוֹ הַקְּדֵרוֹת.</P>

<P><B>ג,ח</B>  הָאֵזוֹב וְהָאֶרֶז וְהַתּוֹלַעַת, שְׁלָשְׁתָּן מְעַכְּבִין זֶה אֶת זֶה.  וְכוֹרֵךְ הָאֵזוֹב עִם הָאֶרֶז בְּלָשׁוֹן שֶׁלְּשָׁנִי, וּמַשְׁלִיךְ אֶל תּוֹךְ בִּטְנָהּ--שֶׁנֶּאֱמָר "אֶל-תּוֹךְ שְׂרֵפַת הַפָּרָה" (במדבר יט,ו).  וְאֵינוּ מַשְׁלִיךְ קֹדֶם שֶׁיִּצַּת הָאוּר בְּרֻבָּהּ, וְלֹא אַחַר שֶׁתֵּעָשֶׂה אֵפֶר; וְאִם הִשְׁלִיךְ, פְּסוּלָה:  שֶׁנֶּאֱמָר "אֶל-תּוֹךְ שְׂרֵפַת הַפָּרָה"--לֹא קֹדֶם שֶׁיִּצַּת הָאוּר בְּרֻבָּהּ, וְלֹא אַחַר שֶׁתֵּעָשֶׂה אֵפֶר.</P>

<P><B>ג,ט</B>  בֵּין שֶׁהִשְׁלִיךְ שְׁלָשְׁתָּן כְּאַחַת, בֵּין שֶׁהִשְׁלִיךְ זֶה אַחַר זֶה, בֵּין שֶׁהִשְׁלִיךְ לְתוֹךְ גּוּפָהּ, אוֹ לְתוֹךְ שְׂרֵפָתָהּ, בֵּין שֶׁנִּקְרְעָה מֵאֵלֶיהָ וְאַחַר כָּךְ הִשְׁלִיךְ, בֵּין שֶׁקְּרָעָהּ בְּיָדוֹ אוֹ בִּכְלִי--כְּשֵׁרָה.</P>

<P><B>ג,י</B>  [ג] נִגְמְרָה שְׂרֵפָתָהּ--חוֹבְטִין אוֹתָהּ בְּמַקְלוֹת, הִיא וְכָל עֲצֵי הַמַּעֲרָכָה שֶׁנִּשְׂרְפָה בָּהֶן, וְכוֹבְרִין אֶת הַכֹּל בִּכְבָרוֹת.  וְכָל שָׁחוֹר שֶׁאִפְשָׁר שֶׁיִּכָּתֵשׁ וְיִהְיֶה אֵפֶר, בֵּין מִבְּשָׂרָהּ בֵּין מִן הָעֵצִים--כּוֹתְשִׁין אוֹתוֹ עַד שֶׁיֵּעָשֶׂה אֵפֶר; וּשְׁאֵין בּוֹ אֵפֶר, מַנִּיחִין אוֹתוֹ.  וְכָל עֶצֶם מֵעֲצָמֶיהָ שֶׁנִּשְׁאַר בְּלֹא שְׂרֵפָה--בֵּין כָּךְ וּבֵין כָּךְ, הָיָה נִכְתָּשׁ.</P>

<P><B>ג,יא</B>  [ד] אֵין מַכְנִיסִין מֵאֶפְרָהּ כְּלוּם לְהַנִּיחוֹ בָּעֲזָרָה, שֶׁנֶּאֱמָר בּוֹ "וְהִנִּיחַ מִחוּץ לַמַּחֲנֶה" (במדבר יט,ט).  וּשְׁלוֹשָׁה חֲלָקִים הָיוּ חוֹלְקִין אֶת כָּל אֶפְרָהּ--אֶחָד נִתַּן בַּחֵיל, וְאֶחָד בְּהַר הַמִּשְׁחָה, וְאֶחָד מִתְחַלֵּק לְכָל הַמִּשְׁמָרוֹת.  זֶה שֶׁמִּתְחַלֵּק לְכָל הַמִּשְׁמָרוֹת, הָיוּ הַכּוֹהֲנִים מְקַדְּשִׁין מִמֶּנּוּ; וְזֶה שֶׁנִּתַּן בְּהַר הַמִּשְׁחָה, הָיוּ יִשְׂרָאֵל מַזִּין מִמֶּנּוּ; וְזֶה שֶׁנִּתַּן בַּחֵיל, הָיָה מוּכָן וּמֻצְנָע--שֶׁנֶּאֱמָר "וְהָיְתָה לַעֲדַת בְּנֵי-יִשְׂרָאֵל לְמִשְׁמֶרֶת" (שם), מְלַמֵּד שֶׁמַּצְנִיעִין מִמֶּנּוּ.</P>

<P><B>ג,יב</B>  וְכֵן הָיוּ מַצְנִיעִין מֵאֵפֶר כָּל פָּרָה וּפָרָה שֶׁשּׂוֹרְפִין, בַּחֵיל.  וְתֵשַׁע פָּרוֹת אֲדֻמּוֹת נַעֲשׂוּ מִשֶּׁנִּצְטַוּוּ בְּמִצְוָה זוֹ, עַד שֶׁחָרַב הַבַּיִת בַּשְּׁנִיָּה--רִאשׁוֹנָה עָשָׂה מֹשֶׁה רַבֵּנוּ, וּשְׁנִיָּה עָשָׂה עֶזְרָא, וְשֶׁבַע מֵעֶזְרָא עַד חָרְבַּן הַבַּיִת; וְהָעֲשִׂירִית עוֹשֶׂה הַמֶּלֶךְ הַמָּשִׁיחַ, מְהֵרָה יִגָּלֶה.
<BR> </P>

<H2>הִלְכּוֹת פָּרָה אֲדֻמָּה פֵּרֶק ד</H2>

<P><B>ד,א</B>  אֵין שׁוֹחֲטִין שְׁתֵּי פָּרוֹת אֲדֻמּוֹת כְּאַחַת, שֶׁנֶּאֱמָר "וְשָׁחַט אֹתָהּ" (במדבר יט,ג).  [ב] לֹא רָצָת פָּרָה לָצֵאת--אֵין מוֹצִיאִין עִמָּהּ שְׁחוֹרָה, שֶׁלֹּא יֹאמְרוּ שְׁחוֹרָה שָׁחֲטוּ; וְלֹא אֲדֻמָּה, שֶׁלֹּא יֹאמְרוּ שְׁתַּיִם שָׁחֲטוּ.</P>

<P><B>ד,ב</B>  [ג] פָּרָה שֶׁנִּשְׁחֲטָה שֶׁלֹּא לִשְׁמָהּ, אוֹ שֶׁקִּבַּל אוֹ שֶׁהִזָּה שֶׁלֹּא לִשְׁמָהּ, אוֹ לִשְׁמָהּ וְשֶׁלֹּא לִשְׁמָהּ, אוֹ שֶׁלֹּא לִשְׁמָהּ וְלִשְׁמָהּ, אוֹ שֶׁנַּעֲשָׂת שֶׁלֹּא בְּכוֹהֵן, אוֹ בִּמְחֻסַּר בְּגָדִים, אוֹ שֶׁעֲשָׂיָהּ בְּבִגְדֵי זָהָב, אוֹ בְּבִגְדֵי חֹל--פְּסוּלָה; שְׁחָטָהּ עַל מְנַת לֶאֱכֹל מִבְּשָׂרָהּ, אוֹ לִשְׁתּוֹת מִדָּמָהּ--כְּשֵׁרָה, לְפִי שֶׁלֹּא נֶאֱמָר בָּהּ רֵיחַ נִיחוֹחַ.</P>

<P><B>ד,ג</B>  [ד] קִבַּל דָּמָהּ בִּכְלִי, פְּסוּלָה:  שֶׁנֶּאֱמָר "וְלָקַח אֶלְעָזָר הַכֹּהֵן, מִדָּמָהּ--בְּאֶצְבָּעוֹ" (במדבר יט,ד)--מִצְוָתָהּ מִצְוַת יָד, לֹא מִצְוַת כְּלִי.  [ה] הִזָּה בִּכְלִי, אַפִלּוּ אַחַת מֵהֶן--הַזָּיָתוֹ פְּסוּלָה; הִזָּה אַחַת מֵהֶן בִּשְׂמֹאל, הַזָּיָתוֹ פְּסוּלָה.  הִזּוּ שִׁבְעָה כּוֹהֲנִים--כְּאַחַת, הַזָּיָתָן פְּסוּלָה; זֶה אַחַר זֶה, כְּשֵׁרָה.</P>

<P><B>ד,ד</B>  הִזָּה, וְלֹא כִוַּן כְּנֶגֶד הַהֵיכָל--פְּסוּלָה:  שֶׁנֶּאֱמָר "אֶל-נֹכַח פְּנֵי אֹהֶל-מוֹעֵד" (במדבר יט,ד)--עַד שֶׁיְּכַוַּן כְּנֶגֶד הַהֵיכָל, וְיִהְיֶה רוֹאֵהוּ.  וְכֵן אִם שְׁחָטָהּ אוֹ שְׂרָפָהּ, שֶׁלֹּא כְּנֶגֶד הַהֵיכָל--פְּסוּלָה, שֶׁנֶּאֱמָר "וְשָׁחַט אֹתָהּ לְפָנָיו" (במדבר יט,ג).</P>

<P><B>ד,ה</B>  [ו] בַּמֶּה דְּבָרִים אֲמוּרִים, שֶׁהִזָּה אוֹ שָׁחַט אוֹ שָׂרַף כְּנֶגֶד הַדָּרוֹם, אוֹ כְּנֶגֶד צָפוֹן, אוֹ שֶׁהָיָה אֲחוֹרָיו לַמִּקְדָּשׁ; אֲבָל אִם עָמַד בֵּין מִזְרָח וּמַעְרָב, וּפָנָיו כְּנֶגֶד פֶּתַח הַהֵיכָל--אַף עַל פִּי שֶׁלֹּא כִוַּן כְּנֶגֶד פֶּתַח הַהֵיכָל בְּדִקְדּוּק, כְּשֵׁרָה.</P>

<P><B>ד,ו</B>  [ז] חִסַּר אַחַת מִן הַמַּתָּנוֹת, פְּסוּלָה.  טָבַל שְׁתַּיִם, וְהִזָּה אַחַת--הַזָּיָתוֹ פְּסוּלָה; טָבַל אַחַת, וְהִזָּה שְׁתַּיִם--אַף עַל פִּי שֶׁלֹּא חִשַּׁב הַזָּיָה שְׁנִיָּה, אֵלָא טָבַל וְהִזָּה אַחֶרֶת--הַזָּיָתוֹ פְּסוּלָה.</P>

<P><B>ד,ז</B>  כֵּיצַד:  טָבַל אֶצְבָּעוֹ טְבִילָה שִׁשִּׁית, וְהִזָּה שִׁשִּׁית וּשְׁבִיעִית--אַף עַל פִּי שֶׁחָזַר וְטָבַל אֶצְבָּעוֹ וְהִזָּה שְׁבִיעִית, הַזָּיָתוֹ פְּסוּלָה.  הִזָּה מִטְּבִילָה שְׁבִיעִית, שְׁבִיעִית וּשְׁמִינִית--אַפִלּוּ חָזַר וְטָבַל טְבִילָה שְׁמִינִית וְהִזָּה שְׁמִינִית, כְּשֵׁרָה:  שֶׁכָּל שֶׁמּוֹסִיף עַל הַשֶּׁבַע, אֵינוּ כְּלוּם--וְהוּא, שֶׁיִּהְיֶה זֶה שֶׁהוֹסִיף כּוֹהֵן אַחֵר; אֲבָל הַכּוֹהֵן הַשּׂוֹרֵף אוֹתָהּ--אִם הוֹסִיף, פְּסָלָהּ, מִפְּנֵי שֶׁנִּתְעַסַּק בְּדָבָר שְׁאֵינוּ צָרִיךְ, בְּשָׁעַת שְׂרֵפָה.</P>

<P><B>ד,ח</B>  הוֹצִיא אֶת הַדָּם חוּץ מִמַּעֲרַכְתָּהּ, וְהִזָּה--פְּסוּלָה.  [ט] הִזָּה מִדָּמָהּ בַּלַּיְלָה, אַפִלּוּ הִזָּה שֵׁשׁ הַזָּיוֹת בַּיּוֹם וְאַחַת בַּלַּיְלָה--פְּסוּלָה.  [י] שְׁחָטָהּ חוּץ מִמְּקוֹם שְׂרֵפָתָהּ, אַפִלּוּ שְׁחָטָהּ לִפְנִים מִן הַחוֹמָה--פְּסוּלָה.  [יא] שְׂרָפָהּ חוּץ מִמַּעֲרַכְתָּהּ שֶׁנִּשְׁחֲטָה עָלֶיהָ, אוֹ שֶׁחֲלָקָהּ לִשְׁנַיִם וּשְׂרָפָהּ בִּשְׁתֵּי מַעֲרָכוֹת, אוֹ שֶׁשָּׂרַף שְׁתַּיִם בְּמַעֲרָכָה אַחַת--פְּסוּלָה; וְאִם אַחַר שֶׁנַּעֲשָׂת אֵפֶר, מֵבִיא אַחֶרֶת וְשׂוֹרֵף עַל גַּבָּהּ, וְאֵינוּ חוֹשֵׁשׁ.</P>

<P><B>ד,ט</B>  [יב] הִפְשִׁיטָהּ, וְנִתְּחָהּ, וְאַחַר כָּךְ שָׂרַף כֻּלָּהּ--כְּשֵׁרָה; וְאִם חִסַּר מִמֶּנָּה כְּלוּם, אַפִלּוּ מִפִּרְשָׁהּ--פְּסוּלָה.  פָּקַע מֵעוֹרָהּ אוֹ מִבְּשָׂרָהּ, אַפִלּוּ מִשְּׂעָרָהּ, כַּזַּיִת--יַחְזִיר; וְאִם לֹא הִחְזִיר, פְּסוּלָה.  פָּקַע חוּץ לְמַעֲרַכְתָּהּ--מַרְבֶּה עָלָיו, וְשׂוֹרְפוֹ בִּמְקוֹמוֹ; פָּקַע מִקְּרָנֶיהָ, אוֹ מִטְּלַפֶּיהָ, אוֹ מִפִּרְשָׁהּ--אֵינוּ צָרִיךְ לְהַחְזִיר.</P>

<P><B>ד,י</B>  [יג] הַפָּרָה אֵינָהּ נִפְסֶלֶת, בַּלִּינָה; לְפִיכָּךְ אִם נִשְׁחֲטָה הַיּוֹם, וְהֻזָּה דָּמָהּ כְּהִלְכָּתוֹ, וְנִשְׂרְפָה לְמָחָר--כְּשֵׁרָה.  [יד] שְׂרָפָהּ אוֹנֵן אוֹ מְחֻסַּר כַּפָּרָה, כְּשֵׁרָה; [טו] שֶׁלֹּא רָחוּץ יָדַיִם וְרַגְלַיִם--פְּסוּלָה, מִפְּנֵי שֶׁמַּעֲשֶׂיהָ כְּעֵין עֲבוֹדָה.  וְהֵיכָן מְקַדֵּשׁ יָדָיו וְרַגְלָיו, בִּכְלִי שָׁרֵת בִּפְנִים; וְאִם קִדַּשׁ בַּחוּץ, וּמִכְּלִי חֹל, אַפִלּוּ בִּמְקֵדָה שֶׁלְּחֶרֶס--כָּשֵׁר, הוֹאִיל וְכָל מַעֲשֶׂיהָ בַּחוּץ.</P>

<P><B>ד,יא</B>  וְכֵן כְּשֶׁמַּטְבִּילִין אֶת הַכּוֹהֵן הַשּׂוֹרֵף, אַחַר שֶׁמְּטַמְּאִין אוֹתוֹ כְּמוֹ שֶׁבֵּאַרְנוּ, אֵינוּ צָרִיךְ לַחְזֹר וּלְקַדַּשׁ, הוֹאִיל וְכָל מַעֲשֶׂיהָ בִּטְבוּלֵי יוֹם.</P>

<P><B>ד,יב</B>  [טז] שְׂרָפָהּ שֶׁלֹּא בְּעֵצִים, אוֹ בְּכָל עֵצִים, אַפִלּוּ בְּקַשׁ, וְאַפִלּוּ בִּגְבַבָה--כְּשֵׁרָה; וּמִצְוָתָהּ, שֶׁלֹּא יְמַעַט לָהּ עֵצִים מִן הָרָאוּי לָהּ.  אֲבָל מַרְבֶּה הוּא לָהּ חֲבִלֵּי אֵזוֹב וְאֵזוֹבְיוּן בִּזְמָן שְׂרֵפָתָהּ, כְּדֵי לְרַבּוֹת אֶת הֶעָפָר; וְיֵשׁ לוֹ לְרַבּוֹת עֵצִים בִּשְׂרֵפָתָהּ, עַד שֶׁתֵּעָשֶׂה אֵפֶר.  אֲבָל מִשֶּׁתֵּעָשֶׂה אֵפֶר--אִם הוֹסִיף בָּהּ אַפִלּוּ עֵץ אֶחָד, הֲרֵי זֶה כִּמְעָרֵב אֵפֶר מֻקְלֶה בְּאֵפֶר הַפָּרָה.</P>

<P><B>ד,יג</B>  [יז] כָּל מַעֲשֵׂה הַפָּרָה, מִתְּחִלָּה וְעַד סוֹף--אֵינוּ אֵלָא בַּיּוֹם, וּבְזִכְרֵי כְּהֻנָּה; וְהַמְּלָאכָה פּוֹסֶלֶת בָּהּ, עַד שֶׁתֵּעָשֶׂה אֵפֶר.  אֲבָל מִשֶּׁתֵּעָשֶׂה אֵפֶר--אִם כָּנַס אֶפְרָהּ בַּלַּיְלָה, אוֹ שֶׁכְּנָסַתּוּ אִשָּׁה, אוֹ שֶׁעָשָׂה מְלָאכָה אַחֶרֶת בְּשָׁעַת כְּנִיסָתוֹ--הֲרֵי זוֹ כְּשֵׁרָה.</P>

<P><B>ד,יד</B>  וּמְנַיִן שֶׁאֲסֵפַת הָאֵפֶר בְּכָל אָדָם מִיִּשְׂרָאֵל, חוּץ מֵחֵרֵשׁ שׁוֹטֶה וְקָטָן--שֶׁנֶּאֱמָר "וְאָסַף אִישׁ טָהוֹר" (במדבר יט,ט), מִכְּלָל שְׁאֵינָהּ צְרִיכָה כּוֹהֵן, וּכְאִלּוּ נֶאֱמָר אָדָם טָהוֹר, בֵּין אִישׁ בֵּין אִשָּׁה.</P>

<P><B>ד,טו</B>  וּמְנַיִן שֶׁהַמְּלָאכָה פּוֹסֶלֶת בָּהּ:  שֶׁנֶּאֱמָר "וְשָׁחַט אֹתָהּ לְפָנָיו" (במדבר יט,ג)--מִפִּי הַשְּׁמוּעָה לָמְדוּ שֶׁלֹּא בָא הַכָּתוּב אֵלָא לְלַמַּד שְׁאִם נִתְעַסַּק בְּדָבָר אַחֵר בְּשָׁעַת שְׁחִיטָתָהּ, פְּסָלָהּ.  וְנֶאֱמָר "וְשָׂרַף אֶת-הַפָּרָה, לְעֵינָיו" (במדבר יט,ה), שֶׁיִּהְיוּ עֵינָיו בָּהּ--לְלַמַּד שֶׁהַמְּלָאכָה פּוֹסֶלֶת בָּהּ, מִשָּׁעַת שְׁחִיטָתָהּ עַד שֶׁתֵּעָשֶׂה אֵפֶר; וְכָל הָעוֹסֵק בִּשְׂרֵפָתָהּ, וְעָשָׂה מְלָאכָה אַחֶרֶת--פְּסָלָהּ, עַד שֶׁתֵּעָשֶׂה אֵפֶר.</P>

<P><B>ד,טז</B>  [יח] שָׁחַט אֶת הַפָּרָה, וְנִשְׁחֲטָה בְּהֵמָה אַחֶרֶת עִמָּהּ, אוֹ נִתְחַתְּכָה דַּלַּעַת עִמָּהּ--כְּשֵׁרָה:  שֶׁהֲרֵי לֹא נִתְכַּוַּן לַמְּלָאכָה--אַף עַל פִּי שֶׁהַבְּהֵמָה שֶׁנִּשְׁחֲטָה עִמָּהּ כְּשֵׁרָה לַאֲכִילָה, שְׁאֵין שְׁחִיטַת הַחֻלִּין צְרִיכָה כַּוָּנָה; אֲבָל אִם נִתְכַּוַּן לַחְתֹּךְ הַדַּלַּעַת, וְנִתְחַתְּכָה בְּשָׁעַת שְׁחִיטָה--פְּסוּלָה, שֶׁהֲרֵי עָשָׂה עִמָּהּ מְלָאכָה.
<BR> </P>

<H2>הִלְכּוֹת פָּרָה אֲדֻמָּה פֵּרֶק ה</H2>

<P><B>ה,א</B>  כָּל הָעוֹסְקִין בַּפָּרָה מִתְּחִלָּה וְעַד סוֹף, מְטַמְּאִין בְּגָדִים כָּל זְמָן עֲשִׂיָּתָן--שֶׁנֶּאֱמָר בַּשּׁוֹחֵט וּמַשְׁלִיךְ עֵץ אֶרֶז "וְכִבֶּס בְּגָדָיו . . . וְרָחַץ בְּשָׂרוֹ" (במדבר יט,ז), וְנֶאֱמָר בַּשּׂוֹרֵף "וְהַשֹּׂרֵף אֹתָהּ--יְכַבֵּס בְּגָדָיו" (במדבר יט,ח), וְנֶאֱמָר "וְכִבֶּס הָאֹסֵף אֶת-אֵפֶר הַפָּרָה" (במדבר יט,י):  מְלַמֵּד שֶׁכָּל הָעוֹסְקִין בָּהּ מִתְּחִלָּה וְעַד סוֹף--מְטַמְּאִין בְּגָדִים וּטְעוּנִין טְבִילָה וְהַעְרֵב שֶׁמֶשׁ, דִּין תּוֹרָה; אֲבָל הַמְּשַׁמֵּר אוֹתָהּ בְּשָׁעַת עֲשִׂיָּתָהּ, מְטַמֵּא בְּגָדִים מִדִּבְרֵיהֶם--גְּזֵרָה, שֶׁמֶּא יָזִיז בָּהּ אֵבֶר.</P>

<P><B>ה,ב</B>  כָּל מָקוֹם שֶׁנֶּאֱמָר בַּתּוֹרָה בַּטֻּמְאוֹת "יְכַבֵּס בְּגָדָיו" (ויקרא יא,כה; עוד עשר פעמים בספר ויקרא; במדבר יט,ח; במדבר יט,כא), לֹא בָא לְלַמְּדֵנוּ שֶׁהַבְּגָדִים שֶׁעָלָיו בִּלְבָד הֶן הַטְּמֵאִים.  אֵלָא לְלַמַּד שֶׁכָּל בֶּגֶד אוֹ כְּלִי שֶׁיִּגַּע בּוֹ הַטָּמֵא הַזֶּה, בְּשָׁעַת חִבּוּרוֹ בִּמְטַמְּאָיו--הֲרֵי הֶן טְמֵאִים; אֲבָל אַחַר שֶׁיִּפְרֹשׁ מִמְּטַמְּאָיו, אֵינוּ מְטַמֵּא בְּגָדִים.</P>

<P><B>ה,ג</B>  כֵּיצַד:  הַנּוֹשֵׂא אֶת הַנְּבֵלָה--אֶחָד בֶּגֶד שֶׁעָלָיו, אוֹ כְּלִי שֶׁיִּגַּע בּוֹ, כָּל זְמָן שְׁהוּא נוֹשֵׂא אוֹתָהּ--הֲרֵי הֶן טְמֵאִים, וַהֲרֵי הֶן רִאשׁוֹן לַטֻּמְאָה; וְכֵן זֶה הַנּוֹשֵׂא, הֲרֵי הוּא רִאשׁוֹן.  פֵּרַשׁ מִמְּטַמְּאָיו, וְהִשְׁלִיךְ אֶת הַנְּבֵלָה--הֲרֵי הוּא רִאשׁוֹן, כְּמוֹת שֶׁהָיָה; וְאִם יִגַּע בִּכְלִי אוֹ בֶּגֶד, אֵינוּ מְטַמֵּא אוֹתוֹ--שְׁאֵין וֶלֶד טֻמְאָה מְטַמֵּא כֵּלִים, כְּמוֹ שֶׁבֵּאַרְנוּ בִּתְחִלַּת הַסֵּפֶר.  וְכֵן כָּל כַּיּוֹצֶא בַּנְּבֵלָה.</P>

<P><B>ה,ד</B>  וְכֵן כָּל הָעוֹסְקִין בַּפָּרָה--אִם נָגַע בְּבֶגֶד אוֹ בִּכְלִי בְּשָׁעַת שְׁחִיטָה, אוֹ בְּשָׁעַת שְׂרֵפָה--הֲרֵי הֶן טְמֵאִים; אֲבָל אַחַר שֶׁיִּפְרֹשׁ מִמַּעֲשֶׂיהָ--אַף עַל פִּי שֶׁעֲדַיִן לֹא טָבַל--אִם נָגַע בִּכְלִי, אֵינוּ מְטַמְּאוֹ:  מִפְּנֵי שְׁהוּא וֶלֶד טֻמְאָה.  וְהַפָּרָה עַצְמָהּ אֵינָהּ מְטַמְּאָה, לֹא אָדָם וְלֹא כֵּלִים שֶׁנָּגְעוּ בָּהּ; אֵלָא הַמִּתְעַסֵּק בָּהּ בִּלְבָד--הוּא הַטָּמֵא וְטָעוּן טְבִילָה, וּמְטַמֵּא בְּגָדִים כָּל זְמָן שֶׁעוֹסֵק בָּהּ.</P>

<P><B>ה,ה</B>  [ג] בַּמֶּה דְּבָרִים אֲמוּרִים, בִּזְמָן שֶׁנִּשְׂרֶפֶת כְּמִצְוָתָהּ.  אֲבָל אִם נִפְסְלָה, הַמִּתְעַסֵּק בָּהּ טָהוֹר:  אֵרַע פְּסוּל בִּשְׁחִיטָתָהּ, אֵינָהּ מְטַמְּאָה בְּגָדִים.  אֵרַע בְּהַזָּיָתָהּ פְּסוּל--כָּל הָעוֹסֵק בָּהּ לִפְנֵי פְּסוּלָהּ, מְטַמֵּא בְּגָדִים; לְאַחַר פְּסוּלָהּ, אֵינוּ מְטַמֵּא בְּגָדִים.  [ד] הִשְׁלִים לִכְנֹס אֶת אֶפְרָהּ--הַמִּתְעַסֵּק בָּהּ אַחַר כֵּן בְּחִלּוּק הָאֵפֶר אוֹ בְּהַצְנָעָתוֹ, וְכֵן הַנּוֹגֵעַ בּוֹ--טָהוֹר.</P>

<P><B>ה,ו</B>  וְלֹא הַפָּרָה בִּלְבָד, אֵלָא כָּל הַחַטָּאוֹת הַנִּשְׂרָפוֹת מִן הַפָּרִים וּמִן הַשְּׂעִירִים--הַשּׂוֹרֵף אוֹתָם מְטַמֵּא בְּגָדִים בְּשָׁעַת שְׂרֵפָתָן, עַד שֶׁיֵּעָשׂוּ אֵפֶר:  שֶׁהֲרֵי הוּא אוֹמֵר בְּפָר וְשָׂעִיר שֶׁלְּיוֹם הַכִּפּוּרִים, "וְהַשֹּׂרֵף אֹתָם--יְכַבֵּס בְּגָדָיו" (ויקרא טז,כח)--מִפִּי הַשְּׁמוּעָה לָמְדוּ שֶׁזֶּה בִּנְיַן אָב לְכָל הַנִּשְׂרָפִין, שֶׁיִּהְיוּ מְטַמְּאִין בְּגָדִים עַד שֶׁיֵּעָשׂוּ אֵפֶר.</P>

<P><B>ה,ז</B>  בַּמֶּה דְּבָרִים אֲמוּרִים, בְּשֶׁלֹּא אֵרַע בָּהֶן פְּסוּל, וְנִשְׂרְפוּ כְּמִצְוָתָן בְּבֵית הַדֶּשֶׁן; אֲבָל אִם נִפְסְלוּ בָּעֲזָרָה--נִשְׂרָפִין שָׁם כִּפְסוּלֵי הַמֻּקְדָּשִׁין, וְשׂוֹרְפָן טָהוֹר.  וְכֵן הַמִּתְעַסֵּק בָּהֶן מִשֶּׁיֵּעָשׂוּ אֵפֶר, אֵינוּ מְטַמֵּא בְּגָדִים.  וְאֵיזֶה הוּא שׂוֹרֵף:  זֶה הַמְּסַיֵּעַ בַּשְּׂרֵפָה--כְּגוֹן הַמְּהַפֵּךְ בַּבָּשָׂר, וְהַמַּשְׁלִיךְ עֵצִים, וְהַמַּהַפֵּךְ בָּאֵשׁ, וְהַחוֹתֶה גֶּחָלִים כְּדֵי שֶׁתִּבְעַר הָאֵשׁ, וְכַיּוֹצֶא בְּזֶה; אֲבָל הַמַּצִּית אֶת הָאוּר לְשָׂרְפָן, וְהַמְּסַדֵּר אֶת הַמַּעֲרָכָה--טָהוֹר.</P>

<P><B>ה,ח</B>  וְכֵן לָמְדוּ מִפִּי הַשְּׁמוּעָה שֶׁהַנּוֹשֵׂא פָּרִים וּשְׂעִירִים הַנִּשְׂרָפִין, לְהוֹצִיאָן לְבֵית הַדֶּשֶׁן לְשָׂרְפָן--טָמֵא וּמְטַמֵּא בְּגָדִים דִּין תּוֹרָה, כָּל זְמָן שְׁהוּא עוֹסֵק בְּהוֹלָכָתָן; וְטָעוּן טְבִילָה וְהַעְרֵב שֶׁמֶשׁ:  כְּמוֹ הַמְּשַׁלֵּחַ אֶת הַשָּׂעִיר לַעֲזָאזֵל, שְׁהוּא מְטַמֵּא כָּל בֶּגֶד, וְכָל כְּלִי שֶׁיִּגַּע בּוֹ כְּכֵלִים שֶׁעָלָיו, כָּל זְמָן שֶׁמִּתְעַסֵּק בְּשִׁלּוּחוֹ--שֶׁנֶּאֱמָר "וְהַמְשַׁלֵּחַ אֶת-הַשָּׂעִיר, לַעֲזָאזֵל--יְכַבֵּס בְּגָדָיו" (ויקרא טז,כו).</P>

<P><B>ה,ט</B>  [ה] מֵאֵימָתַי מְטַמְּאִין בְּגָדִים, הַנּוֹשְׂאִין פָּרִים וּשְׂעִירִים הַנִּשְׂרָפִין--מִשֶּׁיֵּצְאוּ בָּהֶן חוּץ לְחוֹמַת הָעֲזָרָה.  נְשָׂאוּם בְּמוֹטוֹת, וְיָצְאוּ מִקְצַת הַנּוֹשְׂאִין חוּץ לְחוֹמַת הָעֲזָרָה, וְהָאַחֲרוֹנִים לֹא יָצְאוּ--אֵלּוּ שֶׁיָּצְאוּ, מְטַמְּאִין בְּגָדִים; וְאֵלּוּ שֶׁעֲדַיִן לֹא יָצְאוּ, אֵינָן מְטַמְּאִין בְּגָדִים עַד שֶׁיֵּצְאוּ.</P>

<P><B>ה,י</B>  יָצְאוּ וְחָזְרוּ לָעֲזָרָה--הַנּוֹשֵׂא אוֹתָן בָּעֲזָרָה, טָהוֹר עַד שֶׁיֵּצֵא בָּהֶן.  הָיָה עוֹמֵד חוּץ לָעֲזָרָה, וּמוֹשֵׁךְ אוֹתָם מִשָּׁם מֵאַחַר שֶׁחָזְרוּ--הוֹאִיל וּכְבָר יָצְאוּ לָחוּץ, וַהֲרֵי זֶה הַמּוֹשֵׁךְ אוֹתָן בַּחוּץ--הֲרֵי הוּא סְפֵק טָמֵא.</P>

<P><B>ה,יא</B>  [ו] וּמֵאֵימָתַי מְטַמֵּא בְּגָדִים, הַמְּשַׁלֵּחַ אֶת הַשָּׂעִיר--מִשֶּׁיֵּצֵא חוּץ לְחוֹמַת יְרוּשָׁלַיִם, עַד שָׁעַת דְּחִיָּתוֹ לַעֲזָאזֵל.  אֲבָל אַחַר שֶׁדָּחָהוּ--אִם נָגַע בְּכֵלִים וּבְגָדִים, טְהוֹרִים.</P>

<P><B>ה,יב</B>  [ז] הַנּוֹגֵעַ בְּפָרִים וּשְׂעִירִים הַנִּשְׂרָפִין עַצְמָן, אַפִלּוּ אַחַר שֶׁיָּצְאוּ--בֵּין אָדָם בֵּין כֵּלִים, בֵּין אֹכָלִין בֵּין מַשְׁקִין--הַכֹּל טָהוֹר; וְכֵן אִם נָגְעוּ בְּשָׂעִיר הַמִּשְׁתַּלֵּחַ עַצְמוֹ, בִּזְמָן הוֹלָכָתוֹ--טְהוֹרִים:  שְׁאֵין אֵלּוּ מְטַמְּאִין אֵלָא לַמִּתְעַסֵּק בָּהֶן בִּלְבָד, שֶׁנֶּאֱמָר "וְהַשֹּׂרֵף אֹתָם--יְכַבֵּס בְּגָדָיו" (ויקרא טז,כח); אֲבָל הַנּוֹגֵעַ, טָהוֹר.
<BR> </P>

<H2>הִלְכּוֹת פָּרָה אֲדֻמָּה פֵּרֶק ו</H2>

<P><B>ו,א</B>  הַמַּיִם שֶׁנּוֹתְנִין עָלָיו אֵפֶר הַפָּרָה--אֵין מְמַלְּאִין אוֹתוֹ אֵלָא בִּכְלִי, וּמִן הַמַּעְיָנוֹת הַנּוֹבְעוֹת אוֹ הַנְּהָרוֹת הַמּוֹשְׁכִין מֵהֶן:  שֶׁנֶּאֱמָר "וְנָתַן עָלָיו מַיִם חַיִּים, אֶל-כֶּלִי" (במדבר יט,יז).  וּנְתִינַת אֵפֶר הַפָּרָה עַל הַמַּיִם שֶׁנִּתְמַלְּאוּ, הוּא הַנִּקְרָא קִדּוּשׁ; וְהַמַּיִם הָאֵלּוּ שֶׁנִּתַּן עֲלֵיהֶן הָאֵפֶר, הֶן הַנִּקְרָאִין מֵי חַטָּאת, וּמַיִם מְקֻדָּשִׁין, וְהֶן שֶׁקָּרָא הַכָּתוּב "מֵי נִדָּה" (במדבר יט,ט; במדבר יט,יג; במדבר יט,כ; במדבר לא,כג).</P>

<P><B>ו,ב</B>  הַכֹּל כְּשֵׁרִין לְמַלֹּאות אֶת הַמַּיִם, חוּץ מֵחֵרֵשׁ שׁוֹטֶה וְקָטָן; וְהַכֹּל כְּשֵׁרִין לְקַדַּשׁ, חוּץ מֵחֵרֵשׁ שׁוֹטֶה וְקָטָן.  וְאֵין מְמַלְּאִין וְאֵין מְקַדְּשִׁין אֵלָא בִּכְלִי, וְאֵין מַזִּין אֵלָא מִכְּלִי.  וְהַמִּלּוּי וְהַקִּדּוּשׁ כְּשֵׁרִין בַּלַּיְלָה, אֲבָל אֵין מַזִּין וְאֵין טוֹבְלִין אֵלָא בַּיּוֹם; וְכָל הַיּוֹם כָּשֵׁר לְהַזָּיָה וְלִטְבִילָה.</P>

<P><B>ו,ג</B>  בְּכָל הַכֵּלִים, מְמַלְּאִין וּמַזִּין וּמְקַדְּשִׁין--אַפִלּוּ בִּכְלֵי גְּלָלִים, וּכְלֵי אֲבָנִים, וּכְלֵי אֲדָמָה, וּבִסְפִינָה; וְאֶחָד כְּלֵי חֶרֶס, וְאֶחָד כָּל הַכֵּלִים.  אֲבָל אֵין מְמַלְּאִין וְלֹא מְקַדְּשִׁין וְלֹא מַזִּין בְּדָפְנוֹת הַכֵּלִים, וְלֹא בְּשׁוּלֵי הַמְּחָץ, וְלֹא בִּמְגוּפַת הֶחָבִית, וְלֹא בְּחָפְנָיו, וְלֹא בְּבֵיצַת הַתֻּרְנְגֹלֶת, וְלֹא בְּשֹׁקֶת שֶׁבַּסֶּלַע; אֲבָל בֵּיצַת הַיּוֹצְרִין כְּשֵׁרָה, מִפְּנֵי שְׁהִיא כְּלִי אֲדָמָה.</P>

<P><B>ו,ד</B>  שׁוּלֵי כְּלֵי עֵץ, וּכְלֵי זְכוֹכִית, וּכְלֵי עֶצֶם--אֵין מְקַדְּשִׁין בָּהֶן, עַד שֶׁיָּשׁוּף אוֹתָן וִיתַקַּן אוֹתָן וְיַעֲשֶׂה אוֹתָן כֵּלִים בִּפְנֵי עַצְמָן; וְכֵן מְגוּפָה שֶׁהִתְקִינָהּ לִהְיוֹת כְּלִי, מְקַדְּשִׁין בָּהּ.  וּבֵיצַת הַנַּעֲמִית, כְּשֵׁרָה לְקַדַּשׁ בָּהּ; וְאֵין צָרִיךְ לוֹמַר שְׁהִיא כְּשֵׁרָה לְמַלֹּאות בָּהּ, וּלְהַזּוֹת מִמֶּנָּה.</P>

<P><B>ו,ה</B>  כְּלִי שֶׁחִבְּרוֹ בָּאָרֶץ אוֹ בַּסֶּלַע, אַפִלּוּ חִבְּרוֹ בְּסִיד--מְקַדְּשִׁין בּוֹ, וּמַזִּין מִמֶּנּוּ.  עָשָׂה עֲטָרָה שֶׁלְּטִיט סָבִיב לַכְּלִי, וְהַמַּיִם שֶׁבַּכְּלִי צָפִין עַד שֶׁהָלְכוּ לָעֲטָרָה--אִם נִטֶּלֶת הָעֲטָרָה עִם הַכְּלִי--הֲרֵי הַמַּיִם שֶׁבְּתוֹכָהּ כְּשֵׁרִים, שֶׁהֲרֵי הֶן בִּכְלִי אֲדָמָה; וְאִם לָאו--הֲרֵי הֶן כְּמִי שֶׁהִקִּיף עֲטָרָה שֶׁלְּטִיט בַּסֶּלַע אוֹ עַל הָאָרֶץ, וּמִלָּא אוֹתָהּ מַיִם, שְׁהֶן פְּסוּלִין, מִפְּנֵי שְׁאֵינָן בִּכְלִי.</P>

<P><B>ו,ו</B>  כְּלִי חֶרֶס שֶׁנִּקַּב בְּכוֹנֵס מַשְׁקֶה, אֵין מְקַדְּשִׁין בּוֹ; אֲבָל אִם נִקַּב בְּמוֹצִיא מַשְׁקֶה, מְקַדְּשִׁין בּוֹ.  [ז] כְּלִי שֶׁנִּקַּב מִלְּמַטָּה, וּסְתָמוֹ בִּסְמַרְטוּטִין--פָּסוּל:  שֶׁהַמַּיִם שֶׁבּוֹ אֵינָן עַל עִגּוּל הַכְּלִי, אֵלָא עַל הַפְּקָק.  הָיָה נָקוּב מִן הַצַּד, וּפְקָקוֹ--הֲרֵי זֶה כָּשֵׁר לְמַלֹּאות וּלְקַדַּשׁ וּלְהַזּוֹת מִמֶּנּוּ.</P>

<P><B>ו,ז</B>  [ח] הַזּוֹלֵף מַיִם מִן הַמַּעְיָן בְּיָדָיו וּבְרַגְלָיו וּבַחֲרָסִים, וְנָתַן לְתוֹךְ הֶחָבִית--פְּסוּלִין, מִפְּנֵי שֶׁלֹּא נִתְמַלְּאוּ בִּכְלִי.  נָתַן אֶת הֶחָבִית בַּמַּיִם, וְדָחַק אֶת הַמַּיִם בְּיָדָיו אוֹ בְּרַגְלָיו אוֹ בְּעַלֵּי יְרָקוֹת כְּדֵי שֶׁיַּעֲבְרוּ לֶחָבִית--הֲרֵי אֵלּוּ פְּסוּלִין.  וְכֵן אִם שִׁקָּעָן בַּמַּיִם, כְּדֵי שֶׁיִּגְבְּרוּ הַמַּיִם וְיַעֲלוּ וְיִשָּׁפְכוּ לֶחָבִית--פְּסוּלִין.  וְאִם עָשָׂה כֵּן בְּעַלֵּי קָנִים וְעַלֵּי אֱגוֹז, הֲרֵי הַמַּיִם כְּשֵׁרִין.  זֶה הַכְּלָל:  דָּבָר שְׁהוּא מְקַבֵּל טֻמְאָה--אִם סִיַּע בּוֹ הַמַּיִם כְּדֵי שֶׁיִּתְמַלֵּא הַכְּלִי, הַמַּיִם פְּסוּלִין; וְאִם סִיַּע בְּדָבָר שְׁאֵינוּ מְקַבֵּל טֻמְאָה, כְּשֵׁרִין.</P>

<P><B>ו,ח</B>  [ט] הַמַּפְנֶה אֶת הַמַּעְיָן לְתוֹךְ הַגַּת אוֹ לְתוֹךְ הַגֶּבֶא, וְחָזַר וּמִלָּא בִּכְלִי מֵאוֹתוֹ הַגֶּבֶא אוֹ הַגַּת--פְּסוּלִין:  שֶׁהֲרֵי צָרִיךְ שֶׁתִּהְיֶה לְקִיחַת הַמַּיִם מִן הַמַּעְיָן בִּכְלִי, בַּתְּחִלָּה.</P>

<P><B>ו,ט</B>  [י] הַיָּם הַגָּדוֹל כְּמִקְוָה, וְאֵינוּ כְּמַעְיָן; לְפִיכָּךְ אֵין מְמַלְּאִין מִמֶּנּוּ לְקִדּוּשׁ.  וְכָל הַנְּהָרוֹת, פְּסוּלִין לְקַדַּשׁ מֵהֶן מֵי חַטָּאת.  וּשְׁאָר הַיָּמִים כְּמַעְיָן.  [יא] וְהַמַּיִם הַנִּגְרָרִין מִשְּׁאָר הַיָּמִים, וְהֶן הַנִּקְרָאִין זוֹחֲלִין--פְּסוּלִין; וְהַזּוֹחֲלִין מִן הַמַּעְיָן--הֲרֵי הֶם כְּמַעְיָן, וּכְשֵׁרִין.</P>

<P><B>ו,י</B>  [יב] מַיִם הַמֻּכִּין וְהַמְּכַזְּבִין, פְּסוּלִין.  וְאֵלּוּ הֶן הַמֻּכִּין, הַמְּלוּחִין אוֹ הַפּוֹשְׁרִין.  וְהַמְּכַזְּבִין--הֶן הַמַּעְיָנוֹת שֶׁפְּעָמִים מְקִירִין, וּפְעָמִים חֲרֵבִין וִיבֵשִׁין; אַפִלּוּ הָיוּ חֲרֵבִין פָּעַם לְשֶׁבַע שָׁנִים, פְּסוּלִין.  אֲבָל אִם הָיוּ חֲרֵבִין בִּשְׁנֵי בַּצֹּרֶת, אוֹ לְשָׁנִים רַבּוֹת יָתֵר מִשֶּׁבַע, אוֹ שֶׁהָיוּ מֵימֵיהֶן פְּעָמִים מְרֻבִּין וּפְעָמִים מוּעָטִין וְאֵינָן חֲרֵבִין--הֲרֵי אֵלּוּ כְּשֵׁרִין.  וּמַעְיָן שֶׁיָּצָא כַּתְּחִלָּה--כָּשֵׁר, וְאֵינוּ צָרִיךְ לִבְדֹּק שֶׁמֶּא יְכַזַּב.</P>

<P><B>ו,יא</B>  [יג] מֵי בִּצִּים, וּמֵי הַיַּרְדֵּן, וּמֵי הַיַּרְמוּךְ--פְּסוּלִין, מִפְּנֵי שְׁהֶן מֵי תַּעֲרֹבֶת.  וְאֵלּוּ הֶן מֵי הַתַּעֲרֹבֶת--מַיִם הַכְּשֵׁרִים לְקִדּוּשׁ שֶׁנִּתְעָרְבוּ בְּמַיִם פְּסוּלִין, אֵין מְמַלְּאִין מִתַּעֲרֹבֶת שְׁנֵיהֶם; אֲבָל מַיִם כְּשֵׁרִים כְּגוֹן מֵימֵי שְׁתֵּי מַעְיָנוֹת שֶׁנִּתְעָרְבוּ, וְנִמְשְׁכוּ--מְמַלְּאִין מֵהֶן.</P>

<P><B>ו,יב</B>  [יד] הַמַּיִם שֶׁנִּשְׁתַּנּוּ, שִׁנּוּיִין מֵחֲמַת עַצְמָן--כְּשֵׁרִין.  [טו] בְּאֵר שֶׁנָּפַל לְתוֹכָהּ חַרְסִית אוֹ אֲדָמָה, וְנַעֲשׂוּ מֵימֶיהָ עֲכוּרִין--מְמַלֵּא מִמֶּנָּה, וְאֵינוּ צָרִיךְ לְהַמְתִּין; נָפַל לְתוֹכָהּ שֶׁטֶף שֶׁלְּמֵימֵי גְּשָׁמִים, יַמְתִּין עַד שֶׁתִּצַּל.</P>

<P><B>ו,יג</B>  [טז] אַמַּת הַמַּיִם הַבָּאָה מֵרָחוֹק--הוֹאִיל וּתְחִלָּתָהּ מִן הַמַּעְיָן, כְּשֵׁרָה לְמַלֹּאות מִמֶּנָּה:  וּבִלְבָד שֶׁיִּשְׁמְרֶנָּה שֶׁלֹּא יַפְסִיקֶנָּה אָדָם, וְנִמְצָא מְמַלֵּא מִן הַמַּיִם שֶׁפָּסְקוּ תְּחִלָּתָן מִן הַמַּעְיָן--שְׁהֶן פְּסוּלִין.
<BR> </P>

<H2>הִלְכּוֹת פָּרָה אֲדֻמָּה פֵּרֶק ז</H2>

<P><B>ז,א</B>  הַמְּלָאכָה--פּוֹסֶלֶת בַּמַּיִם קֹדֶם שֶׁיִּתְקַדְּשׁוּ, וְאֵינָהּ פּוֹסֶלֶת בַּהַזָּיָה; וּדְבָרִים אֵלּוּ, דִּבְרֵי קַבָּלָה הֶן.  כֵּיצַד:  הַמְּמַלֵּא מַיִם לְקִדּוּשׁ, וְנִתְעַסַּק בִּמְלָאכָה אַחֶרֶת בְּשָׁעַת הַמִּלּוּי, אוֹ בְּשָׁעַת הוֹלָכַת הַמַּיִם שֶׁמִּלָּא, אוֹ בְּעֵת שֶׁמְּעַרֶּה אוֹתָן מִכְּלִי לִכְלִי--פְּסָלָן:  לְעוֹלָם הַמְּלָאכָה פּוֹסֶלֶת בַּמַּיִם, עַד שֶׁיַּטִּיל לָהֶן אֶת הָאֵפֶר.</P>

<P><B>ז,ב</B>  הִטִּיל אֶת הָאֵפֶר, וְנִתְקַדְּשׁוּ וְנַעֲשׂוּ מֵי נִדָּה--אֵין הַמְּלָאכָה פּוֹסֶלֶת בָּהֶן.  אֵלָא מוֹלִיךְ הַמַּיִם הַמְּקֻדָּשִׁין, אוֹ מְעַרֶּה אוֹתָן מִכְּלִי לִכְלִי, וְהוּא עוֹסֵק בִּמְלָאכָה אַחֶרֶת, וְאֵין בְּכָּךְ כְּלוּם; וְכֵן מַזֶּה מֵהֶן בְּיָדוֹ אַחַת, וְהוּא עוֹשֶׂה מְלָאכָה בְּיָדוֹ הָאַחֶרֶת.</P>

<P><B>ז,ג</B>  [ב] הַשָּׂכָר--פּוֹסֵל בַּקִּדּוּשׁ וּבַהַזָּיָה, וְאֵינוּ פּוֹסֵל בַּמִּלּוּי.  כֵּיצַד:  הַנּוֹטֵל שְׂכָרוֹ לְקַדַּשׁ מֵי חַטָּאת, אוֹ לְהַזּוֹת מֵהֶן--הֲרֵי אוֹתָן הַמַּיִם כְּמֵי הַמְּעָרָה, וְהָאֵפֶר כְּאֵפֶר מֻקְלֶה:  שְׁאֵינוּ כְּלוּם.  אֲבָל נוֹטֵל הוּא שָׂכָר לְמַלֹּאות הַמַּיִם, אוֹ לְהוֹלִיכָן.  וּמְקַדְּשִׁין אוֹתָן, בְּחִנָּם; וּמַזֶּה מֵהֶן הַמַּזֶּה, בְּחִנָּם.</P>

<P><B>ז,ד</B>  הָיָה הַמְּקַדֵּשׁ אוֹ הַמַּזֶּה זָקֵן שְׁאֵינוּ יָכוֹל לְהַלַּךְ עַל רַגְלָיו, וּבָא הַטָּמֵא וּבִקַּשׁ מִמֶּנּוּ לַהֲלֹךְ עִמּוֹ לְמָקוֹם רָחוֹק לְקַדַּשׁ אוֹ לְהַזּוֹת--הֲרֵי זֶה מַרְכִּיבוֹ עַל הַחֲמוֹר, וְנוֹתֵן לוֹ שְׂכָרוֹ כְּפוֹעֵל בָּטֵל שֶׁבָּטֵל מֵאוֹתָהּ מְלָאכָה שֶׁבִּטְּלוֹ מִמֶּנָּה.</P>

<P><B>ז,ה</B>  וְכֵן אִם הָיָה כּוֹהֵן, וְהָיָה מִטַּמֵּא בְּטֻמְאָה הַמּוֹנַעַת אוֹתוֹ מִלֶּאֱכֹל תְּרוּמָתוֹ בְּעֵת שֶׁיֵּלֵךְ עִמּוֹ לְהַזּוֹת אוֹ לְקַדַּשׁ--הֲרֵי זֶה מַאֲכִילוֹ וּמַשְׁקֵהוּ וְסָכוֹ; וְאִם בִּטְּלוֹ מִמְּלָאכָה--נוֹתֵן לוֹ שְׂכְרוֹ, כְּפוֹעֵל בָּטֵל שֶׁלְּאוֹתָהּ מְלָאכָה:  שֶׁכָּל אֵלּוּ הַדְּבָרִים, אֵינָן שָׂכָר שֶׁנִּשְׂתַּכַּר בַּקִּדּוּשׁ אוֹ בַּהַזָּיָה--שֶׁהֲרֵי לֹא הִרְוִיחַ כְּלוּם, וְלֹא נָטַל אֵלָא כְּנֶגֶד מַה שֶׁהִפְסִיד.</P>

<P><B>ז,ו</B>  [ג] הַמְּמַלֵּא בְּאַחַת יָדוֹ, וְעוֹשֶׂה מְלָאכָה בְּיָדוֹ הָאַחֶרֶת, אוֹ הַמְּמַלֵּא לוֹ וּלְאַחֵר, אוֹ שֶׁמִּלָּא לִשְׁנַיִם כְּאַחַת--שְׁנֵיהֶן פְּסוּלִין:  שֶׁהַמִּלּוּי מְלָאכָה, וְנִמְצָא כָּל מִלּוּי מִשְּׁנֵיהֶן, כְּאִלּוּ עָשָׂה עִמּוֹ מְלָאכָה אַחֶרֶת; וּכְבָר הוֹדַעְנוּ שֶׁהַמְּלָאכָה פּוֹסֶלֶת בַּמִּלּוּי, בֵּין שֶׁמִּלָּא לְעַצְמוֹ בֵּין שֶׁמִּלָּא לַאֲחֵרִים.</P>

<P><B>ז,ז</B>  [ד] הַמְּמַלֵּא לַאֲחֵרִים, אַפִלּוּ מִלָּא אֶלֶף חָבִיּוֹת זוֹ אַחַר זוֹ לְאֶלֶף בְּנֵי אָדָם--כֻּלָּן כְּשֵׁרִין; וְכָל אֶחָד מֵהֶן נוֹטֵל הַמַּיִם שֶׁלּוֹ, וּמְקַדְּשָׁן.  מִלָּא לְעַצְמוֹ חָבִית אַחַר חָבִית--אִם נִתְכַּוַּן לְקַבַּץ כָּל הֶחָבִיּוֹת לִכְלִי אֶחָד, וּלְהַשְׁלִיךְ עֲלֵיהֶן אֶת הָאֵפֶר, וּמְקַדְּשָׁן כֻּלָּן קִדּוּשׁ אֶחָד--כֻּלָּן כְּשֵׁרִין, שֶׁהַכֹּל מִלּוּי אֶחָד הוּא.</P>

<P><B>ז,ח</B>  אֲבָל אִם נִתְכַּוַּן לְקַדַּשׁ כָּל חָבִית וְחָבִית בִּפְנֵי עַצְמָהּ--כֻּלָּן פְּסוּלִין, חוּץ מִן הָאַחֲרוֹנָה:  שֶׁהָרִאשׁוֹנָה נִפְסֶלֶת בַּמְּלָאכָה שֶׁעָשָׂה קֹדֶם שֶׁיְּקַדַּשׁ, וְהוּא מִלּוּי הַשְּׁנִיָּה; וְכֵן הַשְּׁנִיָּה נִפְסֶלֶת בְּמִלּוּי הַשְּׁלִישִׁית, וְאֵין כָּשֵׁר אֵלָא אַחֲרוֹנָה.</P>

<P><B>ז,ט</B>  [ה] חֲמִשָּׁה שֶׁמִּלְּאוּ חָמֵשׁ חָבִיּוֹת לְקַדְּשָׁן חֲמִשָּׁה קִדּוּשִׁין, שֶׁיַּשְׁלִיךְ הָאֵפֶר עַל כָּל אַחַת וְאַחַת בִּפְנֵי עַצְמָהּ, וְנִמְלְכוּ לְעָרְבָן וּלְקַדְּשָׁן כֻּלָּן קִדּוּשׁ אֶחָד, אוֹ שֶׁמִּלְּאוּם לְקַדְּשָׁן קִדּוּשׁ אֶחָד, וְנִמְלְכוּ לְקַדְּשָׁן חֲמִשָּׁה קִדּוּשִׁין--כֻּלָּן כְּשֵׁרִין:  שֶׁהֲרֵי לֹא נִתְעַסַּק הַמְּמַלֵּא, בְּמִלּוּי אַחֵר.</P>

<P><B>ז,י</B>  אֲבָל הַיָּחִיד שֶׁמִּלָּא חָמֵשׁ חָבִיּוֹת, לְקַדְּשָׁן חֲמִשָּׁה קִדּוּשִׁין--אַף עַל פִּי שֶׁחָזַר וְנִמְלַךְ לְקַדְּשָׁן קִדּוּשׁ אֶחָד, אֵין כָּשֵׁר אֵלָא אַחֲרוֹן; מִלְּאָן לְקַדְּשָׁן קִדּוּשׁ אֶחָד, וְנִמְלַךְ לְקַדְּשָׁן חֲמִשָּׁה קִדּוּשִׁין--אֵין כָּשֵׁר אֵלָא זוֹ שֶׁקִּדַּשׁ בַּתְּחִלָּה.</P>

<P><B>ז,יא</B>  וְכֵן אִם אָמַר לְאַחֵר, קַדַּשׁ לָךְ אֶת אֵלּוּ--אֵין כָּשֵׁר אֵלָא זוֹ שֶׁנִּתְקַדְּשָׁה מֵהֶן בַּתְּחִלָּה.  אֲבָל אִם אָמַר לוֹ, קַדַּשׁ לִי אֶת אֵלּוּ--הֲרֵי כֻּלָּן כְּשֵׁרִין:  שֶׁהֲרֵי לְקִדּוּשׁ אֶחָד מִלְּאָן; וְאַף עַל פִּי שֶׁנִּמְלַךְ לְקַדְּשָׁן חֲמִשָּׁה קִדּוּשִׁין--הֲרֵי לֹא קִדַּשׁ הוּא, אֵלָא אַחֵר קִדַּשׁ לוֹ.</P>

<P><B>ז,יב</B>  [ו] הָרוֹצֶה לְמַלֹּאות מַיִם לְקַדְּשָׁן, וּמַיִם אֲחֵרִים לִצְרָכָיו--מְמַלֵּא אֶת שֶׁלִּצְרָכָיו תְּחִלָּה, וְקוֹשְׁרָן וְטוֹעֲנָן לַאֲחוֹרָיו; וְאַחַר כָּךְ מְמַלֵּא אֶת שֶׁלַּחַטָּאת, כְּדֵי שֶׁלֹּא יִתְעַסַּק בִּמְלָאכָה אַחַר הַמִּלּוּי, וְנוֹתְנָם לְפָנָיו, וְהוֹלֵךְ.</P>

<P><B>ז,יג</B>  [ז] שְׁנַיִם שֶׁהָיוּ מְמַלְּאִין כָּל אֶחָד וְאֶחָד לְעַצְמוֹ, וְהִגְבִּיהוּ זֶה עַל זֶה, וְנָטַל זֶה לְזֶה קוֹץ מִיָּדוֹ אוֹ מִגּוּפוֹ בְּשָׁעַת מִלּוּי--אִם מִלְּאוּ שְׁנֵיהֶם לְקִדּוּשׁ אֶחָד, הַמַּיִם כְּשֵׁרִים; וְאִם מִלְּאוּ לְקַדַּשׁ כָּל אֶחָד לְעַצְמוֹ--זֶה שֶׁהִגְבִּיהַּ אוֹ הוֹצִיא אֶת הַקּוֹץ, פָּסַל מֵימָיו.</P>

<P><B>ז,יד</B>  [ח] הַשּׁוֹאֵל חֶבֶל לְמַלֹּאות בּוֹ, וּמִלָּא, וְנָטַל הַחֶבֶל בְּיָדוֹ וּמֵימָיו עַל כְּתֵפוֹ, וּפָגַע בַּבְּעָלִים בְּדַרְכּוֹ, וְנָתַן לָהֶן אֶת הַחֶבֶל כִּשְׁהוּא מְהַלֵּךְ--כְּשֵׁרִין; וְאִם יָצָא מִן הַדֶּרֶךְ, כְּדֵי לְהוֹלִיךְ הַחֶבֶל לַבְּעָלִים--פָּסַל אֶת הַמַּיִם.</P>

<P><B>ז,טו</B>  [ט] מִי שֶׁהָיָה מְמַלֵּא, וּמַשְׁלִיךְ הַחֶבֶל שֶׁמִּלָּא בּוֹ עַל הָאָרֶץ, וְאַחַר שֶׁמִּלָּא חָזַר וְקִבַּץ הַחֶבֶל עַל יָדוֹ--פָּסַל הַמַּיִם; וְאִם הָיָה דּוֹלֶה וּמְקַבֵּץ לְתוֹךְ יָדוֹ, דּוֹלֶה וּמְקַבֵּץ--הַמַּיִם כְּשֵׁרִים.</P>

<P><B>ז,טז</B>  [י] הַמְּמַלֵּא וְנָתַן לֶחָבִית עַד שֶׁיְּמַלֵּא אוֹתָהּ מַיִם, וְהִצְנִיעַ אֶת הֶחָבִית שֶׁלֹּא תִשָּׁבֵר בְּשָׁעָה שֶׁהָיָה מְמַלֵּא, אוֹ שֶׁכְּפָיָהּ עַל פִּיהָ עַל מְנַת לְנַגְּבָהּ וּלְמַלֹּאות בָּהּ--כָּשֵׁר, שֶׁזֶּה מִצֹּרֶךְ הַמִּלּוּי הוּא.  אֲבָל אִם הִצְנִיעָהּ אוֹ נִגְּבָהּ, כְּדֵי לְהוֹלִיךְ בָּהּ אֶת הַקִּדּוּשׁ--פָּסוּל, שֶׁהֲרֵי עָשָׂה מְלָאכָה שְׁאֵינָהּ לְצֹרֶךְ הַמִּלּוּי.</P>

<P><B>ז,יז</B>  וְכֵן הַמְּמַלֵּא וְנָתַן לַשֹּׁקֶת, וּפִנָּה חֲרָסִים מִן הַשֹּׁקֶת בְּשָׁעַת מִלּוּי--אִם בִּשְׁבִיל שֶׁתַּחְזִיק מַיִם רַבִּים--כְּשֵׁרִים, שֶׁהֲרֵי זֶה צֹרֶךְ הַמִּלּוּי.  וְאִם בִּשְׁבִיל שֶׁלֹּא יִהְיוּ הֶחֲרָסִים מְעַכְּבִין אוֹתוֹ, בְּשָׁעָה שְׁהוּא זוֹלֵף אֶת הַמַּיִם שֶׁמִּלָּא בַּשֹּׁקֶת--הֲרֵי אֵלּוּ פְּסוּלִין.</P>

<P><B>ז,יח</B>  [יא] הַמְּמַלֵּא דְּלִי לִשְׁתּוֹת, וְנִמְלַךְ וְחִשַּׁב עָלָיו לְמֵי חַטָּאת--אִם עַד שֶׁלֹּא הִגִּיעַ הַדְּלִי לַמַּיִם חִשַּׁב--מְעַרֶּה, וְאֵינוּ צָרִיךְ לְנַגַּב; וְאִם מִשֶּׁהִגִּיעַ הַדְּלִי לַמַּיִם חִשַּׁב--מְעַרֶּה, וְצָרִיךְ לְנַגַּב וְאַחַר כָּךְ יְמַלֵּא בּוֹ לַחַטָּאת.  שִׁלְשַׁל הַדְּלִי, וְנִפְסַק הַחֶבֶל מִיָּדוֹ--אִם עַד שֶׁלֹּא הִגִּיעַ לַמַּיִם חִשַּׁב עָלָיו--מְעַרֶּה, וְאֵינוּ צָרִיךְ לְנַגַּב.  עוֹדֵהוּ בְּתוֹךְ הַמַּיִם, וְחִשַּׁב עָלָיו לְמֵי חַטָּאת--מְעַרֶּה, וְאֵינוּ צָרִיךְ לְנַגַּב.</P>

<P><B>ז,יט</B>  מַיִם שֶׁמִּלְּאָן לְמֵי חַטָּאת, וְאַחַר שֶׁנִּתְמַלְּאוּ חִשַּׁב עֲלֵיהֶן לִשְׁתּוֹתָן--כְּשֶׁיָּטֶּה אֶת הַכְּלִי לִשְׁתּוֹת--פָּסַל הַמַּיִם, אַף עַל פִּי שֶׁלֹּא שָׁתָה מֵהֶן כְּלוּם.
<BR> </P>

<H2>הִלְכּוֹת פָּרָה אֲדֻמָּה פֵּרֶק ח</H2>

<P><B>ח,א</B>  מִי שֶׁהָיוּ מֵימָיו עַל כְּתֵפוֹ, וְעָמַד וְהוֹרָה הוֹרָיָה לַאֲחֵרִים, אוֹ שֶׁדָּן דִּין, אוֹ שֶׁחָלְצָה בְּפָנָיו, אוֹ מֵאֲנָה, אוֹ שֶׁהֶרְאָה לַאֲחֵרִים אֶת הַדֶּרֶךְ, אוֹ שֶׁהָרַג נָחָשׁ אוֹ עַקְרָב, אוֹ נָטַל אֹכָלִין מִן הַשּׁוּק לְהַצְנִיעָן--הֲרֵי הַמַּיִם פְּסוּלִין:  שֶׁהֲרֵי נִתְעַסַּק בְּדָבָר אַחֵר, קֹדֶם שֶׁיִּתֵּן הָאֵפֶר עַל הַמַּיִם.</P>

<P><B>ח,ב</B>  אֲבָל אִם נָטַל הָאֹכָלִין לְאָכְלָן וַאֲכָלָן כִּשְׁהוּא מְהַלֵּךְ, אוֹ שֶׁהָרַג נָחָשׁ אוֹ עַקְרָב הַמְּעַכְּבִין אוֹתוֹ--הֲרֵי הַמַּיִם כְּשֵׁרִין, שֶׁזֶּה מִצֹּרֶךְ הוֹלָכַת הַמַּיִם.  זֶה הַכְּלָל:  דָּבָר שְׁהוּא מִשּׁוֹם מְלָאכָה שֶׁעָשָׂהוּ קֹדֶם מַתַּן הָאֵפֶר--בֵּין עָמַד בֵּין שֶׁלֹּא עָמַד, פָּסַל.  וְדָבָר שְׁאֵינוּ מִשּׁוֹם מְלָאכָה--אִם עָמַד, פָּסַל; וְאִם לֹא עָמַד, כְּשֵׁרִין.</P>

<P><B>ח,ג</B>  הָיָה מְהַלֵּךְ בַּמַּיִם, וּפָרַץ בְּשָׁעַת הִלּוּכוֹ מְקוֹם שֶׁיֵּלֵךְ בּוֹ--אַף עַל פִּי שֶׁפָּרַץ עַל מְנַת לִגְדֹּר, כְּשֵׁרִין; וְאִם גָּדַר קֹדֶם שֶׁיִּתֵּן הָאֵפֶר, פְּסוּלִין.  וְכֵן אִם קָצַץ פֵּרוֹת לֶאֱכֹל--אַף עַל פִּי שֶׁכַּוָּנָתוֹ לְהַקְצוֹת אֶת הַשְּׁאָר, כְּשֵׁרִין; וְאִם הִקצָה קֹדֶם מַתַּן הָאֵפֶר, פָּסַל.</P>

<P><B>ח,ד</B>  [ב] הָיָה אוֹכֵל בְּשָׁעַת הוֹלָכַת הַמַּיִם, וְהוֹתִיר, וְזָרַק מַה שֶׁהוֹתִיר לְתַחַת הַתְּאֵנָה אוֹ לְתַחַת הַמֻּקְצֶה--אִם נִתְכַּוַּן שֶׁלֹּא יֹאבְדוּ הַפֵּרוֹת--הֲרֵי הַמַּיִם פְּסוּלִין, שֶׁהֲרֵי עָשָׂה מְלָאכָה.  וְאִם זְרָקָן לְפִי שְׁאֵין לוֹ צֹרֶךְ בָּהֶן, הֲרֵי הַמַּיִם כְּשֵׁרִין.</P>

<P><B>ח,ה</B>  הַמְּמַלֵּא מַיִם לְקַדְּשָׁן, וּמְסָרָן לְאַחֵר לְשָׁמְרָן, וְעָשׂוּ הַבְּעָלִים מְלָאכָה--לֹא נִפְסְלוּ הַמַּיִם, שֶׁהֲרֵי מְסָרָן לַשּׁוֹמֵר.  וְאִם עָשָׂה הַשּׁוֹמֵר מְלָאכָה--פְּסָלָן, שֶׁהֲרֵי הֶן בִּרְשׁוּתוֹ וְהוּא נִכְנַס תַּחַת הַבְּעָלִים.  הָיוּ שְׁנַיִם שׁוֹמְרִין אֶת הַמַּיִם, וְעָשָׂה אֶחָד מֵהֶן מְלָאכָה--הַמַּיִם כְּשֵׁרִין, שֶׁהֲרֵי הַשֵּׁנִי מְשַׁמֵּר; חָזַר הָרִאשׁוֹן לִשְׁמֹר, וְעָמַד הַשֵּׁנִי וְעָשָׂה מְלָאכָה--הַמַּיִם כְּשֵׁרִין:  עַד שֶׁיַּעֲשׂוּ כָּל הַשּׁוֹמְרִין מְלָאכָה כְּאַחַת.</P>

<P><B>ח,ו</B>  [ג] הַמְּקַדֵּשׁ בְּאַחַת יָדוֹ, וְעָשָׂה מְלָאכָה בַּשְּׁנִיָּה--אִם לְעַצְמוֹ קִדַּשׁ, פָּסַל:  שֶׁהֲרֵי עָשָׂה מְלָאכָה, קֹדֶם מַתַּן אֵפֶר בַּמַּיִם.  וְאִם לַחֲבֵרוֹ קִדַּשׁ, הַמַּיִם כְּשֵׁרִין:  שְׁאֵין זֶה פּוֹסֵל מֵימָיו שֶׁלַּחֲבֵרוֹ בַּמְּלָאכָה שֶׁעָשָׂה, שְׁאֵין הַמְּלָאכָה פּוֹסֶלֶת בַּקִּדּוּשׁ אֵלָא בַּמַּיִם--וְהוּא, שֶׁיִּהְיֶה הָעוֹשֶׂה הַבְּעָלִים אוֹ הַשּׁוֹמֵר.</P>

<P><B>ח,ז</B>  [ד] הַמְּקַדֵּשׁ לְעַצְמוֹ וּלְאַחֵר כְּאַחַת--שֶׁלּוֹ פָּסוּל, שֶׁהֲרֵי נִפְסְלוּ הַמַּיִם שֶׁלְּעַצְמוֹ בָּעֲסָק שֶׁנִּתְעַסַּק בְּקִדּוּשׁ חֲבֵרוֹ; אֲבָל אִם קִדַּשׁ לִשְׁנַיִם כְּאַחַת--שְׁנֵיהֶן כְּשֵׁרִין, שְׁאֵין מְלַאכְתּוֹ פּוֹסֶלֶת מֵי אֲחֵרִים.</P>

<P><B>ח,ח</B>  [ה] הַמְּמַלֵּא לְעַצְמוֹ בִּשְׁתֵּי יָדָיו כְּאַחַת--בְּקִדּוּשׁ אֶחָד, פָּסוּל; בִּשְׁנֵי קִדּוּשִׁין, כָּשֵׁר.  קִדַּשׁ לְעַצְמוֹ בִּשְׁתֵּי יָדָיו כְּאַחַת--בְּקִדּוּשׁ אֶחָד, כָּשֵׁר; בִּשְׁנֵי קִדּוּשִׁין, פְּסוּלִין.  מִלָּא וְקִדַּשׁ בִּשְׁתֵּי יָדָיו כְּאַחַת--לְעַצְמוֹ, שְׁנֵיהֶן פְּסוּלִין.</P>

<P><B>ח,ט</B>  מִלָּא לְאַחֵר בִּשְׁתֵּי יָדָיו כְּאַחַת--בְּקִדּוּשׁ אֶחָד, כָּשֵׁר; בִּשְׁנֵי קִדּוּשִׁין, פָּסוּל.  קִדַּשׁ לְאַחֵר בִּשְׁתֵּי יָדָיו כְּאַחַת--בֵּין בְּקִדּוּשׁ אֶחָד בֵּין בִּשְׁנֵי קִדּוּשִׁין, שְׁנֵיהֶן כְּשֵׁרִין; מִלָּא וְקִדַּשׁ בִּשְׁתֵּי יָדָיו כְּאַחַת לְאַחֵר--הַמִּלּוּי פָּסוּל, וְהַקִּדּוּשׁ כָּשֵׁר.</P>

<P><B>ח,י</B>  זֶה הַכְּלָל:  כָּל מִלּוּי שֶׁעָשָׂה עִמּוֹ מְלָאכָה--בֵּין שֶׁמִּלָּא לְעַצְמוֹ בֵּין שֶׁמִּלָּא לְאַחֵר, פָּסוּל.  וְכָל מַיִם שֶׁנִּתְמַלְּאוּ כְּהִלְכָּתָן, וְעָשָׂה מְלָאכָה קֹדֶם שֶׁיִּתֵּן אֶת הָאֵפֶר--אִם הָיוּ הַמַּיִם שֶׁלּוֹ, הֲרֵי הֶן פְּסוּלִין; וְאִם הָיוּ שֶׁלְּאַחֵר, כְּשֵׁרִין.  וְכָל דָּבָר שֶׁבְּיָדוֹ, וְעָשָׂה מְלָאכָה--בֵּין שֶׁיֵּשׁ שָׁם שׁוֹמֵר שְׁאֵינוּ עוֹשֶׂה מְלָאכָה, בֵּין שְׁאֵין שָׁם שׁוֹמֵר--פָּסַל.  וְדָבָר שְׁאֵינוּ בְּיָדוֹ, וְעָשָׂה מְלָאכָה--אִם יֵשׁ שָׁם שׁוֹמֵר, לֹא פָסַל; וְאִם אֵין שָׁם שׁוֹמֵר, פָּסַל.</P>

<P><B>ח,יא</B>  [ו] הָאוֹמֵר לַחֲבֵרוֹ, קַדַּשׁ לִי וַאֲקַדַּשׁ לָךְ, וְקִדְּשׁוּ זֶה לְזֶה--הָרִאשׁוֹן כָּשֵׁר; וְהַשֵּׁנִי פָּסוּל, שֶׁהֲרֵי קִדַּשׁ בְּשָׂכָר.  אָמַר לוֹ, מַלֵּא לִי וַאֲמַלֵּא לָךְ, וּמִלְּאוּ זֶה לְזֶה--הָרִאשׁוֹן פָּסוּל, הוֹאִיל וְכַוָּנָתוֹ שֶׁיְּמַלֵּא לוֹ חֲבֵרוֹ חֵלֶף מִלּוּי זֶה:  הֲרֵי זֶה כִּמְמַלֵּא לוֹ וּלְאַחֵר, שְׁהֶן פְּסוּלִין.  וְהַשֵּׁנִי כָּשֵׁר, שֶׁהַמִּלּוּי בְּשָׂכָר מֻתָּר, וַהֲרֵי לֹא עָשָׂה מְלָאכָה אַחַר שֶׁמִּלָּא, וְאֵין בְּכַוָּנָתוֹ מִלּוּי אַחֵר.</P>

<P><B>ח,יב</B>  [ז] הָאוֹמֵר לַחֲבֵרוֹ, קַדַּשׁ לִי וַאֲמַלֵּא לָךְ--שְׁנֵיהֶן כְּשֵׁרִין:  שֶׁהַמְּלָאכָה אֵינָהּ פּוֹסֶלֶת הַקִּדּוּשׁ, וְהַמִּלּוּי בְּשָׂכָר מֻתָּר.  מַלֵּא לִי וַאֲקַדַּשׁ לָךְ--שְׁנֵיהֶן פְּסוּלִין:  זֶה שֶׁמִּלָּא בַּתְּחִלָּה פָּסוּל--שֶׁהֲרֵי הוּא כִּמְמַלֵּא וּמְקַדֵּשׁ כְּאַחַת, וּפָסַל הַמַּיִם בַּמְּלָאכָה; וְזֶה שֶׁקִּדַּשׁ בָּאַחֲרוֹנָה פָּסוּל--שֶׁהֲרֵי קִדַּשׁ בְּשָׂכָר, וּכְאִלּוּ הִחְזִיר חוֹב שֶׁעָלָיו.</P>

<P><B>ח,יג</B>  [ח] הַהוֹלֵךְ לְקַדַּשׁ--הֲרֵי זֶה נוֹטֵל אֶת הַמַּפְתֵּחַ, וּפוֹתֵחַ לְהוֹצִיא הָאֵפֶר; וְנוֹטֵל קֻרְדֹּם, אִם צָרַךְ לַחְפֹּר בּוֹ אֵפֶר הַפָּרָה; וְנוֹטֵל סֻלָּם וּמוֹלִיךְ מִמָּקוֹם לְמָקוֹם לְהָבִיא הָאֵפֶר, וְכָשֵׁר.  וְאִם מִשֶּׁנָּטַל אֶת הָאֵפֶר לְקַדַּשׁ בּוֹ, כִּסָּה הַכְּלִי שֶׁיִּהְיֶה בּוֹ הָאֵפֶר, אוֹ שֶׁהֵגִיף אֶת הַדֶּלֶת, אוֹ שֶׁזָּקַף אֶת הַכְּלִי בָּאָרֶץ, קֹדֶם שֶׁיַּשְׁלִיךְ הָאֵפֶר לַמַּיִם--פָּסַל הַמַּיִם; אֲבָל הָאֵפֶר כָּשֵׁר, לְקַדַּשׁ בּוֹ מַיִם אֲחֵרִים.</P>

<P><B>ח,יד</B>  זָקַף אֶת הַכְּלִי שֶׁיֵּשׁ בּוֹ הָאֵפֶר בְּיָדוֹ, כְּדֵי שֶׁלֹּא יִתְפַּזַּר--כְּשֵׁרִין, מִפְּנֵי שְׁאֵי אִפְשָׁר:  שֶׁהֲרֵי אִם הִנִּיחוֹ בָּאָרֶץ, פָּסַל; וְאִם כִּסָּהוּ, פָּסַל.  נָטַל אֶת הָאֵפֶר, וְרָאָה שְׁהוּא מְרֻבֶּה, וְהִחְזִיר מִמֶּנּוּ--כְּשֵׁרִים; נָתַן אֶת הָאֵפֶר עַל הַמַּיִם, וְרָאָה שְׁהוּא מְרֻבֶּה, וְנָטַל מִמֶּנּוּ לְקַדַּשׁ מַיִם אֲחֵרִים--כָּשֵׁר.  קִרְסַם עַלֵּי זַיִת לַחְתּוֹת בָּהֶן הָאֵפֶר--אִם בִּשְׁבִיל שֶׁלֹּא יַחְזִיק אֵפֶר הַרְבֵּה, פָּסַל; וְאִם בִּשְׁבִיל שֶׁיִּכָּנֵס הָאֵפֶר בַּכְּלִי, כָּשֵׁר.
<BR> </P>

<H2>הִלְכּוֹת פָּרָה אֲדֻמָּה פֵּרֶק ט</H2>

<P><B>ט,א</B>  כֵּיצַד מְקַדְּשִׁין אֶת הַמַּיִם בְּאֵפֶר הַפָּרָה:  נוֹתֵן אֶת הַמַּיִם שֶׁנִּתְמַלְּאוּ לְשֵׁם מֵי חַטָּאת בִּכְלִי, וְנוֹתֵן אֵפֶר עַל פְּנֵי הַמַּיִם כְּדֵי שֶׁיֵּרָאֶה עַל פְּנֵי הַמַּיִם, אַף עַל פִּי שְׁהִיא חָבִית גְּדוֹלָה מְלֵאָה מַיִם; וּמְעָרֵב הַכֹּל.  וְאִם נָתַן הָאֵפֶר תְּחִלָּה, וְאַחַר כָּךְ נָתַן עָלָיו הַמַּיִם--פָּסַל.  וּמַה הוּא זֶה שֶׁנֶּאֱמָר בַּתּוֹרָה "וְנָתַן עָלָיו מַיִם חַיִּים" (במדבר יט,יז), כְּדֵי לְעָרַב אֶת הָאֵפֶר בַּמַּיִם.</P>

<P><B>ט,ב</B>  הַמְּקַדֵּשׁ צָרִיךְ שֶׁיִּתְכַּוַּן, וְיִתֵּן הָאֵפֶר בְּיָדוֹ עַל הַמַּיִם:  שֶׁנֶּאֱמָר "וְלָקְחוּ, לַטָּמֵא" (במדבר יט,יז)--עַד שֶׁיִּהְיֶה מִתְכַּוֵּן לְקִדּוּשׁ, וּלְמִלּוּי, וּלְהַזָּיָה.  אֲבָל אִם נָפַל הָאֵפֶר מִן הַכְּלִי שֶׁיֵּשׁ בּוֹ הָאֵפֶר לְתוֹךְ הַמַּיִם, אוֹ שֶׁנָּטַל הָאֵפֶר בְּיָדוֹ וּדְחָפוֹ חֲבֵרוֹ אוֹ הָרוּחַ וְנָפַל הָאֵפֶר מִיָּדוֹ עַל הַמַּיִם, אוֹ שֶׁנָּפַל הָאֵפֶר מִיָּדוֹ עַל צַד הַכְּלִי אוֹ עַל יָדוֹ וְאַחַר כָּךְ נָפַל לַמַּיִם--הֲרֵי זֶה פָּסוּל.</P>

<P><B>ט,ג</B>  קִדַּשׁ פָּחוּת מִכְּדֵי הַזָּיָה בִּכְלִי זֶה, וּפָחוּת מִכְּדֵי הַזָּיָה בִּכְלִי אַחֵר--לֹא נִתְקַדְּשׁוּ.  הָיָה הָאֵפֶר צָף עַל פְּנֵי הַמַּיִם, וְכָנַס מִמֶּנּוּ מִלְמַעְלָה, וְקִדַּשׁ בּוֹ מַיִם אֲחֵרִים--הֲרֵי אֵלּוּ מְקֻדָּשִׁין.  וְכָל שֶׁנָּגַע בַּמַּיִם, אֵין מְקַדְּשִׁין בּוֹ פַּעַם שְׁנִיָּה; וְאַף עַל פִּי שֶׁנִּגְּבוּ, וְאַפִלּוּ נָשְׁבָה הָרוּחַ וְנָתְנָה אֶת הָאֵפֶר עַל גַּבֵּי הַמַּיִם--אֵינוּ מְנַגְּבוֹ וּמְקַדֵּשׁ בּוֹ.</P>

<P><B>ט,ד</B>  כְּלִי קָטָן שֶׁהָיָה בְּתוֹךְ כְּלִי גָּדוֹל, וְהֶן מְלֵאִין מַיִם, וְהַמַּיִם מְעֹרָבִין--כֵּיוָן שֶׁנָּתַן הָאֵפֶר בַּמַּיִם שֶׁבַּכְּלִי הַגָּדוֹל, נִתְקַדְּשׁוּ כָּל הַמַּיִם שֶׁבְּתוֹךְ הַכְּלִי הַקָּטָן:  וְאַף עַל פִּי שֶׁהָיָה פִּיו צָר בְּיוֹתֵר, וְלֹא נִכְנַס לוֹ אֵפֶר--שֶׁהֲרֵי הַמַּיִם כֻּלָּן מְעֹרָבִין.</P>

<P><B>ט,ה</B>  הָיָה סְפוֹג בְּתוֹךְ הַמַּיִם בְּעֵת שֶׁנָּתַן הָאֵפֶר--הֲרֵי הַמַּיִם שֶׁבַּסְּפוֹג פְּסוּלִין, מִפְּנֵי שְׁאֵינָן בִּכְלִי.  כֵּיצַד יַעֲשֶׂה--זוֹלֵף אֶת כָּל הַמַּיִם עַד שְׁהוּא מַגִּיעַ לַסְּפוֹג, וְלֹא יִגַּע בַּסְּפוֹג.  וְאִם נָגַע בַּסְּפוֹג--אַף עַל פִּי שֶׁהַמַּיִם צָפִין עַל גַּבָּיו כָּל שְׁהֶן--פְּסוּלִין, מִפְּנֵי שֶׁהַמַּיִם שֶׁבַּסְּפוֹג יוֹצְאִין וּמִתְעָרְבִין בַּמַּיִם הַכְּשֵׁרִין.  נָפַל סְפוֹג לְתוֹךְ הַמַּיִם הַמְּקֻדָּשִׁין--נוֹטְלוֹ וְסוֹחֲטוֹ חוּץ לַכְּלִי, וְהַמַּיִם שֶׁבַּכְּלִי כְּשֵׁרִין.</P>

<P><B>ט,ו</B>  שְׁתֵּי שְׁקָתוֹת שֶׁבְּאֶבֶן אַחַת, שֶׁנָּתַן אֶת הָאֵפֶר לְתוֹךְ אַחַת מֵהֶן--אֵין הַמַּיִם שֶׁבַּשְּׁנִיָּה מְקֻדָּשִׁין; וְאִם הָיוּ נְקוּבוֹת זוֹ לְזוֹ כִּשְׁפוֹפֶרֶת הַנּוֹד, אוֹ שֶׁהָיוּ הַמַּיִם צָפִין עַל גַּבֵּיהֶן אַפִלּוּ כִּקְלִפַּת הַשּׁוּם, וְנָתַן אֵפֶר לְאַחַת מֵהֶן--הֲרֵי הַמַּיִם שֶׁבַּשְּׁנִיָּה מְקֻדָּשִׁין.</P>

<P><B>ט,ז</B>  שְׁתֵּי אֲבָנִים שֶׁהִקִּיפָן זוֹ לְזוֹ, וְעָשָׂה אוֹתָן שֹׁקֶת, וְכֵן שְׁתֵּי עֲרֵבוֹת, וְכֵן שֹׁקֶת שֶׁנֶּחְלְקָה, וְנָתַן אֵפֶר בְּחֵלֶק אֶחָד מֵהֶן--הַמַּיִם שֶׁבֵּינֵיהֶן אֵינָן מְקֻדָּשִׁין; וְאִם חִבְּרָן בְּסִיד אוֹ בִּגְבָסִים, וְהֶן יְכוּלוֹת לְהִנָּטֵל כְּאַחַת--הַמַּיִם שֶׁבֵּינֵיהֶן מְקֻדָּשִׁין.</P>

<P><B>ט,ח</B>  מַיִם מְקֻדָּשִׁין שֶׁנִּתְעָרַב בָּהֶן מַיִם אַחֵר כָּל שְׁהוּא, וְאַפִלּוּ מַיִם שֶׁנִּתְמַלְּאוּ לְקִדּוּשׁ--הֲרֵי אֵלּוּ פְּסוּלִין; וְכֵן אִם יָרַד לְתוֹכָן טַל, הֲרֵי אֵלּוּ פְּסוּלִין.  נָפַל לְתוֹכָן מַשְׁקִין וּמֵי פֵּרוֹת, יְעַרֶּה הַכֹּל; וְצָרִיךְ לְנַגַּב הַכְּלִי, וְאַחַר כָּךְ יִתֵּן לְתוֹכוֹ מַיִם מְקֻדָּשִׁין אֲחֵרִים.  נָפַל לְתוֹכוֹ דְּיוֹ, קָמוֹס, וְקַלְקַנְתּוֹס, וְכָל דָּבָר שְׁהוּא רוֹשֵׁם--יְעַרֶּה; וְאֵינוּ צָרִיךְ לְנַגַּב--שְׁאִם יִשָּׁאֵר שָׁם דָּבָר הָרוֹשֵׁם, הֲרֵי הוּא נִרְאֶה.</P>

<P><B>ט,ט</B>  הַמַּטְבִּיל כְּלִי לַחַטָּאת בְּמַיִם שְׁאֵינָן רְאוּיִין לְקַדַּשׁ--צָרִיךְ לְנַגַּב, וְאַחַר כָּךְ יְקַדַּשׁ בּוֹ; הִטְבִּילוֹ בְּמַיִם הָרְאוּיִין לְקַדַּשׁ, אֵינוּ צָרִיךְ לְנַגַּב.  וְאִם הִטְבִּילוֹ לֶאֱסֹף בּוֹ מַיִם מְקֻדָּשִׁין--בֵּין כָּךְ וּבֵין כָּךְ, צָרִיךְ לְנַגַּב.</P>

<P><B>ט,י</B>  קֵרוּיָה שֶׁהִטְבִּילוּהָ בְּמַיִם הָרְאוּיִין לְקַדַּשׁ, מְקַדְּשִׁין בָּהּ; אֲבָל אֵין אוֹסְפִין לְתוֹכָהּ מֵי חַטָּאת, מִפְּנֵי שֶׁהַמַּיִם שֶׁהֻטְבְּלָה בָּהֶן נִבְלָעִין בְּתוֹכָהּ, וְיוֹצְאִין וּמִתְעָרְבִין בְּמֵי חַטָּאת, וּפוֹסְלִין אוֹתָן.  נִטְמֵאת, וְהִטְבִּילוּהָ--אֵין מְקַדְּשִׁין בָּהּ:  שֶׁהַמַּשְׁקִין הַטְּמֵאִין הַנִּבְלָעִין בְּגוּפָהּ, יֵצְאוּ וְיִתְעָרְבוּ בַּמַּיִם שֶׁמְּקַדְּשִׁין אוֹתָן בְּתוֹכָהּ.</P>

<P><B>ט,יא</B>  מַיִם מְקֻדָּשִׁין שֶׁנָּפַל לְתוֹכָן שְׁקָצִים וּרְמָשִׂים וְנִתְבַּקְּעוּ, אוֹ שֶׁנִּשְׁתַּנּוּ מַרְאֵיהֶן--פְּסוּלִין:  אַפִלּוּ הָיוּ יְבֵשִׁים בְּיוֹתֵר, כְּגוֹן הַנְּמָלָה וְהַדִּירָה וְהַכִּנָּה שֶׁבַּתְּבוּאָה.  נָפַל לְתוֹכָן חִפּוּשִׁית--אַף עַל פִּי שֶׁלֹּא נִתְבַּקְּעָה וְלֹא נִשְׁתַּנּוּ מַרְאֵיהָ, הֲרֵי הַמַּיִם פְּסוּלִין:  מִפְּנֵי שְׁהִיא כִּשְׁפוֹפֶרֶת; וְהַמַּיִם נִכְנָסִין בְּתוֹכָהּ, וְיוֹצְאִין מִתּוֹכָהּ עִם הַלֵּחָה שֶׁבָּהּ.</P>

<P><B>ט,יב</B>  מַיִם מְקֻדָּשִׁין שֶׁשָּׁתָת מֵהֶן בְּהֵמָה אוֹ חַיָּה, פְּסוּלִין.  וְכֵן כָּל הָעוֹפוֹת, פְּסוּלִין:  חוּץ מִן הַיּוֹנָה--מִפְּנֵי שְׁהִיא מוֹצֶצֶת, וְאֵין רִיר יוֹצֶא מִפִּיהָ וּמִתְעָרֵב בַּמַּיִם.  וְכֵן כָּל הַשְּׁרָצִים שֶׁשָּׁתוּ, אֵינָן פּוֹסְלִין:  חוּץ מִן הַחֻלְדָּה--מִפְּנֵי שְׁהִיא מְלַקֶּקֶת בִּלְשׁוֹנָהּ, וְנִמְצֵאת הַלֵּחָה יוֹצְאָה מִפִּיהָ בַּמַּיִם.</P>

<P><B>ט,יג</B>  מֵי חַטָּאת שֶׁנִּשְׁתַּנּוּ מַרְאֵיהֶן מֵחֲמַת עַצְמָן, כְּשֵׁרִין; נִשְׁתַּנּוּ מֵחֲמַת עָשָׁן, פְּסוּלִין.  הִגְלִידוּ, וְחָזְרוּ וְנִמּוֹחוּ--כְּשֵׁרִין, אַפִלּוּ נִמּוֹחוּ בַּחַמָּה; אֲבָל אִם הִמְחָן בָּאוּר, פְּסוּלִין.</P>

<P><B>ט,יד</B>  אֵפֶר חַטָּאת שֶׁנִּשְׁתַּנּוּ מַרְאָיו מֵחֲמַת עַצְמוֹ, אוֹ מֵחֲמַת עָשָׁן--כָּשֵׁר; נִשְׁתַּנָּה מֵחֲמַת אָבָק, אוֹ שֶׁנָּפַל לְתוֹכוֹ סִיד אוֹ גְּבָסִים, אוֹ שֶׁנִּתְעָרַב בּוֹ אֵפֶר מֻקְלֶה, כָּל שְׁהוּא--הֲרֵי זֶה פָּסוּל.</P>

<P><B>ט,טו</B>  הַחוֹשֵׁב עַל מֵי חַטָּאת לִשְׁתּוֹתָן--לֹא פְסָלָן, עַד שֶׁיִּשְׁתֶּה מֵהֶן; וְאִם שָׁפַךְ מִן הַכְּלִי לְתוֹךְ גְּרוֹנוֹ, וְלֹא נָגְעָה שְׂפָתוֹ בַּמַּיִם שֶׁבַּכְּלִי--לֹא פָסַל.</P>

<P><B>ט,טז</B>  כְּלִי שֶׁיֵּשׁ בּוֹ מַיִם מְקֻדָּשִׁין שֶׁהִנִּיחוֹ מְגֻלֶּה, וּבָא וּמְצָאוֹ מְכֻסֶּה--הֲרֵי אֵלּוּ פְּסוּלִין:  שֶׁמֶּא אָדָם שְׁאֵינוּ טָהוֹר לַחַטָּאת נָגַע בָּהֶן, שֶׁהֲרֵי אָדָם כִּסָּהוּ בַּוַּדַּאי.  הִנִּיחוֹ מְכֻסֶּה, וּבָא וּמְצָאוֹ מְגֻלֶּה--אִם יְכוּלָה הַחֻלְדָּה לִשְׁתּוֹת מִמֶּנּוּ, אוֹ שֶׁיָּרַד לוֹ טַל בַּלַּיְלָה--פְּסוּלִין.  וְאִם לָאו--כְּשֵׁרִין, מִפְּנֵי שֶׁיֵּשׁ כָּאן שְׁנֵי סְפֵקוֹת:  סְפֵק אָדָם גִּלָּהוּ, אוֹ בְּהֵמָה וְחַיָּה אוֹ רֶמֶשׂ; וְאִם תִּמְצָא לוֹמַר אָדָם גִּלָּהוּ, שֶׁמֶּא הָיָה טָהוֹר לַחַטָּאת אוֹ אֵינוּ טָהוֹר.</P>

<P><B>ט,יז</B>  הַמּוֹסֵר מַיִם מְקֻדָּשִׁין, אוֹ מַיִם שֶׁנִּתְמַלְּאוּ לְקִדּוּשׁ, לְטָמֵא לְשָׁמְרָן--הֲרֵי אֵלּוּ פְּסוּלִין.  [יח] שְׁנַיִם שֶׁהָיוּ שׁוֹמְרִין אֶת הַמַּיִם, וְנִטְמָא אַחַד מֵהֶן--כְּשֵׁרִין, מִפְּנֵי שְׁהֶן בִּרְשׁוּתוֹ שֶׁלַּשֵּׁנִי; טָהַר וְחָזַר לִשְׁמֹר, וְנִטְמָא הַשֵּׁנִי--כְּשֵׁרִין, מִפְּנֵי שְׁהֶן בִּרְשׁוּתוֹ שֶׁלָּרִאשׁוֹן.  נִטְמְאוּ שְׁנֵיהֶן כְּאַחַת, הֲרֵי הַמַּיִם פְּסוּלִין.
<BR> </P>

<H2>הִלְכּוֹת פָּרָה אֲדֻמָּה פֵּרֶק י</H2>

<P><B>י,א</B>  הַמְּמַלֵּא מַיִם לְקִדּוּשׁ--אֵינוּ צָרִיךְ שֶׁיִּהְיֶה הוּא עַצְמוֹ הַמְּקַדֵּשׁ וְהַמַּזֶּה, אֵלָא מְקַדֵּשׁ אַחֵר וּמַזֶּה אַחֵר.  וְכֵן מְמַלֵּא אָדָם בִּכְלִי, וּמְעַרֶּה מִכְּלִי לִכְלִי, וּמְקַדֵּשׁ בִּכְלִי אַחֵר; וּמְעַרֶּה הַמַּיִם הַמְּקֻדָּשִׁין מִכְּלִי לִכְלִי, וּמַזֶּה מִכְּלִי אַחֵר.</P>

<P><B>י,ב</B>  מְמַלֵּא אָדָם מַיִם, וּמַנִּיחָן אֶצְלוֹ בְּלֹא קִדּוּשׁ כָּל זְמָן שֶׁיִּרְצֶה; וְאֵין בְּכָּךְ כְּלוּם.  וּמוֹלִיכָן מִמָּקוֹם לְמָקוֹם, וּמֵעִיר לְעִיר; וְנוֹתֵן עֲלֵיהֶן אֵפֶר וּמְקַדְּשָׁן, בְּכָל עֵת שֶׁיִּרְצֶה.  וְכֵן הַמַּיִם הַמְּקֻדָּשִׁין, מַנִּיחָן אָדָם אֶצְלוֹ יָמִים וְשָׁנִים, וּמַזֶּה מֵהֶן בְּכָל יוֹם שְׁהוּא צָרִיךְ, עַד שֶׁיִּתַּמּוּ; וּמוֹלִיכָן מִמָּקוֹם לְמָקוֹם, וּמֵעִיר לְעִיר.  וּמְשַׁמֵּר אָדָם אֵפֶר הַפָּרָה אֶצְלוֹ; וּמוֹלִיכוֹ מִמָּקוֹם לְמָקוֹם, וּמֵעִיר לְעִיר.</P>

<P><B>י,ג</B>  פַּעַם אַחַת, הוֹלִיכוּ כְּלִי שֶׁיֵּשׁ בּוֹ מֵי חַטָּאת בִּסְפִינָה בַּיַּרְדֵּן; וְנִמְצָא כַּזַּיִת מִן הַמֵּת בְּקַרְקַע הַסְּפִינָה, וְנִטְמְאוּ הַמַּיִם.  בְּאוֹתָהּ שָׁעָה גָּזְרוּ בֵּית דִּין הַגָּדוֹל, שְׁאֵין מַעְבִירִין מֵי חַטָּאת וְלֹא אֵפֶר חַטָּאת בְּנָהָר וּבִסְפִינָה; וְלֹא יְשִׁיטֵם עַל פְּנֵי הַמַּיִם, וְלֹא יַעֲמֹד בְּצַד הַנָּהָר מִכָּאן וְיִזְרְקֵם לַצַּד הַשֵּׁנִי.</P>

<P><B>י,ד</B>  אֲבָל עוֹבֵר הוּא אָדָם בַּמַּיִם עַד צַוָּארוֹ, וּבְיָדוֹ אֵפֶר פָּרָה אוֹ מַיִם מְקֻדָּשִׁין; וְכֵן אָדָם וְכֵלִים הָרֵיקָנִים שְׁהֶן טְהוֹרִין לַחַטָּאת, וּמַיִם שֶׁנִּתְמַלְּאוּ לַחַטָּאת וַעֲדַיִן לֹא נִתְקַדְּשׁוּ--מַעְבִירִין אוֹתָם בְּנָהָר וּבִסְפִינָה.  [ג] וְכֵן מַעְבִירִין מַיִם מְקֻדָּשִׁין בִּסְפִינָה בְּיָם הַגָּדוֹל, וְשָׁטִין בָּהֶן עַל פְּנֵי הַמַּיִם:  שֶׁלֹּא גָזְרוּ אֵלָא עַל הַמַּיִם הַמְּקֻדָּשִׁין וְעַל הָאֵפֶר, בְּנָהָר.</P>

<P><B>י,ה</B>  [ד] הַמּוֹלִיךְ מַיִם לְקַדְּשָׁן, וְאֵין צָרִיךְ לוֹמַר מַיִם שֶׁנִּתְקַדְּשׁוּ--לֹא יַפְשִׁיל הַכְּלִי לַאֲחוֹרָיו, אֵלָא לְפָנָיו:  שֶׁנֶּאֱמָר "לְמִשְׁמֶרֶת, לְמֵי נִדָּה" (במדבר יט,ט)--בִּזְמָן שְׁהֶן שְׁמוּרִין, הֶן מֵי נִדָּה; וְאִם לָאו, פְּסוּלִין.  הֲרֵי שֶׁמִּלָּא שְׁתֵּי חָבִיּוֹת--נוֹתֵן אַחַת לְפָנָיו, וְאַחַת לַאֲחוֹרָיו:  מִפְּנֵי שְׁאֵי אִפְשָׁר.</P>

<P><B>י,ו</B>  [ה] מֵי חַטָּאת שֶׁשְּׁקָלָן בְּמִשְׁקָל--אִם הִסִּיחַ דַּעְתּוֹ, פְּסוּלִין; וְאִם לֹא הִסִּיחַ דַּעְתּוֹ, כְּשֵׁרִין.  אֲבָל אִם שָׁקַל דְּבָרִים אֲחֵרִים בְּמֵי חַטָּאת--הוֹאִיל וַעֲשָׂיָן מִשְׁקֹלֶת, פְּסָלָן:  שְׁאֵין זוֹ מִשְׁמֶרֶת.</P>

<P><B>י,ז</B>  כָּל אֵלּוּ הַטְּהוֹרִין שֶׁמְּמַלְּאִין אוֹ שֶׁמְּקַדְּשִׁין אוֹ שֶׁמַּזִּין, וְכֵן כָּל הַכֵּלִים שֶׁמְּמַלְּאִין וּמְקַדְּשִׁין בָּהֶן וְשֶׁמַּזִּין מֵהֶן--אִם הָיוּ טְבוּלֵי יוֹם--אַף עַל פִּי שֶׁלֹּא הִעְרִיב שִׁמְשָׁן, הֲרֵי אֵלּוּ כְּשֵׁרִין:  שֶׁכָּל מַעֲשֵׂה הַפָּרָה וְהַמִּלּוּי וְהַקִּדּוּשׁ וְהַהַזָּיָה כָּשֵׁר בִּטְבוּלֵי יוֹם, כְּמוֹ שֶׁבֵּאַרְנוּ.  וּמִפְּנֵי הַצַּדּוּקִיִּין מְטַמְּאִין אֶת כָּל כְּלֵי שְׁטָף, וּמַטְבִּילִין אוֹתָן; וְאַחַר כָּךְ מִשְׁתַּמְּשִׁין בָּהֶן בְּמֵי חַטָּאת.</P>

<P><B>י,ח</B>  [ו] הַכֹּל כְּשֵׁרִין לְהַזּוֹת--חוּץ מֵאִשָּׁה, וְטֻמְטוֹם, וְאַנְדְּרֻגִּינוֹס, וְתִינוֹק שְׁאֵין בּוֹ דַּעַת; אֲבָל קָטָן שֶׁיֵּשׁ בּוֹ דַּעַת, כָּשֵׁר לְהַזּוֹת.  וְהֶעָרֵל כָּשֵׁר לְהַזּוֹת, שְׁאֵין הֶעָרֵל טָמֵא.</P>

<P><B>י,ט</B>  קָטָן שֶׁיֵּשׁ בּוֹ דַּעַת שֶׁהִזָּה, וְהָאִשָּׁה מְסַעַדַתּוּ, כְּגוֹן שֶׁאָחֲזָה לוֹ הַמַּיִם בְּיָדָהּ--הַזָּיָתוֹ כְּשֵׁרָה:  וּבִלְבָד שֶׁלֹּא תֶאֱחֹז בְּיָדוֹ, בְּשָׁעַת הַזָּיָה; וְאִם אָחֲזָה, הַזָּיָתוֹ פְּסוּלָה.</P>

<P><B>י,י</B>  [ז] הַמַּזֶּה צָרִיךְ לְהִתְכַּוַּן, וּלְהַזּוֹת עַל הַטָּמֵא לְטַהֲרוֹ; וְאִם הִזָּה שֶׁלֹּא בְּכַוָּנָה, הַזָּיָתוֹ פְּסוּלָה.  אֲבָל זֶה שֶׁמַּזִּין עָלָיו--אֵינוּ צָרִיךְ כַּוָּנָה, אֵלָא מַזִּין עַל הָאָדָם לְדַעְתּוֹ וְשֶׁלֹּא לְדַעְתּוֹ.  הַמִּתְכַּוֵּן לְהַזּוֹת לְפָנָיו, וְהִזָּה לְאַחֲרָיו, לְאַחֲרָיו, וְהִזָּה לְפָנָיו--הַזָּיָתוֹ פְּסוּלָה; נִתְכַּוַּן לְהַזּוֹת לְפָנָיו, וְהִזָּה עַל הַצְּדָדִין שֶׁלְּפָנָיו--הַזָּיָתוֹ כְּשֵׁרָה.</P>

<P><B>י,יא</B>  [ח] הַמַּזֶּה אֵינוּ צָרִיךְ טְבִילָה, לְכָל הַזָּיָה; אֵלָא טוֹבֵל אֶת הָאֵזוֹב, וּמַזֶּה הַזָּיָה אַחַר הַזָּיָה עַד שֶׁיִּגָּמְרוּ הַמַּיִם.  וּמַזֶּה הַזָּיָה אַחַת עַל כַּמָּה בְּנֵי אָדָם, אוֹ כַּמָּה כֵּלִים, כְּאֶחָד--אַפִלּוּ מֵאָה:  כָּל שֶׁנָּגַע בּוֹ מִן הַמַּיִם כָּל שְׁהוּא, טָהוֹר--וְהוּא שֶׁיִּתְכַּוַּן הַמַּזֶּה, לְהַזּוֹת עָלָיו.</P>

<P><B>י,יב</B>  טָבַל אֶת הָאֵזוֹב, וְנִתְכַּוַּן לְהַזּוֹת עַל דָּבָר שֶׁמְּקַבֵּל טֻמְאָה אוֹ עַל הָאָדָם, וְהִזָּה מֵאוֹתָהּ טְבִילָה עַל דָּבָר שְׁאֵינוּ מְקַבֵּל טֻמְאָה, אוֹ עַל הַבְּהֵמָה--אִם נִשְׁאַר מַיִם בָּאֵזוֹב, אֵינוּ צָרִיךְ לַחְזֹר וּלְהַטְבִּיל; אֵלָא מַזֶּה מִן הַשְּׁאָר עַל הָאָדָם, אוֹ עַל הַכֵּלִים הַטְּמֵאִים:  שֶׁהֲרֵי תְּחִלַּת טְבִילָתוֹ כְּשֵׁרָה הָיְתָה.</P>

<P><B>י,יג</B>  אֲבָל אִם טָבַל אֶת הָאֵזוֹב לְהַזּוֹת עַל דָּבָר שְׁאֵינוּ מְקַבֵּל טֻמְאָה, אוֹ עַל הַבְּהֵמָה, וְהִזָּה עַל הָאָדָם, אוֹ עַל הַכְּלִי הַטָּמֵא--הַזָּיָתוֹ פְּסוּלָה:  עַד שֶׁיַּחְזֹר וְיִטְבֹּל הָאֵזוֹב פַּעַם שְׁנִיָּה, וְיִתְכַּוַּן לְהַזּוֹת עַל הָאָדָם אוֹ עַל דָּבָר הַמְּקַבֵּל טֻמְאָה.</P>

<P><B>י,יד</B>  [ט] הִטְבִּיל אֶת הָאֵזוֹב, וְנִתְכַּוַּן לְהַזּוֹת עַל דָּבָר שְׁאֵינוּ מְקַבֵּל טֻמְאָה--הַמַּיִם הַמְּנַטְּפִין, כְּשֵׁרִין; לְפִיכָּךְ אִם נָטְפוּ בַּכְּלִי, וְחָזַר וְהִטְבִּיל בָּהֶן אֶת הָאֵזוֹב בְּכַוָּנָה לְהַזּוֹת עַל דָּבָר הַמְּקַבֵּל טֻמְאָה--הַזָּיָתוֹ כְּשֵׁרָה.</P>

<P><B>י,טו</B>  [י] מֵי חַטָּאת שֶׁנִּתְמַעֲטוּ--טוֹבֵל אַפִלּוּ רָאשֵׁי גִּבְעוֹלִין וּמַזֶּה, וּבִלְבָד שֶׁלֹּא יְסַפַּג.  צְלוֹחִית שֶׁפִּיהָ צָר--טוֹבֵל וּמַעֲלֶה כְּדַרְכּוֹ, וּמַזֶּה; וְאֵינוּ צָרִיךְ לְהִזָּהֵר שֶׁמֶּא יִגַּע בְּצִדֵּי הַכְּלִי, בְּפַעַם שְׁנִיָּה.
<BR> </P>

<H2>הִלְכּוֹת פָּרָה אֲדֻמָּה פֵּרֶק יא</H2>

<P><B>יא,א</B>  כֵּיצַד מְטַהֲרִין טְמֵא מֵת בְּמֵי נִדָּה:  לוֹקֵחַ אָדָם טָהוֹר שְׁלוֹשָׁה קְלָחִין שֶׁלְּאֵזוֹב, וְאוֹגְדָן אֲגֻדָּה אַחַת, וּבְכָל בַּד וּבַד גִּבְעוֹל אֶחָד.  וְטוֹבֵל רָאשֵׁי גִּבְעוֹלין בְּמֵי נִדָּה שֶׁבַּכְּלִי, וּמִתְכַּוֵּן וּמַזֶּה עַל הָאָדָם אוֹ עַל הַכֵּלִים, בְּיוֹם הַשְּׁלִישִׁי וּבְיוֹם הַשְּׁבִיעִי, אַחַר שֶׁתָּנֵץ הַחַמָּה; וְאִם הִזָּה מִשֶּׁעָלָה עַמּוּד הַשַּׁחַר, כָּשֵׁר.  וְאַחַר שֶׁיַּזֶּה עָלָיו בְּיוֹם הַשְּׁבִיעִי, טוֹבֵל בַּיּוֹם; וּמַעְרִיב שִׁמְשׁוֹ, וַהֲרֵי הוּא טָהוֹר לָעֶרֶב.</P>

<P><B>יא,ב</B>  טָבַל אֶת הָאֵזוֹב בַּלַּיְלָה, וְהִזָּה בַּיּוֹם, אוֹ שֶׁטָּבַל אֶת הָאֵזוֹב בַּיּוֹם, וְהִזָּה בַּלַּיְלָה--הַזָּיָתוֹ פְּסוּלָה.  וְהַמַּיִם מְטַמְּאִין מִשּׁוֹם מֵי חַטָּאת, כְּמוֹ שֶׁיִּתְבָּאַר, עַד שֶׁתִּהְיֶה טְבִילַת הָאֵזוֹב בַּמַּיִם וְהַזָּיָתוֹ מִמֶּנּוּ בְּיוֹם הַשְּׁלִישִׁי וּבְיוֹם הַשְּׁבִיעִי, אַחַר הָנֵץ הַחַמָּה; וְאִם עָבַר וְעָשָׂה מִשֶּׁעָלָה עַמּוּד הַשַּׁחַר, כָּשֵׁר כְּמוֹ שֶׁבֵּאַרְנוּ.</P>

<P><B>יא,ג</B>  [ב] מִי שֶׁנִּטְמָא בְּמֵת, וְשָׁהָה כַּמָּה יָמִים בְּלֹא הַזָּיָה--כְּשֶׁיָּבוֹא לְהַזּוֹת, מוֹנֶה בְּפָנֵינוּ שְׁלוֹשָׁה יָמִים; וּמַזִּין עָלָיו בִּשְׁלִישִׁי וּבִשְׁבִיעִי, וְטוֹבֵל בַּשְּׁבִיעִי וּמַעְרִיב שִׁמְשׁוֹ.</P>

<P><B>יא,ד</B>  בַּמֶּה דְּבָרִים אֲמוּרִים, בְּעַם הָאָרֶץ שֶׁבָּא לְהַזּוֹת, שֶׁאַפִלּוּ אָמַר הַיּוֹם הַשְּׁלִישִׁי שֶׁלִּי--אֵינוּ נֶאֱמָן, שֶׁמֶּא הַיּוֹם נִטְמָא; לְפִיכָּךְ צָרִיךְ לִמְנוֹת בְּפָנֵינוּ.  אֲבָל חָבֵר שֶׁבָּא לְהַזּוֹת, מַזִּין עָלָיו אוֹ עַל כֵּלָיו מִיָּד.</P>

<P><B>יא,ה</B>  מִי שֶׁהֻזָּה עָלָיו בִּשְׁלִישִׁי, וְלֹא הֻזָּה בִּשְׁבִיעִי, וְשָׁהָה כַּמָּה יָמִים--טוֹבֵל בְּכָל עֵת שֶׁיִּרְצֶה אַחַר הַשְּׁבִיעִי, בֵּין בַּיּוֹם בֵּין בַּלַּיְלָה, וּמַזִּין עָלָיו בַּיּוֹם, בֵּין קֹדֶם טְבִילָה בֵּין אַחַר טְבִילָה:  אַפִלּוּ טָבַל בְּלֵיל תְּשִׁיעִי, אוֹ לֵיל עֲשִׂירִי.  וּמַזִּין עָלָיו לְמָחָר, אַחַר הָנֵץ הַחַמָּה.</P>

<P><B>יא,ו</B>  [ג] כָּל הַטְּמֵאִין מְקַבְּלִין הַזָּיָה.  כֵּיצַד:  זָבִים וְזָבוֹת נִדּוֹת וְיוֹלְדוֹת שֶׁנִּטְמְאוּ בְּמֵת--מַזִּין עֲלֵיהֶן בִּשְׁלִישִׁי וּשְׁבִיעִי, וַהֲרֵי הֶן טְהוֹרִין מִטֻּמְאַת מֵת:  וְאַף עַל פִּי שְׁהֶן טְמֵאִין בְּטֻמְאָה אַחֶרֶת, שֶׁנֶּאֱמָר "וְהִזָּה הַטָּהֹר עַל-הַטָּמֵא" (במדבר יט,יט)--הִנֵּה לָמַדְתָּ שֶׁהַהַזָּיָה מוֹעֶלֶת לוֹ, אַף עַל פִּי שְׁהוּא טָמֵא.</P>

<P><B>יא,ז</B>  וְכֵן הֶעָרֵל מְקַבֵּל הַזָּיָה.  כֵּיצַד:  עָרֵל שֶׁנִּטְמָא בְּמֵת, וְהִזָּה עָלָיו שְׁלִישִׁי וּשְׁבִיעִי--הֲרֵי זֶה טָהוֹר מִטֻּמְאַת מֵת; וּכְשֶׁיִּמּוֹל--טוֹבֵל, וְאוֹכֵל בַּקֳּדָשִׁים לָעֶרֶב.</P>

<P><B>יא,ח</B>  [ד] מִצְוַת אֵזוֹב שְׁלוֹשָׁה קְלָחִין, וּבְכָל קֶלַח וְקֶלַח גִּבְעוֹל אֶחָד; נִמְצְאוּ שְׁלוֹשָׁה גִּבְעוֹלִין, וּשְׁיָרָיו שְׁנַיִם, וְאִם לָקַח שְׁנַיִם בַּתְּחִלָּה, וַאֲגָדָן--כָּשֵׁר.  נִתְפָּרְדוּ הַגִּבְעוֹלִין וְנָשְׁרוּ הָעַלִּין, אַפִלּוּ לֹא נִשְׁאַר מִכָּל גִּבְעוֹל מֵהֶם אֵלָא כָּל שְׁהוּא--כָּשֵׁר; וּשְׁיַרֵי הָאֵזוֹב, בְּכָל שְׁהוּא.</P>

<P><B>יא,ט</B>  קֶלַח שֶׁיֵּשׁ בּוֹ שְׁלוֹשָׁה בַּדִּין--מְפַסְּקָן, וְאַחַר כָּךְ אוֹגֵד שְׁלָשְׁתָּן:  שֶׁמִּצְוָתוֹ לִהְיוֹת אֲגֻדָּה, אַף עַל פִּי שֶׁלֹּא נִתְפָּרַשׁ בַּתּוֹרָה שֶׁיִּהְיֶה אֲגֻדָּה.  פִּסְּקוֹ וְלֹא אֲגָדוֹ, אוֹ שֶׁאֲגָדוֹ וְלֹא פִסְּקוֹ, אוֹ שֶׁלֹּא פִסְּקוֹ וְלֹא אֲגָדוֹ, וְהִזָּה בּוֹ--כָּשֵׁר.</P>

<P><B>יא,י</B>  הָאֵזוֹב הַקָּצֵר--אוֹגְדוֹ בְּחוּט עַל הַכּוּשׁ וְכַיּוֹצֶא בּוֹ, וְטוֹבֵל בַּמַּיִם וּמַעֲלֶה, וְאוֹחֵז בָּאֵזוֹב וּמַזֶּה; נִסְתַּפַּק לוֹ אִם מִן הַחוּט הִזָּה, אוֹ מִן הַכּוּשׁ, אוֹ מִן הַגִּבְעוֹל--הַזָּיָתוֹ פְּסוּלָה.</P>

<P><B>יא,יא</B>  [ה] אֵין מַזִּין לֹא בְּיוֹנְקוֹת הָאֵזוֹב, וְלֹא בַּתְּמָרוֹת, אֵלָא בַּגִּבְעוֹלִין.  אֵלּוּ הֶן הַיּוֹנְקוֹת, גִּבְעוֹלִין שֶׁלֹּא גָמְלוּ; וּמִי שֶׁהֻזָּה עָלָיו בַּיּוֹנְקוֹת, וְנִכְנַס לַמִּקְדָּשׁ--פָּטוּר.  וּמֵאֵימָתַי מַזִּין בָּאֵזוֹב, מִשֶּׁיָּנֵץ.  וְאֵזוֹב שֶׁהֻזָּה בּוֹ מֵי נִדָּה, כָּשֵׁר לְטַהַר בּוֹ אֶת הַמְּצֹרָע.</P>

<P><B>יא,יב</B>  כָּל אֵזוֹב שֶׁיֵּשׁ לוֹ שֵׁם לְוַי, פָּסוּל; וְהָאֵזוֹב שֶׁקּוֹרְאִין אוֹתוֹ אֵזוֹב בַּיֵּחוּד--הוּא הַכָּשֵׁר, וְהוּא הָאֵזוֹב שֶׁאוֹכְלִין אוֹתוֹ בַּעֲלֵי בָּתִּים.  אֲבָל זֶה שֶׁקּוֹרְאִין אוֹתוֹ אֵזוֹבְיוּן, וְאֵזוֹב כָּחְלִית, וְאֵזוֹב מִדְבָּרִי, וְאֵזוֹב רוֹמִי--פָּסוּל.</P>

<P><B>יא,יג</B>  [ו] אֵזוֹב שֶׁלַּאֲשֵׁרָה, וְשֶׁלְּעִיר הַנִּדַּחַת, וְשֶׁלַּעֲבוֹדָה זָרָה, וְשֶׁלִּתְרוּמָה טְמֵאָה--פָּסוּל.  וְשֶׁלִּתְרוּמָה טְהוֹרָה, לֹא יַזֶּה; וְאִם הִזָּה, כָּשֵׁר.</P>

<P><B>יא,יד</B>  [ז] אֵזוֹב שֶׁלִּקְּטוֹ לְעֵצִים, וְנָפְלוּ עָלָיו מַשְׁקִין--מְנַגְּבוֹ, וְהוּא כָּשֵׁר לְהַזָּיָה.  לִקְּטוֹ לְאֹכָלִין, וְנָפְלוּ עָלָיו מַשְׁקִין--אַף עַל פִּי שֶׁנִּגְּבוֹ, פָּסוּל:  שֶׁהֲרֵי נִטְמָא לְהַזָּיָה--שֶׁכָּל הַמַּשְׁקִין וְכָל הָאֹכָלִין וְכָל הַכֵּלִים, הֲרֵי הֶן כִּטְמֵאִים לְעִנְיַן חַטָּאת כְּמוֹ שֶׁיִּתְבָּאַר.  לְקָטוֹ לַחַטָּאת, הֲרֵי זֶה כְּנִלְקָט לָעֵצִים; וְאִם נָפְלוּ עָלָיו מַשְׁקִין, מְנַגְּבוֹ וּמַזֶּה בּוֹ.
<BR> </P>

<H2>הִלְכּוֹת פָּרָה אֲדֻמָּה פֵּרֶק יב</H2>

<P><B>יב,א</B>  אָדָם שֶׁנִּטְמָא בְּמֵת, וְהִזָּה עָלָיו--כֵּיוָן שֶׁנָּגַע כָּל שְׁהוּא מִמֵּי נִדָּה, בְּכָל מָקוֹם מֵעוֹר בְּשָׂרוֹ שֶׁלַּטָּמֵא--עָלְתָה לוֹ הַזָּיָה:  אַפִלּוּ נָפְלָה הַזָּיָה עַל רֹאשׁ אֶצְבָּעוֹ, אוֹ עַל רֹאשׁ שְׂפָתוֹ.  אֲבָל אִם נָגְעָה בִּלְשׁוֹנוֹ, אֵינָהּ כְּלוּם:  אַף עַל פִּי שֶׁהַלָּשׁוֹן כַּאֵבָרִים שֶׁבַּגָּלוּי לְעִנְיַן טֻמְאָה, כְּמוֹ שֶׁבֵּאַרְנוּ, אֵינוּ כַּאֵבָרִים שֶׁבַּגָּלוּי, לְעִנְיַן הַזָּיָה וּטְבִילָה.</P>

<P><B>יב,ב</B>  וְכֵן כְּלִי שֶׁנִּטְמָא בְּמֵת, וְהִזָּה עָלָיו--כֵּיוָן שֶׁהִגִּיעַ לְגוּפוֹ שֶׁלִּכְלִי כָּל שְׁהוּא מִמֵּי נִדָּה, עָלְתָה לוֹ הַזָּיָה.  [ב] שְׁנֵי כֵּלִים אוֹ שְׁנֵי בְּנֵי אָדָם, שֶׁנִּתְכַּוַּן לְהַזּוֹת עַל שְׁנֵיהֶן כְּאֶחָד, וְהִזָּה עַל אֶחָד מֵהֶן, וְנָטְפוּ הַמַּיִם מֵעַל הָרִאשׁוֹן עַל הַשֵּׁנִי--הֲרֵי הַשֵּׁנִי בְּטֻמְאָתוֹ:  עַד שֶׁיִּפְּלוּ הַמַּיִם עָלָיו מֵהַזָּיַת הַמַּזֶּה, לֹא מִן הַתַּמְצִית.</P>

<P><B>יב,ג</B>  הִזָּה עַל שֵׁנִי כֵּלִים, וְנִסְתַּפַּק לוֹ אִם הִזָּה עַל שְׁנֵיהֶן כְּאֶחָד, אוֹ מֵחֲבֵרוֹ נִמְצָה עָלָיו--הַזָּיָתוֹ פְּסוּלָה.  [ג] מַחַט שְׁהִיא נְתוּנָה עַל הַחֶרֶס, וְהִזָּה עָלֶיהָ, סָפֵק עַל הַמַּחַט הִזָּה, סָפֵק מִן הַחֶרֶס נִמְצָה עָלֶיהָ--הַזָּיָתוֹ פְּסוּלָה.</P>

<P><B>יב,ד</B>  כֵּלִים הַמְּפֻצָּלִין שְׁהֶן מְחֻבָּרִין זֶה לְזֶה בְּמַסְמְרִים, כְּגוֹן מַסְפֹּרֶת שֶׁלִּפְרָקִים וְאִזְמֶל שֶׁלִּרְהִיטְנֵי וְכַיּוֹצֶא בָּהֶן--בְּשָׁעַת מְלָאכָה, חִבּוּר לַטֻּמְאָה וְלַהַזָּיָה; וְשֶׁלֹּא בְּשָׁעַת מְלָאכָה, אֵינָן חִבּוּר לֹא לַטֻּמְאָה וְלֹא לַהַזָּיָה.</P>

<P><B>יב,ה</B>  כֵּיצַד הֶן חִבּוּר לַטֻּמְאָה וְלַהַזָּיָה:  שְׁאִם נִטְמָא אֶחָד מֵהֶן בְּשָׁעַת מְלָאכָה, נִטְמָא הַשֵּׁנִי; וְאִם הִזָּה עַל אֶחָד מֵהֶן בְּשָׁעַת מְלָאכָה--עָלְתָה לִשְׁנֵיהֶן הַזָּיָה, וּכְאִלּוּ הֶן גּוּף אֶחָד.  וְכֵיצַד אֵינָן חִבּוּר לַטֻּמְאָה וְלַהַזָּיָה:  שְׁאִם נִטְמָא אֶחָד מֵהֶן שֶׁלֹּא בְּשָׁעַת מְלָאכָה, לֹא נִטְמָא חֲבֵרוֹ; וְאִם נִטְמְאוּ שְׁנֵיהֶן, וְהִזָּה עַל אֶחָד מֵהֶן שֶׁלֹּא בְּשָׁעַת מְלָאכָה--לֹא טִהַר חֲבֵרוֹ, אַף עַל פִּי שְׁהֶן מְחֻבָּרִין.  וְזֶה הוּא, דִּין תּוֹרָה.</P>

<P><B>יב,ו</B>  אֲבָל מִדִּבְרֵי סוֹפְרִים גָּזְרוּ שֶׁיִּהְיֶה חִבּוּר לַטֻּמְאָה, אַפִלּוּ שֶׁלֹּא בְּשָׁעַת מְלָאכָה--גְּזֵרָה, מִשּׁוֹם שָׁעַת מְלָאכָה; וּלְעוֹלָם אִם נָגְעָה טֻמְאָה בְּאֶחָד מֵהֶן, נִטְמָא חֲבֵרוֹ.  וְכֵן גָּזְרוּ עֲלֵיהֶן שֶׁלֹּא יִהְיוּ חִבּוּר לַהַזָּיָה, אַפִלּוּ בְּשָׁעַת מְלָאכָה--גְּזֵרָה, מִשּׁוֹם שֶׁלֹּא בְּשָׁעַת מְלָאכָה; וּלְעוֹלָם אִם הִזָּה עַל אֶחָד מֵהֶן, לֹא טִהַר חֲבֵרוֹ עַד שֶׁיַּזֶּה גַּם עָלָיו.</P>

<P><B>יב,ז</B>  הִנֵּה לָמַדְתָּ שֶׁכָּל מָקוֹם שֶׁאַתָּה שׁוֹמֵעַ חִבּוּר לַטֻּמְאָה, וְאֵינוּ חִבּוּר לַהַזָּיָה--אֵין זֶה אֵלָא גְּזֵרָה מִדִּבְרֵיהֶם, עַל הַדֶּרֶךְ שֶׁבֵּאַרְנוּ.</P>

<P><B>יב,ח</B>  [ה] שְׁנֵי כֵּלִים שֶׁחִבְּרָן עַד שֶׁנַּעֲשׂוּ כְּגוּף אֶחָד, כְּגוֹן שֶׁתָּפַר שְׁנֵי בְּגָדִים אוֹ שְׁתֵּי יְרִיעוֹת--הֲרֵי אֵלּוּ חִבּוּר לַטֻּמְאָה וְלַהַזָּיָה, מִפְּנֵי שְׁהֶן כִּכְלִי אֶחָד.  [ו] שְׁלָל הַכּוֹבְסִין, וְהַבֶּגֶד שְׁהוּא תָּפוּר בְּכִלְאַיִם--הוֹאִיל וְהֶן עוֹמְדִין לְהַתִּירָן, אֵינָן חִבּוּר לַהַזָּיָה; וַהֲרֵי הֶן חִבּוּר לַטֻּמְאָה.</P>

<P><B>יב,ט</B>  וְכֵן הַסַּלִּים שֶׁבַּקַּנְתַּל, וְהַמִּטָּה שֶׁלַּטַּרְבַּל, וְקֶרֶן שֶׁלִּכְלִיבָה, וּקְרָנַיִם שֶׁלְּיוֹצְאֵי דְּרָכִים, וְשַׁלְשֶׁלֶת הַמַּפְתֵּחוֹת--חִבּוּר לַטֻּמְאָה; וְאֵינָן חִבּוּר לַהַזָּיָה, אֵלָא צָרִיךְ שֶׁיִּגְּעוּ הַמַּיִם מִן הַמַּזֶּה בְּכָל סַל וְסַל, וּבְכָל מַפְתֵּחַ וּמַפְתֵּחַ, וּבְכָל קֶרֶן וְקֶרֶן, וּבְכָל קוֹרָה וְקוֹרָה מִמִּטָּה זוֹ הַמְּפֻצֶּלֶת.</P>

<P><B>יב,י</B>  [ז] הַמְּחַבֵּר שָׁלוֹשׁ כְּסָתוֹת שֶׁלְּצֶמֶר, וְשֵׁשׁ שֶׁלְּפִשְׁתָּן, אוֹ שְׁלוֹשָׁה סְדִינִים, אוֹ שְׁתֵּים עֶשְׂרֵה מִטְפָּחוֹת--הֲרֵי אֵלּוּ חִבּוּר לַטֻּמְאָה וְלַהַזָּיָה; יָתֵר עַל כֵּן--חִבּוּר לַטֻּמְאָה, וְאֵינָן חִבּוּר לַהַזָּיָה.  חֲלוּק אֶחָד, וּטְלִית אַחַת, וּקְלֻבְקָרִין אֶחָד--הֲרֵי הֶן חִבּוּר לַטֻּמְאָה וְלַהַזָּיָה:  אַפִלּוּ הָיוּ אֲרוּכִין בְּיוֹתֵר, אוֹ רְחָבִין בְּיוֹתֵר, כָּל שְׁהֶן.  וְאֵיזֶה הוּא קְלֻבְקָרִין--זֶה שְׁנֵי בְּגָדִים שֶׁמַּנִּיחִין צֶמֶר גֶּפֶן בֵּינֵיהֶן, וְתוֹפְרִין אוֹתָן כְּאַחַת, וְעוֹשִׂין מֵהֶן חֲלוּק לִימוֹת הַגְּשָׁמִים.</P>

<P><B>יב,יא</B>  [ח] כְּסוּי הַמֵּחָם שְׁהוּא מְחֻבָּר בְּשַׁלְשֶׁלֶת--הִזָּה עַל הַמֵּחָם, טָהַר הַכֹּל; הִזָּה עַל הַכְּסוּי, לֹא טָהַר הַמֵּחָם--עַד שֶׁיַּזֶּה עָלָיו.  [ט] הַזּוֹג וְהָעִנְבּוֹל, חִבּוּר לַטֻּמְאָה וְלַהַזָּיָה; וְאִם הִזָּה עַל אֶחָד מֵהֶן, טָהֲרוּ שְׁנֵיהֶן.</P>

<P><B>יב,יב</B>  [י] הַטְּוִי שֶׁטּוֹוִין בּוֹ הַפִּשְׁתָּן, אוֹ שׁוֹזְרִין בּוֹ הַחֲבָלִים--שְׁלוֹשָׁה גּוּפִין יֵשׁ בּוֹ:  הָעֵץ שֶׁמְּלַפְּפִין עָלָיו הַטְּוִי, וְהוּא הַנִּקְרָא כּוּשׁ; וְהַנְּחֹשֶׁת אוֹ הַבַּרְזֶל שֶׁבְּרֹאשׁ הָעֵץ הַזֶּה, וְהוּא הַנִּקְרָא צְנִירָה שֶׁבָּהּ פּוֹתְלִין וְטוֹוִין; וְהָרֵחַיִם שֶׁבְּאֶמְצַע הַכּוּשׁ, וְהִיא הַנִּקְרֵאת פִּיקָה.</P>

<P><B>יב,יג</B>  הַכּוּשׁ שֶׁפּוֹתְלִין בּוֹ הַחֲבָלִים שֶׁנִּטְמָא--לֹא יַזֶּה לֹא עַל הַפִּיקָה שֶׁלּוֹ, וְלֹא עַל הַכּוּשׁ, אֵלָא עַל הַצְּנִירָה; וְאִם הִזָּה עַל אַחַת מִשְּׁלָשְׁתָּן, טָהַר הַכֹּל.  וְשֶׁלְּפִשְׁתָּן--מַזֶּה עַל אַחַת מִשְּׁלָשְׁתָּן לְכַתְּחִלָּה, שֶׁשְּׁלָשְׁתָּן חִבּוּר.</P>

<P><B>יב,יד</B>  [יא] עוֹר שֶׁלַּעֲרִיסָה שְׁהוּא מְחֻבָּר לַפִּיקוֹת, חִבּוּר לַטֻּמְאָה וְלַהַזָּיָה; הַמַּלְבֵּן שֶׁלְּמִטּוֹת אֵינוּ חִבּוּר, לֹא לַטֻּמְאָה וְלֹא לַהַזָּיָה.</P>

<P><B>יב,טו</B>  [יב] כָּל יְדוֹת הַכֵּלִים הַקְּדוּחוֹת, כְּגוֹן נִצַּב הַסַּכִּין וְכַיּוֹצֶא בּוֹ, שֶׁהַנִּצָּב נָקוּב, וְהַבַּרְזֶל נִכְנָס בּוֹ--חִבּוּר לַטֻּמְאָה וְלַהַזָּיָה; אֲבָל הַיָּדוֹת הַחֲדוּקוֹת, כְּגוֹן עֵץ הַחֲנִית שֶׁהָעֵץ נִכְנָס בַּבַּרְזֶל--אֵינוּ חִבּוּר לַהַזָּיָה.
<BR> </P>

<H2>הִלְכּוֹת פָּרָה אֲדֻמָּה פֵּרֶק יג</H2>

<P><B>יג,א</B>  מַעֲלוֹת יְתֵרוֹת עָשׂוּ בְּטַהְרַת הַחַטָּאת:  שֶׁהָאָדָם הַטָּהוֹר--אַפִלּוּ טָבַל לַקֹּדֶשׁ, וְעוֹמֵד וּמְשַׁמֵּשׁ עַל גַּבֵּי הַמִּזְבֵּחַ--אֵינוּ טָהוֹר לַחַטָּאת, לֹא לִשְׂרֵפָתָהּ וְלֹא לְמִלּוּי הַמַּיִם וְלֹא לְקַדְּשָׁן וְלֹא לְהַזּוֹת, עַד שֶׁיִּטְבֹּל לְשֵׁם חַטָּאת, וְאַחַר כָּךְ יִהְיֶה טָהוֹר לַחַטָּאת.</P>

<P><B>יג,ב</B>  וְכֵן הַכֵּלִים--אַפִלּוּ מִזְרָק שֶׁבָּעֲזָרָה--אֵינוּ טָהוֹר לַחַטָּאת, עַד שֶׁיַּטְבִּילוּהוּ לְשֵׁם חַטָּאת.  וְכֵן כָּל הָאֹכָלִין וְכָל הַמַּשְׁקִין--אַף עַל פִּי שְׁהֶן טְהוֹרִין, הֲרֵי הֶן לְעִנְיַן הַחַטָּאת כְּאֹכָלִין וּמַשְׁקִין הַטְּמֵאִין.</P>

<P><B>יג,ג</B>  [ב] כָּל כְּלִי הָרָאוּי לְמִשְׁכָּב אוֹ לְמוֹשָׁב--אַף עַל פִּי שְׁהוּא טָהוֹר לְגַבֵּי הַקֹּדֶשׁ--הֲרֵי הוּא לְגַבֵּי חַטָּאת כְּמַדְרֵס הַזָּב, עַד שֶׁיַּטְבִּילוּהוּ לְשֵׁם חַטָּאת.  יוֹחָנָן בֶּן גֻּדְגְּדָה הָיָה אוֹכֵל בְּטַהְרַת הַקֹּדֶשׁ, כָּל יָמָיו; וְהָיְתָה מִטְפַּחְתּוֹ כְּמַדְרֵס הַזָּב, לְעִנְיַן הַחַטָּאת.</P>

<P><B>יג,ד</B>  [ג] כָּל וֶלֶד הַטֻּמְאוֹת--אַף עַל פִּי שְׁאֵינוּ מְטַמֵּא אָדָם וְלֹא כֵּלִים, אַפִלּוּ לַקֹּדֶשׁ כְּמוֹ שֶׁבֵּאַרְנוּ--הֲרֵי הוּא מְטַמֵּא אָדָם וְכֵלִים, לַחַטָּאת.  לְפִיכָּךְ אָמְרוּ הַמְּקַדֵּשׁ מֵי חַטָּאת, לֹא יִנְעֹל אֶת הַסַּנְדָּל--שֶׁמֶּא יִפְּלוּ מַשְׁקִין עַל הַסַּנְדָּל, וְנִמְצָא הַסַּנְדָּל טָמֵא, שֶׁכָּל הַמַּשְׁקִין טְמֵאִין הֶן לְגַבֵּי הַחַטָּאת, וְיִטַּמֵּא זֶה הַמְּקַדֵּשׁ בִּנְגִיעָתוֹ בַּסַּנְדָּל; וְנִמְצְאוּ מֵי הַחַטָּאת טְמֵאִים.</P>

<P><B>יג,ה</B>  [ד] מִי שֶׁנִּטְמְאוּ יָדָיו בִּלְבָד בִּדְבָרִים הַמְּטַמְּאִין אֶת הַיָּדַיִם, כְּגוֹן שֶׁנָּגַע בְּאֹכָלִין אוֹ בְּמַשְׁקִין וְכַיּוֹצֶא בָּהֶן--אַף עַל פִּי שְׁהוּא טָהוֹר לַקֹּדֶשׁ, וְאֵינוּ צָרִיךְ אֵלָא טְבִילַת יָדָיו בִּלְבָד כְּמוֹ שֶׁיִּתְבָּאַר--הֲרֵי נִטְמָא כָּל גּוּפוֹ לְעִנְיַן חַטָּאת, וְצָרִיךְ טְבִילָה:  אַפִלּוּ לֹא נִטְמֵאת אֵלָא יָדוֹ אַחַת--נִטְמָא כֻּלּוֹ, וַהֲרֵי הוּא רִאשׁוֹן לַטֻּמְאָה.</P>

<P><B>יג,ו</B>  [ה] כָּל הַטָּעוּן טְבִילָה, בֵּין מִדִּבְרֵי תּוֹרָה בֵּין מִדִּבְרֵי סוֹפְרִים--מְטַמֵּא אֶת מֵי חַטָּאת וְאֶת אֵפֶר הַחַטָּאת וְאֶת הַמַּזֶּה מֵי חַטָּאת, בַּמַּגָּע וּבַמַּשָּׂא.  וְכֵן מְטַמֵּא אֶת הָאֵזוֹב הַמֻּכְשָׁר, וְאֶת הַמַּיִם שֶׁנִּתְמַלְּאוּ וַעֲדַיִן לֹא נִתְקַדְּשׁוּ, וְאֶת הַכְּלִי הָרֵיקָן הַטָּהוֹר לַחַטָּאת:  מְטַמֵּא כָּל אֶחָד מֵאֵלּוּ בַּמַּגָּע, אֲבָל לֹא בַּמַּשָּׂא.  וְטָמֵא שֶׁנָּגַע בְּמִקְצַת אֵפֶר חַטָּאת, פָּסַל אֶת כֻּלּוֹ.</P>

<P><B>יג,ז</B>  [ו] אֵין מוֹנִין לַחַטָּאת רִאשׁוֹן וְשֵׁנִי וּשְׁלִישִׁי, כְּדֶרֶךְ שֶׁמּוֹנִין לַתְּרוּמָה וְלַקֹּדֶשׁ.  כֵּיצַד:  עֲשָׂרָה שֶׁטָּבְלוּ לְשֵׁם חַטָּאת, וְנִטְמָא אֶחָד מֵהֶן, אַפִלּוּ לֹא נִטְמָא אֵלָא לְגַבֵּי חַטָּאת בִּלְבָד, כְּגוֹן שֶׁנִּטְמֵאת יָדוֹ בִּלְבָד, וְנָגַע בַּחֲבֵרוֹ וַחֲבֵרוֹ בַּחֲבֵרוֹ, אַפִלּוּ הֶן מֵאָה--כֻּלָּן טְמֵאִין לַחַטָּאת.</P>

<P><B>יג,ח</B>  וְכֵן כֵּלִים הַטְּהוֹרִים לַחַטָּאת, שֶׁנִּטְמָא כְּלִי מֵהֶן, אַפִלּוּ לֹא נִטְמְאוּ אֵלָא אֲחוֹרָיו בִּלְבָד לְגַבֵּי חַטָּאת, כְּגוֹן שֶׁנָּגְעוּ מַשְׁקִין בַּאֲחוֹרָיו, וְנָגַע כְּלִי זֶה בִּכְלִי שֵׁנִי, וּשְׁנֵי בִּשְׁלִישִׁי--נִטְמְאוּ הַכֵּלִים כֻּלָּן לְגַבֵּי חַטָּאת, וְאַפִלּוּ הֶן מֵאָה.</P>

<P><B>יג,ט</B>  [ז] כָּל הָרָאוּי לְהִטַּמֵּא בְּמַדְרֵס הַזָּב--אַף עַל פִּי שְׁהוּא טָהוֹר לַקֹּדֶשׁ--אִם הֱנִידוֹ הַטָּהוֹר לַחַטָּאת, נִטְמָא:  אַף עַל פִּי שֶׁלֹּא נָגַע בּוֹ.  וְכֵן הַטָּהוֹר לַחַטָּאת שֶׁהֵנִיד אֶת הָאָדָם שְׁאֵינוּ טָהוֹר לַחַטָּאת, אוֹ שֶׁהֵנִיד אֶת רֻקּוֹ, אוֹ אֶת מֵימֵי רַגְלָיו שֶׁלְּאָדָם זֶה--נִטְמָא, אַף עַל פִּי שֶׁלֹּא נָגַע בּוֹ.  אֲבָל כְּלִי שְׁאֵינוּ רָאוּי לְמַדְרֵס--אֵינוּ מְטַמֵּא אֶת הַטָּהוֹר לַחַטָּאת, אֵלָא אִם כֵּן נָגַע בּוֹ.</P>

<P><B>יג,י</B>  [ח] כְּלִי הַטָּמֵא טְמֵא מֵת--אִם הֱנִידוֹ הַטָּהוֹר לַחַטָּאת, נִטְמָא:  וְאַף עַל פִּי שֶׁלֹּא נָגַע בּוֹ; וְאַף עַל פִּי שְׁאֵין טְמֵא מֵת מְטַמֵּא בַּמַּשָּׂא, כְּמוֹ שֶׁבֵּאַרְנוּ.  כֵּיצַד:  מַפְתֵּחַ שְׁהוּא טְמֵא מֵת שֶׁהָיָה תָּלוּי בְּדֶלֶת, וְסָגַר הַטָּהוֹר לַחַטָּאת אֶת הַדֶּלֶת--הוֹאִיל וְהֵנִיד אֶת הַמַּפְתֵּחַ הַטָּמֵא, נִטְמָא.  וְכֵן אִם הֵסִיט אֶת הַשֶּׁרֶץ, וְאֶת שִׁכְבַת זֶרַע--הֲרֵי זֶה טָמֵא לַחַטָּאת:  אַף עַל פִּי שְׁאֵין אֵלּוּ מְטַמְּאִין בַּמַּשָּׂא, כְּמוֹ שֶׁיִּתְבָּאַר.</P>

<P><B>יג,יא</B>  [ט] הַטָּהוֹר לַחַטָּאת שֶׁנָּגַע בְּכֵלִים שֶׁהָיוּ לְמַעְלָה מִן הַזָּב וְכַיּוֹצֶא בּוֹ, וְהֶן הַנִּקְרָאִין מַדֵּף--אַף עַל פִּי שְׁהוּא טָהוֹר לַקֹּדֶשׁ, נִטְמָא לַחַטָּאת; וְכֵן כְּלִי הַטָּהוֹר לַחַטָּאת שֶׁנָּגַע בְּמַדֵּף, נִטְמָא לַחַטָּאת.</P>

<P><B>יג,יב</B>  [י] הַטָּהוֹר לַחַטָּאת שֶׁנָּגַע בְּאֹכָלִין וּמַשְׁקִין--בֵּין טְמֵאִין בֵּין טְהוֹרִין, שֶׁכָּל אֹכָלִין וּמַשְׁקִין לְגַבֵּי חַטָּאת אֵינָן טְהוֹרִין--אִם נָגַע בָּהֶן בְּיָדוֹ, נִטְמָא כָּל גּוּפוֹ כְּמוֹ שֶׁבֵּאַרְנוּ; נָגַע בָּהֶן בְּרַגְלוֹ אוֹ בִּשְׁאָר גּוּפוֹ, אוֹ שֶׁהֱסִיטָן בְּיָדוֹ וְלֹא נָגַע בָּהֶן--טָהוֹר.  וְכֵן אִם נָגַע בְּיָדוֹ בְּתַנּוּר, וְכַיּוֹצֶא בּוֹ מִשְּׁאָר כֵּלִים שְׁאֵינָם טְהוֹרִין לַחַטָּאת--נִטְמָא כֻּלּוֹ; אֲבָל אִם נָגַע בְּרַגְלוֹ בָּהֶן, הֲרֵי הוּא טָהוֹר לַחַטָּאת כְּמוֹ שֶׁהָיָה.</P>

<P><B>יג,יג</B>  [יא] הַטָּהוֹר לַחַטָּאת, שֶׁהִכְנִיס רֹאשׁוֹ וְרֻבּוֹ לְתוֹךְ מַיִם שֶׁנִּתְמַלְּאוּ לַחַטָּאת--נִטְמָא:  מִפְּנֵי שְׁהֶן שְׁאוּבִין; וּמִדִּבְרֵי סוֹפְרִים שֶׁהַבָּא רֹאשׁוֹ וְרֻבּוֹ בְּמַיִם שְׁאוּבִין, נִטְמָא כְּמוֹ שֶׁיִּתְבָּאַר.</P>

<P><B>יג,יד</B>  [יב] הַכֹּל נֶאֱמָנִין עַל טַהְרַת הַחַטָּאת, וְאַפִלּוּ עַמֵּי הָאָרֶץ:  מִפְּנֵי חֻמְרָתָהּ וּמַעֲלוֹת אֵלּוּ שֶׁנַּעֲשׂוּ בָּהּ, הַכֹּל נִזְהָרִין בָּהּ; וַהֲרֵי נֶאֱמָר בַּתּוֹרָה "וְהָיְתָה לַעֲדַת בְּנֵי-יִשְׂרָאֵל לְמִשְׁמֶרֶת" (במדבר יט,ט), כָּל יִשְׂרָאֵל רְאוּיִין לְשָׁמְרָהּ.</P>

<P><B>יג,טו</B>  לְפִיכָּךְ עַם הָאָרֶץ שֶׁהֵבִיא כְּלִי מִבֵּיתוֹ, אַפִלּוּ כְּלִי חֶרֶס, וְאָמַר כְּלִי זֶה טָהוֹר לַחַטָּאת--הֲרֵי זֶה טָהוֹר; וּמְקַדְּשִׁין בּוֹ וּמַזִּין מִמֶּנּוּ, אַף עַל פִּי שֶׁאוֹתוֹ כְּלִי טָמֵא לַקֹּדֶשׁ וְלַתְּרוּמָה.  וְכֵן עַם הָאָרֶץ שֶׁאָמַר טָהוֹר אֲנִי לַחַטָּאת, אוֹ שֶׁהָיוּ מֵי חַטָּאת אֶצְלוֹ, וְאָמַר טְהוֹרִין הֶן--נֶאֱמָן, שְׁאֵין אָדָם מִיִּשְׂרָאֵל מְזַלְזֵל בָּהּ.
<BR> </P>

<H2>הִלְכּוֹת פָּרָה אֲדֻמָּה פֵּרֶק יד</H2>

<P><B>יד,א</B>  כְּלִי חֶרֶס שֶׁהָיָה בּוֹ אֵפֶר חַטָּאת, וְנָגַע בּוֹ שֶׁרֶץ מִצִּדּוֹ--טָהוֹר:  שְׁאֵין כְּלִי חֶרֶס מִטַּמֵּא מִגַּבּוֹ, אַפִלּוּ לְגַבֵּי חַטָּאת.  הִנִּיחַ הַכְּלִי עַל גַּבֵּי הַשֶּׁרֶץ--אַף עַל פִּי שֶׁלֹּא נִטְמָא הַכְּלִי, הֲרֵי הָאֵפֶר טָמֵא:  שֶׁנֶּאֱמָר "וְהִנִּיחַ מִחוּץ לַמַּחֲנֶה, בְּמָקוֹם טָהוֹר" (במדבר יט,ט), וְאֵין זֶה מָקוֹם טָהוֹר.</P>

<P><B>יד,ב</B>  וְלֹא עַל גַּבֵּי הַשֶּׁרֶץ בִּלְבָד, אֵלָא אַפִלּוּ הִנִּיחוֹ עַל גַּבֵּי אֹכֶל שֵׁנִי, וְכַיּוֹצֶא בּוֹ מִדְּבָרִים שֶׁטֻּמְאָתָן טֻמְאָה קַלָּה, וְהֶן מִדִּבְרֵי סוֹפְרִים--הֲרֵי נִטְמָא הָאֵפֶר:  שֶׁנֶּאֱמָר "בְּמָקוֹם טָהוֹר" (במדבר יט,ט), שֶׁלֹּא יִהְיֶה עַל גַּבֵּי שׁוֹם טֻמְאָה בָּעוֹלָם.</P>

<P><B>יד,ג</B>  וְכֵן כְּלִי חֶרֶס שֶׁהָיָה בּוֹ אֵפֶר חַטָּאת, וְנָתוּן עַל אֲרֻבָּה שֶׁבְּבַיִת טָמֵא--אִם הָיָה הַכְּלִי מְשֻׁלְשָׁל לַבַּיִת--נִטְמָא הָאֵפֶר, וְאַף עַל פִּי שְׁאֵין בָּאֲרֻבָּה פּוֹתֵחַ טֶפַח.  וְאִם לֹא הָיָה מְשֻׁלְשָׁל--אִם הָיָה בָּאֲרֻבָּה פּוֹתֵחַ טֶפַח, טָמֵא.  [ב] הָיָה הַכְּלִי שֶׁלְּאֶבֶן--בֵּין שֶׁיֵּשׁ בָּהּ פּוֹתֵחַ טֶפַח בֵּין שְׁאֵין בָּהּ, הָאֵפֶר טָהוֹר.</P>

<P><B>יד,ד</B>  [ג] וְכֵן כְּלִי שֶׁיֵּשׁ בּוֹ אֵפֶר, אוֹ מַיִם מְקֻדָּשִׁין, וּמֻקָּף צָמִיד פָּתִיל, וְנָתוּן בְּאֹהֶל הַמֵּת--הֲרֵי הָאֵפֶר וְהַמַּיִם טְמֵאִים, שְׁאֵין הַחַטָּאת נִצֹּלֶת בְּצָמִיד פָּתִיל:  שֶׁנֶּאֱמָר "בְּמָקוֹם טָהוֹר" (במדבר יט,ט), וְאֵין זֶה מָקוֹם טָהוֹר.  [ד] וְכֵן אֹכָלִין וּמַשְׁקִין שֶׁלַּקֹּדֶשׁ, אֵינָן נִצּוֹלִין בְּצָמִיד פָּתִיל; אֲבָל מַיִם שְׁאֵינָן מְקֻדָּשִׁין, וּכְלִי רֵיקָן הַטָּהוֹר לַחַטָּאת--נִצּוֹל בְּצָמִיד פָּתִיל.</P>

<P><B>יד,ה</B>  בַּמֶּה דְּבָרִים אֲמוּרִים, בְּשֶׁהָיוּ הַבְּעָלִים טְהוֹרִים; אֲבָל אִם נִטְמְאוּ הַבְּעָלִים, נִפְסְלוּ הַמַּיִם בְּכָל מָקוֹם שְׁהֶן.  כֵּיצַד:  הָיוּ מֵימָיו מֻקָּפִין צָמִיד פָּתִיל, וְהוּא וְהֶם בְּאֹהֶל הַמֵּת--שְׁנֵיהֶם טְמֵאִים; הָיָה הוּא מִבַּחוּץ, וְהַמַּיִם שְׁאֵינָן מְקֻדָּשִׁין מִבִּפְנִים--שְׁנֵיהֶם טְהוֹרִים; הוּא בִּפְנִים, וְהַמַּיִם בַּחוּץ--כְּשֵׁם שְׁהוּא טָמֵא, כָּךְ מֵימָיו פְּסוּלִין.</P>

<P><B>יד,ו</B>  [ה] הַטָּהוֹר לַחַטָּאת שֶׁהָיָה עוֹמֵד עַל גַּבֵּי הַתַּנּוּר, וְכַיּוֹצֶא בּוֹ מִכֵּלִים שְׁאֵינָם טְהוֹרִים לַחַטָּאת, וּפָשַׁט יָדוֹ חוּץ לַתַּנּוּר, וּכְלִי שֶׁיֵּשׁ בּוֹ מֵי חַטָּאת בְּיָדוֹ, וְכֵן קָנֶה הַמֻּטָּל עַל גַּבֵּי הַתַּנּוּר, וּשְׁנֵי כֵּלִים שֶׁיֵּשׁ בָּהֶן מֵי חַטָּאת תְּלוּיִין בּוֹ, אֶחָד מִכָּאן וְאֶחָד מִכָּאן--הֲרֵי אֵלּוּ טְמֵאִין, לְפִי שְׁאֵינָן בְּמָקוֹם הַטָּהוֹר לַחַטָּאת, וְהוֹאִיל וְהֶן נִשְׁעָנִין עַל הַתַּנּוּר, הֲרֵי הֶן כְּמֻנָּחִין עַל גַּבָּיו.</P>

<P><B>יד,ז</B>  אֲבָל אִם הָיָה עוֹמֵד עַל הַתַּנּוּר, וּבְיָדוֹ כְּלִי רֵיקָן הַטָּהוֹר לַחַטָּאת, אוֹ מַיִם שְׁאֵינָן מְקֻדָּשִׁין--הֲרֵי אֵלּוּ טְהוֹרִין כְּמוֹת שֶׁהָיוּ; הָיָה עוֹמֵד חוּץ לַתַּנּוּר, וּפָשַׁט יָדוֹ לְחַלּוֹן, וְנָטַל כְּלִי שֶׁיֵּשׁ בּוֹ מֵי חַטָּאת, וְהִעְבִירוֹ עַל גַּבֵּי הַתַּנּוּר--הֲרֵי זֶה טָהוֹר.  וְכֵן הַזָּיָה שֶׁעָבְרָה עַל גַּבֵּי טֻמְאָה, כְּגוֹן מִשְׁכָּב וּמוֹשָׁב וְכַיּוֹצֶא בָּהֶן--הֲרֵי זוֹ טְהוֹרָה.</P>

<P><B>יד,ח</B>  [ו] כְּלִי שֶׁיֵּשׁ בּוֹ מֵי חַטָּאת וּכְלִי שֶׁיֵּשׁ בּוֹ קֹדֶשׁ, שֶׁנָּגְעוּ זֶה בְּזֶה--הֲרֵי נִטְמָא כְּלִי שֶׁלַּחַטָּאת, וְכָל שֶׁיֵּשׁ בּוֹ; אֲבָל כְּלִי הַקֹּדֶשׁ, טָהוֹר כְּשֶׁהָיָה.  וְכֵן אִם נָגַע הַטָּהוֹר לַחַטָּאת בִּשְׁנֵיהֶן בִּשְׁתֵּי יָדָיו, כִּשְׁהֶן מֻנָּחִין עַל הָאָרֶץ--הֲרֵי נִטְמָא שֶׁלַּחַטָּאת:  שֶׁהֲרֵי הַטָּהוֹר לַחַטָּאת נִטְמָא בִּנְגִיעָתוֹ בַּכְּלִי שְׁאֵינוּ טָהוֹר לַחַטָּאת, כְּמוֹ שֶׁבֵּאַרְנוּ; וְחָזַר וְטִמֵּא אֶת מֵי חַטָּאת.</P>

<P><B>יד,ט</B>  [ז] הִגְבִּיהַּ שְׁנֵי הַכֵּלִים בִּשְׁתֵּי יָדָיו, שְׁנֵיהֶן טְמֵאִין:  זֶה שֶׁלַּחַטָּאת, נִטְמָא מִפְּנֵי שֶׁנָּגַע בּוֹ אָדָם שֶׁנָּגַע בִּכְלִי שְׁאֵינוּ טָהוֹר לַחַטָּאת; וְשֶׁלַּקֹּדֶשׁ נִטְמָא, מִפְּנֵי זֶה שֶׁהִגְבִּיהוֹ וְהוּא טָמֵא בִּנְשִׂיאַת מֵי נִדָּה, שְׁהֶן מְטַמְּאִין בַּמַּשָּׂא, מִפְּנֵי שֶׁנִּטְמְאוּ מֵחֲמַת הַכְּלִי שֶׁלַּקֹּדֶשׁ.</P>

<P><B>יד,י</B>  לְפִיכָּךְ אִם הָיָה הַכְּלִי שֶׁלַּקֹּדֶשׁ כָּרוּךְ בִּנְיָר, וְהִגְבִּיהוֹ בַּנְּיָר וְלֹא נָגַע בּוֹ, וְהִגְבִּיהַּ הַחַטָּאת בְּיָדוֹ שְׁנִיָּה--שְׁנֵיהֶן טְהוֹרִין:  שֶׁהֲרֵי לֹא נָגַע בַּכְּלִי, וְלֹא נִטְמָא לַחַטָּאת.  אֲבָל אִם הָיָה נוֹגֵעַ בִּכְלִי הַקֹּדֶשׁ בְּיָדוֹ--אַפִלּוּ הָיָה שֶׁלַּחַטָּאת בִּנְיָר, שְׁנֵיהֶן טְמֵאִין.</P>

<P><B>יד,יא</B>  [ח] הֵסִיט אֶת שְׁנֵי הַכֵּלִים בְּיָדוֹ, וְלֹא נָגַע בָּהֶן--שְׁנֵיהֶן טְהוֹרִין:  שְׁאֵין הַכְּלִי שְׁאֵינוּ טָהוֹר לַחַטַּאת מְטַמֵּא אֶת הַטָּהוֹר לַחַטָּאת, עַד שֶׁיִּגַּע בּוֹ בְּיָדוֹ, אֵלָא אִם כֵּן הָיָה רָאוּי לְמַדְרֵס, כְּמוֹ שֶׁבֵּאַרְנוּ.</P>

<P><B>יד,יב</B>  [ט] כָּל סְפֵק הַטֻּמְאוֹת, שְׁהוּא טָהוֹר לְגַבֵּי תְּרוּמָה כְּמוֹ שֶׁיִּתְבָּאַר--הֲרֵי הוּא טָהוֹר לַחַטָּאת.  וְכָל הַסְּפֵקוֹת שֶׁתּוֹלִין עֲלֵיהֶן אֶת הַתְּרוּמָה--אִם נֻלְּדוּ בַּחַטָּאת, הֲרֵי אֵלּוּ נִשְׁפָּכִין; וְאִם נַעֲשׂוּ טְהָרוֹת עַל גַּבֵּי אוֹתָן כֵּלִים וְאָדָם שֶׁנֻּלְּדוּ לָהֶן סְפֵקוֹת אֵלּוּ שֶׁהַחַטָּאת נִשְׁפָּכִין עֲלֵיהֶן, הֲרֵי אוֹתָן הַטְּהָרוֹת תְּלוּיוֹת.  וְהָרְפָפוֹת אֵינָן כְּכֵלִים, וַהֲרֵי הֶן טְהוֹרוֹת לַתְּרוּמָה וְלַקֹּדֶשׁ וְלַחַטָּאת.</P>

<P><B>יד,יג</B>  [י] דְּבֵלָה שֶׁלִּתְרוּמָה שֶׁנָּפְלָה לְתוֹךְ מֵי חַטָּאת, וּנְטָלָהּ וַאֲכָלָהּ--אִם יֵשׁ בָּהּ כַּבֵּיצָה, הַמַּיִם טְמֵאִין, בֵּין שֶׁהָיְתָה הַדְּבֵלָה טְמֵאָה, בֵּין שֶׁהָיְתָה טְהוֹרָה:  שֶׁכָּל הָאֹכָלִין, אַפִלּוּ אֹכֶל קֹדֶשׁ, אֵינוּ טָהוֹר לַחַטָּאת.  וְהָאוֹכְלָהּ חַיָּב מִיתָה--מִפְּנֵי שֶׁאָכַל תְּרוּמָה, וְהוּא כְּבָר נִטְמָא בְּמֵי נִדָּה.  וְאִם אֵין בָּהּ כַּבֵּיצָה, הַמַּיִם בְּטַהְרָתָן:  שְׁאֵין הָאֹכֶל מְטַמֵּא אֶת אֲחֵרִים, עַד שֶׁיִּהְיֶה בּוֹ כַּבֵּיצָה--בֵּין לַתְּרוּמָה בֵּין לַקֹּדֶשׁ בֵּין לַחַטָּאת.
<BR> </P>

<H2>הִלְכּוֹת פָּרָה אֲדֻמָּה פֵּרֶק טו</H2>

<P><B>טו,א</B>  הַנּוֹגֵעַ בְּמֵי חַטָּאת שֶׁלֹּא לְצֹרֶךְ הַזָּיָה, בֵּין אָדָם בֵּין כֵּלִים--טָמֵא, וְאֵינוּ מְטַמֵּא בְּגָדִים בְּשָׁעַת מַגָּעוֹ:  שֶׁנֶּאֱמָר "וְהַנֹּגֵעַ בְּמֵי הַנִּדָּה, יִטְמָא עַד-הָעָרֶב" (במדבר יט,כא)--הִנֵּה לָמַדְתָּ שֶׁמֵּי נִדָּה אָב מֵאֲבוֹת הַטֻּמְאוֹת שֶׁלַּתּוֹרָה, וְטֻמְאַת מַגָּעָן בְּכָל שְׁהוּא.</P>

<P><B>טו,ב</B>  וְאִם הָיָה בָּהֶן כְּדֵי הַזָּיָה, מְטַמְּאִין בַּמַּגָּע וּבַמַּשָּׂא; וְהַנּוֹגֵעַ בָּהֶן אוֹ הַנּוֹשְׂאָן שֶׁלֹּא לְצֹרֶךְ--מְטַמֵּא בְּגָדִים בְּשָׁעַת מַגָּעוֹ אוֹ בְּשָׁעַת מַשָּׂאוֹ, עַד שֶׁיִּפְרֹשׁ מִמְּטַמְּאָיו:  שֶׁנֶּאֱמָר "וּמַזֵּה מֵי-הַנִּדָּה, יְכַבֵּס בְּגָדָיו" (במדבר יט,כא).  אֵינוּ מְדַבֵּר בְּמַזֶּה עַל הַטָּמֵא--אִם טִהַר אֶת הַטָּמֵא, קַל וְחֹמֶר שֶׁיִּהְיֶה הוּא טָהוֹר.</P>

<P><B>טו,ג</B>  מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "וּמַזֵּה מֵי-הַנִּדָּה" (במדבר יט,כא) לֹא נֶאֱמָר אֵלָא לַשֵּׁעוּר--שֶׁהַנּוֹגֵעַ אוֹ הַנּוֹשֵׂא מֵי הַנִּדָּה שֶׁיֵּשׁ בָּהֶן כְּדֵי הַזָּיָה, שֶׁלֹּא לְצֹרֶךְ הַזָּיָה, טָמֵא וּמְטַמֵּא בְּגָדִים, דִּין תּוֹרָה.  וְכַמָּה הוּא שֵׁעוּר הַזָּיָה, כְּדֵי שֶׁיִּטְבֹּל רָאשֵׁי גִּבְעוֹלִין שֶׁלְּאֵזוֹב בַּמַּיִם.</P>

<P><B>טו,ד</B>  בַּמֶּה דְּבָרִים אֲמוּרִים שֶׁמֵּי חַטָּאת מְטַמְּאִין:  בִּזְמָן שֶׁנָּגַע בָּהֶן אוֹ נְשָׂאָן שֶׁלֹּא לְצֹרֶךְ, קֹדֶם שֶׁיַּעֲשׂוּ מִצְוָתָן; אֲבָל אַחַר שֶׁעָשׂוּ מִצְוָתָן, אֵינָן מְטַמְּאִין כְּלָל.</P>

<P><B>טו,ה</B>  כֵּיצַד:  הֲרֵי שֶׁטָּבַל אֶת הָאֵזוֹב וְהִזָּה עַל הָאָדָם הַטָּמֵא אוֹ עַל הַכֵּלִים, וְהָיוּ הַמַּיִם שׁוֹתְתִין וְיוֹרְדִין מֵעַל הַטָּמֵא לָאָרֶץ, וְכֵן הַמַּיִם הַנִּתָּזִין בְּשָׁעַת הַזָּיָה עַל הָאָרֶץ אוֹ עַל הַטָּהוֹר--הֲרֵי אוֹתָן הַמַּיִם טְהוֹרִין, וְהַנּוֹגֵעַ בָּהֶן וְהַנּוֹשְׂאָן טָהוֹר.</P>

<P><B>טו,ו</B>  הִטְבִּיל אֶת הָאֵזוֹב לְהַזּוֹת עַל דָּבָר שְׁאֵינוּ מְקַבֵּל טֻמְאָה--הֲרֵי הַמַּיִם הַמְּנַטְּפִין כְּשֵׁרִין לְהַזּוֹת מֵהֶן, כְּמוֹ שֶׁבֵּאַרְנוּ; לְפִיכָּךְ מְטַמְּאִין טֻמְאַת מֵי חַטָּאת, לְפִי שֶׁלֹּא עָשׂוּ מִצְוָתָן--שֶׁהֲרֵי הַטְּבִילָה הָיְתָה לְשֵׁם דָּבָר שְׁאֵינוּ מְקַבֵּל טֻמְאָה.</P>

<P><B>טו,ז</B>  [ב] אֵין מֵי חַטָּאת מְטַמְּאִין אֶת הַכֹּל, קֹדֶם שֶׁיַּעֲשׂוּ מִצְוָתָן--עַד שֶׁיִּהְיוּ טְהוֹרִין וּכְשֵׁרִין לַהַזָּיָה.  אֲבָל מֵי חַטָּאת שֶׁנִּפְסְלוּ--כְּגוֹן שֶׁנִּתְעָרַב בָּהֶן מַיִם, אוֹ שֶׁשָּׁתָת מֵהֶן בְּהֵמָה, וְכַיּוֹצֶא בְּאֵלּוּ מִדְּבָרִים הַפּוֹסְלִין אוֹתָן--אִם נָגַע בָּהֶן הַטָּהוֹר לַתְּרוּמָה, נִטְמָא:  בֵּין שֶׁנָּגַע בְּיָדָיו, בֵּין שֶׁנָּגַע בִּשְׁאָר גּוּפוֹ.  נָגַע בָּהֶן אָדָם הַטָּהוֹר לַחַטָּאת, וְאַפִלּוּ בְּיָדָיו--הֲרֵי הוּא טָהוֹר כְּמוֹת שֶׁהָיָה.</P>

<P><B>טו,ח</B>  [ג] מֵי חַטָּאת שֶׁנִּטְמְאוּ, וְנָגַע בָּהֶן אַחַר שֶׁנִּטְמְאוּ אָדָם הַטָּהוֹר לַתְּרוּמָה--בֵּין בְּיָדָיו, בֵּין בְּגוּפוֹ--נִטְמָא.  וְאִם נָגַע בָּהֶן הַטָּהוֹר לַחַטָּאת בְּיָדָיו, נִטְמָא; נָגַע בִּשְׁאָר גּוּפוֹ, הֲרֵי הוּא טָהוֹר כְּמוֹת שֶׁהָיָה.</P>

<P><B>טו,ט</B>  [ד] מֵי חַטָּאת שֶׁנָּפְלוּ לְתוֹכָן מֵי מַעְיָן, אוֹ מֵי מִקְוָה, אוֹ מֵי פֵּרוֹת--אִם רֹב מֵי חַטָּאת, מְטַמְּאִין בַּמַּשָּׂא; וְאִם רֹב מֵי פֵּרוֹת, אֵין מְטַמְּאִין; מֶחְצָה לְמֶחְצָה, מְטַמְּאִין בַּמַּשָּׂא.  אֵפֶר פָּרָה שֶׁנִּתְעָרַב בְּאֵפֶר מֻקְלֶה, וְקִדַּשׁ בְּכֻלּוֹ--אִם הָיָה הָרֹב אֵפֶר פָּרָה, מְטַמְּאִין כְּמֵי נִדָּה; וְאִם הָיָה הָרֹב אֵפֶר מֻקְלֶה--אֵין מְטַמְּאִין בַּמַּגָּע, אֲבָל מְטַמְּאִין בַּמַּשָּׂא.</P>

<P><B>טו,י</B>  [ה] אֵפֶר כָּשֵׁר שֶׁנְּתָנוֹ עַל גַּבֵּי הַמַּיִם שְׁאֵינָן רְאוּיִין לְקַדְּשָׁן, וְנָגַע בָּהֶן הַטָּהוֹר לַתְּרוּמָה--בֵּין בְּיָדָיו, בֵּין בְּגוּפוֹ--נִטְמָא; נָגַע בָּהֶן הַטָּהוֹר לַחַטָּאת, אַפִלּוּ בְּיָדָיו--הֲרֵי זֶה טָהוֹר כְּמוֹת שֶׁהָיָה.</P>

<P><B>טו,יא</B>  [ו] מֵי חַטָּאת שֶׁנִּפְסְלוּ, לֹא יְגַבְּלֵם בְּטִיט--שֶׁלֹּא יַעֲשֵׂם תַּקְלָה לַאֲחֵרִים, שֶׁמֶּא יִגַּע בַּטִּיט וְיִטְמָא:  שֶׁמֵּי חַטָּאת אֵינָן בְּטֵלִין בְּטִיט, שֶׁנֶּאֱמָר "חַטָּאת הִיא" (במדבר יט,ט).  [ז] פָּרָה שֶׁשָּׁתָת מֵי חַטָּאת--אַף עַל פִּי שֶׁנִּשְׁחֲטָה בְּתוֹךְ עֶשְׂרִים וְאַרְבַּע שָׁעוֹת, הֲרֵי בְּשָׂרָהּ טָהוֹר:  שֶׁנֶּאֱמָר "לְמִשְׁמֶרֶת, לְמֵי נִדָּה" (שם)--בִּזְמָן שְׁהֶן שְׁמוּרִין, אֵינָן בְּטֵלִין; אֲבָל בִּזְמָן שֶׁשָּׁתָת אוֹתָן פָּרָה--בָּטְלוּ, שֶׁהֲרֵי אֵינָן שְׁמוּרִין.</P>

<P><B>טו,יב</B>  [ח] הַמַּזֶּה מֵחַלּוֹן שֶׁמַּזִּין מִמֶּנּוּ עַל הָרַבִּים, וְהֻזָּה עָלָיו, וְנִכְנַס לַמִּקְדָּשׁ, וְאַחַר כָּךְ נִמְצְאוּ הַמַּיִם פְּסוּלִין--הֲרֵי זֶה פָּטוּר:  שֶׁחֶזְקַת הַמַּיִם שֶׁמַּזִּין מֵהֶן עַל הָרַבִּים, שְׁהֶן כְּשֵׁרִין; וַהֲרֵי זֶה, כְּאָנוּס.  אֲבָל אִם הֻזָּה עָלָיו מֵחַלּוֹן שֶׁלְּיָחִיד, וְנִכְנַס לַמִּקְדָּשׁ, וְנִמְצְאוּ הַמַּיִם פְּסוּלִין--חַיָּב בְּקָרְבַּן עוֹלֶה וְיוֹרֵד:  מִפְּנֵי שֶׁהָיָה לוֹ לִבְדֹּק עַל הַמַּיִם, וְאַחַר כָּךְ יִכָּנֵס לַמִּקְדָּשׁ.</P>

<P><B>טו,יג</B>  מַחְלִיקִין הָיוּ הָעָם בַּמַּיִם שֶׁשּׁוֹתְתִין בָּאָרֶץ מֵחַלּוֹן שֶׁלָּרַבִּים, וְדוֹרְסִין אוֹתָן, וְנִכְנָסִין לַמִּקְדָּשׁ; וְלֹא הָיוּ חוֹשְׁשִׁין לָהֶן, שֶׁמֶּא פְּסוּלִין הֶן.</P>

<P><B>טו,יד</B>  [ט] הַמַּזֶּה בְּאֵזוֹב הַטָּמֵא לַחַטָּאת--אִם יֵשׁ בּוֹ כַּבֵּיצָה--הַמַּיִם פְּסוּלִין, וְהַזָּיָתוֹ פְּסוּלָה; אֵין בּוֹ כַּבֵּיצָה--הַמַּיִם כְּשֵׁרִין, וְהַזָּיָתוֹ פְּסוּלָה.  וְאֵזוֹב זֶה--מְטַמֵּא חֲבֵרוֹ וַחֲבֵרוֹ לַחֲבֵרוֹ, אַפִלּוּ הֶן מֵאָה:  שְׁאֵין מוֹנִין לַחַטָּאת.</P>

<P><B>טו,טו</B>  [י] הַמַּגְבִּיהַּ כְּלִי שֶׁהֻזָּה עָלָיו, וַהֲרֵי עָלָיו מַיִם כְּדֵי הַזָּיָה--טָהוֹר:  שֶׁהַמַּיִם שֶׁעָשׂוּ מִצְוָתָן אֵינָן מְטַמְּאִין, כְּמוֹ שֶׁבֵּאַרְנוּ.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות טומאת צרעת</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת טֻמְאַת צָרַעַת</H1>

<P>יֵשׁ בִּכְלָלָן שְׁמוֹנֶה מִצְווֹת--שֵׁשׁ מִצְווֹת עֲשֵׂה, וּשְׁתֵּי מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהוֹרוֹת בְּצָרַעַת אָדָם כְּדִינָהּ הַכָּתוּב בַּתּוֹרָה; (ב) שֶׁלֹּא יָקֹץ סִימָנֵי טֻמְאָה; (ג) שֶׁלֹּא יְגַלַּח הַנֶּתֶק; (ד) שֶׁיִּהְיֶה הַמְּצֹרָע מְפֻרְסָם בִּקְרִיעַת בְּגָדָיו וּפְרִיעַת רֹאשׁוֹ וַעֲטִיָּה עַל שָׂפָם; (ה) טַהְרַת צָרַעַת; (ו) שֶׁיְּגַלַּח הַמְּצֹרָע אֶת כָּל שְׂעָרוֹ כְּשֶׁיִּטְהַר; (ז) דִּין צָרַעַת הַבֶּגֶד; (ח) דִּין צָרַעַת הַבַּיִת.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת טֻמְאַת צָרַעַת פֵּרֶק א</H2>

<P><B>א,א</B>  צָרַעַת עוֹר הַבָּשָׂר--הוּא שֶׁיַּלְבִּין מָקוֹם מִן הָעוֹר, וְתִהְיֶה הַלַּבְנוּנִית כִּקְרוֹם בֵּיצָה וּמִקְּרוֹם בֵּיצָה וָמַעְלָה; אֲבָל לַבְנוּנִית שְׁהִיא דֵּהָה מִקְּרוֹם הַבֵּיצָה וּלְמַטָּה--אֵינָהּ צָרַעַת, אֵלָא בֹּהַק הוּא.  [ב] וְאַרְבַּע מַרְאוֹת יֵשׁ בְּצָרַעַת עוֹר הַבָּשָׂר, וְאֵלּוּ הֶן:</P>

<P><B>א,ב</B>  לֹבֶן עַז בְּיוֹתֵר שְׁאֵין לְמַעְלָה מִמֶּנּוּ, שְׁהוּא נִרְאֶה בְּעוֹר הַבָּשָׂר כַּשֶּׁלֶג; הוּא הַנִּקְרָא בַּהֶרֶת.  וְלֹבֶן שְׁהוּא דֵּהֶה מִזֶּה מְעַט, שְׁהוּא נִרְאֶה כְּצֶמֶר נָקִי שֶׁלְּכֶבֶשׂ בֶּן יוֹמוֹ; הוּא הַנִּקְרָא שְׂאֵת.  וְלֹבֶן שְׁהוּא דֵּהֶה מִן הַשְּׂאֵת מְעַט, שְׁהוּא נִרְאֶה כְּסִיד הַהֵיכָל; הוּא תּוֹלֶדֶת הַבַּהֶרֶת, וְהוּא הַנִּקְרָא סַפַּחַת.  וְלֹבֶן שְׁהוּא דֵּהֶה מִסִּיד הַהֵיכָל מְעַט, וַהֲרֵי הוּא כִּקְרוֹם בֵּיצָה; הוּא תּוֹלֶדֶת הַשְּׂאֵת, וְגַם זֶה נִקְרָא סַפַּחַת.</P>

<P><B>א,ג</B>  הִנֵּה לָמַדְתָּ שֶׁהַמַּרְאֶה שְׁהוּא כְּסִיד הַהֵיכָל, הוּא סַפַּחַת הַבַּהֶרֶת; וְהַמַּרְאֶה שְׁהוּא כִּקְרוֹם בֵּיצָה, הוּא סַפַּחַת הַשְּׂאֵת:  שְׁאֵין לְשׁוֹן סַפַּחַת, אֵלָא טְפֵלָה.  מִכָּאן אָמְרוּ חֲכָמִים מַרְאוֹת נְגָעִים--שְׁנַיִם, שְׁהֶן אַרְבָּעָה:  בַּהֶרֶת, וְסַפַּחְתָּהּ; וּשְׁאֵת, וְסַפַּחְתָּהּ.</P>

<P><B>א,ד</B>  [ג] אַרְבַּע מַרְאוֹת אֵלּוּ, כֻּלָּן מִצְטָרְפִין זֶה עִם זֶה--בֵּין לְהָקֶל, בֵּין לְהַחְמִיר, בֵּין בִּתְחִלַּת רְאִיַּת הַנֶּגַע, בֵּין בְּסוֹף הַשָּׁבוּעוֹת, וּבֵין לְאַחַר שֶׁנִּפְטַר הַמְּצֹרָע, אוֹ נֶחְלַט.</P>

<P><B>א,ה</B>  כֵּיצַד:  אֶחָד נֶגַע שֶׁהָיָה כֻּלּוֹ לָבָן כַּשֶּׁלֶג, אוֹ כְּסִיד הַהֵיכָל, אוֹ כְּצֶמֶר נָקִי, אוֹ כִּקְרוֹם בֵּיצָה, וְאֶחָד נֶגַע שֶׁהָיָה מִקְצַת הַלֹּבֶן כְּמַרְאֵה הַבַּהֶרֶת, וּמִקְצָתוֹ כְּמַרְאֵה הַשְּׂאֵת, וּמִקְצָתוֹ כְּמַרְאֵה הַסַּפַּחַת--הַכֹּל כְּמַרְאֶה אֶחָד הוּא חָשׁוּב.</P>

<P><B>א,ו</B>  אִם כֵּן לָמָּה מָנוּ אוֹתָן חֲכָמִים, וְאָמְרוּ מַרְאוֹת נְגָעִים שְׁנַיִם שְׁהֶן אַרְבָּעָה--כְּדֵי לְהָבִין בַּמַּרְאוֹת:  שֶׁכָּל כּוֹהֵן שְׁאֵינוּ מַכִּיר הַמַּרְאוֹת וּשְׁמוֹתֵיהֶן, כְּשֶׁמְּלַמְּדִין אוֹתוֹ וּמוֹדִיעִין אוֹתוֹ--לֹא יִרְאֶה אֶת הַנֶּגַע, עַד שֶׁיָּבִין וְיַכִּיר; וְיֹאמַר זוֹ הִיא הַבַּהֶרֶת, וְזוֹ הִיא סַפַּחְתָּהּ, וְזוֹ הִיא הַשְּׂאֵת, וְזוֹ הִיא סַפַּחְתָּהּ.</P>

<P><B>א,ז</B>  [ד] הָיָה בְּמַרְאֵה הַלֹּבֶן מֵאַרְבָּעָה מַרְאוֹת אֵלּוּ, מִקְצַת אַדְמוּמִית מְעֹרֶבֶת בּוֹ--גַּם זֶה נֶגַע צָרַעַת הוּא, שֶׁנֶּאֱמָר "אוֹ בַהֶרֶת, לְבָנָה אֲדַמְדָּמֶת" (ויקרא יג,יט); וְהוּא הַדִּין לַשְּׂאֵת, וְלַסַּפַּחַת שֶׁלַּשְּׂאֵת וּלְסַפַּחַת הַבַּהֶרֶת.  וְהַמַּרְאֶה הַזֶּה שְׁהוּא מְעֹרָב מִלַּבְנוּנִית וּמְעַט אֹדֶם, הוּא הַנִּקְרָא פָּתוּךְ.</P>

<P><B>א,ח</B>  וְכֵיצַד מַרְאֵה הַפָּתוּךְ בְּאַרְבָּעָה מַרְאוֹת אֵלּוּ:  כְּאִלּוּ הֶן אַרְבַּע כּוֹסוֹת מְלֵאוֹת חָלָב, וְנִתְעָרַב בַּכּוֹס הָרִאשׁוֹנָה שְׁנֵי טִפֵּי דָּם, וּבַשְּׁנִיָּה אַרְבַּע טִפִּין, וּבַשְּׁלִישִׁית שְׁמוֹנֶה טִפִּין, וּבָרְבִיעִית שֵׁשׁ עֶשְׂרֵה טִפִּין.</P>

<P><B>א,ט</B>  הַפָּתוּךְ שֶׁבַּבַּהֶרֶת, הוּא הַמַּרְאֶה הָרְבִיעִי; וְהַפָּתוּךְ שֶׁבַּשְּׂאֵת, כְּמַרְאֵה כּוֹס שְׁלִישִׁית; וְהַפָּתוּךְ שֶׁבְּסַפַּחַת הַבַּהֶרֶת, כְּמַרְאֵה הַכּוֹס הַשְּׁנִיָּה; וְהַפָּתוּךְ שֶׁבְּסַפַּחַת הַשְּׂאֵת, כְּמַרְאֵה הַכּוֹס הָרִאשׁוֹנָה.</P>

<P><B>א,י</B>  [ה] כָּל הַמַּרְאוֹת הָאֵלּוּ, בֵּין הַלָּבָן בֵּין הַפָּתוּךְ--מִצְטָרְפִין זֶה עִם זֶה, וּכְמַרְאֶה אֶחָד הֶן חֲשׁוּבִין; וּבֵין שֶׁהָיָה הַנֶּגַע כֻּלּוֹ לָבָן, אוֹ מִקְצָתוֹ לָבָן וּמִקְצָתוֹ לָבָן אֲדַמְדַּם--הַכֹּל כְּמַרְאֶה אֶחָד הוּא, בֵּין לְהָקֶל בֵּין לְהַחְמִיר.</P>

<P><B>א,יא</B>  [ו] כָּל מַרְאֵה צָרַעַת עוֹר הַבָּשָׂר--אֵינָהּ קְרוּיָה נֶגַע וְלֹא מְטַמְּאָה, עַד שֶׁיִּהְיֶה מַרְאֵה הַנֶּגַע עָמֹק מֵעוֹר הַבָּשָׂר:  לֹא עָמֹק בִּמְשִׁישָׁתוֹ, אֵלָא בְּמַרְאִית הָעַיִן--כְּמַרְאֵה הַחַמָּה, שְׁהִיא נִרְאֵית לָעַיִן עֲמוּקָה מִן הַצֵּל; אֲבָל אִם הָיָה מַרְאֵה הַלֹּבֶן אוֹ הַפָּתוּךְ בְּשׁוֹוֶה עִם שְׁאָר הָעוֹר, אוֹ גָּבוֹהַּ מִן הָעוֹר--אֵינוּ נֶגַע, אֵלָא כְּמוֹ צֶמַח מִן הַצְּמָחִים הָעוֹלִים בַּגּוּף.</P>

<P><B>א,יב</B>  [ז] שֵׁעוּר כָּל נִגְעֵי צָרַעַת, בֵּין צָרַעַת אָדָם בֵּין צָרַעַת בְּגָדִים--כַּגָּרִיס הַקִּלְקִי שְׁהוּא מְרֻבָּע; וְהוּא מָקוֹם מְרֻבָּע מֵעוֹר הַבָּשָׂר כְּדֵי צְמִיחַת שְׁלוֹשִׁים וְשֵׁשׁ שְׂעָרוֹת, שֵׁשׁ שְׂעָרוֹת אֹרֶךְ וְשֵׁשׁ רֹחַב.  וְכָל הַפָּחוּת מִזֶּה, אֵינוּ נֶגַע צָרַעַת.</P>

<P><B>א,יג</B>  [ח] נֶגַע שֶׁהָיָה רָחְבּוֹ כְּדֵי צְמִיחַת חָמֵשׁ שְׂעָרוֹת--אַפִלּוּ הָיָה אָרְכּוֹ אַמָּה, הֲרֵי זֶה טָהוֹר; וְאֵינוּ נֶגַע צָרַעַת, עַד שֶׁיִּהְיֶה בּוֹ רִבּוּעַ כַּגָּרִיס.  וְכָל הַשֵּׁעוּרִין, הֲלָכָה לְמֹשֶׁה מִסִּינַי.</P>

<P><B>א,יד</B>  [ט] כָּל מָקוֹם שֶׁנֶּאֱמָר בַּהֶרֶת, הוּא הַדִּין לִשְׁאָר אַרְבָּעָה מַרְאוֹת שֶׁלַּלֹּבֶן אוֹ שֶׁלַּפָּתוּךְ:  וְהוּא--שֶׁיִּהְיֶה הַנֶּגַע כַּגָּרִיס אוֹ יָתֵר, וְיִהְיֶה עָמֹק מֵעוֹר הַבָּשָׂר; וְזֶה הוּא שֶׁאָנוּ קוֹרְאִין אוֹתוֹ בַּהֶרֶת סְתָם.</P>

<P><B>א,טו</B>  בַּהֶרֶת שְׁהִיא עַזָּה כַּשֶּׁלֶג, נִרְאֵית בָּאָדָם שְׁהוּא לָבָן כֵּהָה, וּבַהֶרֶת שְׁהִיא כֵּהָה, נִרְאֵית בַּכּוּשִׁי עַזָּה; לְפִיכָּךְ אֵין מְשַׁעֲרִין הַכֹּל אֵלָא בְּבֵינוֹנִי, שְׁאֵינוּ לֹא לָבָן וְלֹא שָׁחוֹר.</P>

<P><B>א,טז</B>  [י] שְׁלוֹשָׁה סִימָנֵי טֻמְאָה הֶן בְּצָרַעַת עוֹר הַבָּשָׂר--שֵׂעָר לָבָן, וְהַמִּחְיָה, וְהַפִּסְיוֹן; וּשְׁלָשְׁתָּן מְפֹרָשִׁין בַּתּוֹרָה.  כֵּיצַד:  מִי שֶׁנֻּלְּדָה בּוֹ בַּהֶרֶת, וּבָהּ שֵׂעָר לָבָן, אוֹ מִחְיַת בָּשָׂר חַי--כְּשֶׁיִּרְאֵהוּ הַכּוֹהֵן, יַחְלִיטוֹ וְיֹאמַר טָמֵא.</P>

<P><B>א,יז</B>  לֹא הָיָה בָּהּ שֵׁעָר לָבָן, וְלֹא מִחְיָה--יַסְגִּיר שִׁבְעַת יָמִים, וּבַשְּׁבִיעִי רוֹאֵהוּ:  אִם נֻלַּד בַּבַּהֶרֶת שֵׁעָר לָבָן, אוֹ מִחְיָה, אוֹ שֶׁפָּסָת וְהוֹסִיפָה--הֲרֵי זֶה מֻחְלָט; לֹא נֻלַּד בָּהּ לֹא מִחְיָה, וְלֹא שֵׁעָר לָבָן, וְלֹא פָסְתָה בָּעוֹר--יַסְגִּיר שָׁבוּעַ שֵׁנִי.  אִם נֻלַּד בָּהּ אֶחָד מִשְּׁלָשְׁתָּן, מַחְלִיטוֹ.  וְאִם לֹא נֻלַּד בָּהּ אֶחָד מִשְּׁלָשְׁתָּן--הֲרֵי זֶה טָהוֹר וְיִפְטֹר אוֹתוֹ, שְׁאֵין בְּנִגְעֵי עוֹר הַבָּשָׂר הֶסְגֵּר יָתֵר עַל שְׁנֵי שָׁבוּעוֹת; וְאִם לְאַחַר שֶׁפְּטָרוֹ וְטָהַר, פָּסָה הַנֶּגַע, אוֹ נֻלַּד בּוֹ שֵׁעָר לָבָן, אוֹ מִחְיָה--הֲרֵי זֶה מֻחְלָט לַטֻּמְאָה.</P>

<P><B>א,יח</B>  [יא] בַּהֶרֶת שֶׁהָיְתָה עַזָּה כַּשֶּׁלֶג, וּלְאַחַר הַהֶסְגֵּר נַעֲשָׂת כֵּהָה כִּקְרוֹם בֵּיצָה, אוֹ שֶׁהָיְתָה בַּתְּחִלָּה כִּקְרוֹם בֵּיצָה, וְנַעֲשָׂת כַּשֶּׁלֶג--הֲרֵי הִיא כְּמוֹת שֶׁהָיְתָה:  שְׁאֵין עַזּוּת הַמַּרְאֶה סִימָן טֻמְאָה, וְלֹא כְּהִיָּתוֹ סִימָן טַהְרָה; אֵלָא אִם נִתְמַעַט מֵאַרְבָּעָה מַרְאוֹת, וְנַעֲשָׂה כֵּהֶה מִקְּרוֹם בֵּיצָה--שֶׁהֲרֵי נַעֲשָׂה בֹּהַק, וּלְפִיכָּךְ טָהוֹר.</P>

<P><B>א,יט</B>  אִם כֵּן מַה הוּא זֶה שֶׁנֶּאֱמָר בַּתּוֹרָה "וְהִנֵּה כֵּהָה הַנֶּגַע, וְלֹא-פָשָׂה הַנֶּגַע בָּעוֹר--וְטִהֲרוֹ הַכֹּהֵן" (ויקרא יג,ו)--שְׁאִם כֵּהָה מֵאַרְבָּעָה מַרְאוֹת, טָהוֹר; וְכֵן אִם לֹא כֵּהָה, וְלֹא פָסָה, וְלֹא נֻלַּד בּוֹ לֹא שֵׂעָר לָבָן וְלֹא מִחְיָה--הֲרֵי זֶה טָהוֹר.
<BR> </P>

<H2>הִלְכּוֹת טֻמְאַת צָרַעַת פֵּרֶק ב</H2>

<P><B>ב,א</B>  שֵׁעָר לָבָן, שְׁהוּא סִימָן טֻמְאָה בַּצָרַעַת--אֵין פָּחוּת מִשְּׁתֵּי שְׂעָרוֹת; וְכַמָּה יִהְיֶה אָרְכָּן, כְּדֵי שֶׁיִּהְיוּ נִטָּלוֹת בְּזוֹג.  הָיְתָה אַחַת אֲרוּכָה וְאַחַת קְצָרָה מִשֵּׁעוּר זֶה, אוֹ אַחַת שְׁחוֹרָה וְאַחַת לְבָנָה, אוֹ אַחַת מִלְּמַטָּן וְנֶחְלְקָה מִלְמַעְלָן וְהִיא נִרְאֵית כִּשְׁתַּיִם, אוֹ שֶׁהָיָה עִיקָרָן מַשְׁחִיר וְרֹאשָׁן מַלְבִּין--הֲרֵי זֶה טָהוֹר; הָיָה עִיקָרָן מַלְבִּין וְרֹאשָׁן מַשְׁחִיר--אַף עַל פִּי שֶׁהַלָּבָן כָּל שְׁהוּא, טָמֵא.</P>

<P><B>ב,ב</B>  שְׁתֵּי שְׂעָרוֹת לְבָנוֹת שְׁהֶן בְּתוֹךְ הַנֶּגַע--אַף עַל פִּי שֶׁיֵּשׁ שֵׂעָר שָׁחוֹר בֵּינֵיהֶן, וְהֶן מְפֻזָּרוֹת אַחַת כָּאן וְאַחַת כָּאן--הֲרֵי אֵלּוּ סִימָן טֻמְאָה:  אַפִלּוּ הָיָה הַנֶּגַע כַּגָּרִיס מְצֻמְצָם, אֵין מְקוֹם שֵׂעָר הַשָּׁחוֹר מְמַעֲטוֹ.  וּבֵין שֶׁהָיוּ שְׁתֵּי הַשְּׂעָרוֹת בְּתוֹךְ הַבַּהֶרֶת וְהִיא מַקֶּפֶת אוֹתָן, וּבֵין שֶׁהָיוּ בְּסוֹף הַבַּהֶרֶת--הֲרֵי זֶה טָמֵא; אֲבָל אִם הָיוּ בְּצַד הַבַּהֶרֶת מִבַּחוּץ, הֲרֵי זֶה טָהוֹר--עַד שֶׁיִּהְיֶה הָעוֹר שֶׁצּוֹמְחוֹת בּוֹ שְׁתֵּי הַשְּׂעָרוֹת הַלְּבָנוֹת לָבָן.</P>

<P><B>ב,ג</B>  הָיוּ שְׁתֵּי שְׂעָרוֹת בְּתוֹךְ הַנֶּגַע, וְשׁוֹכְבוֹת חוּצָה לוֹ--טָמֵא; הָיוּ חוּצָה לַנֶּגַע, וְשׁוֹכְבוֹת לְתוֹכוֹ--אֵינָן סִימָן טֻמְאָה.</P>

<P><B>ב,ד</B>  [ג] לֹבֶן הַשְּׂעָרוֹת, מְטַמֵּא בְּכָל מַרְאֶה:  בֵּין שֶׁהָיוּ לְבָנוֹת כַּשֶּׁלֶג, בֵּין שֶׁהָיוּ לְבָנוֹת לֹבֶן דּוֹהֶה בְּיוֹתֵר, הוֹאִיל וּמַרְאֵהֶן לָבָן, טָמֵא.</P>

<P><B>ב,ה</B>  [ד] אֵין שֵׂעָר לָבָן סִימָן טֻמְאָה, עַד שֶׁיִּהְיֶה בְּגוּפָהּ שֶׁלַּבַּהֶרֶת.  כֵּיצַד:  בַּהֶרֶת וּבְתוֹכָהּ שְׁחִין אוֹ מִכְוָה אוֹ בֹּהַק אוֹ מִחְיַת הַשְּׁחִין אוֹ מִחְיַת הַמִּכְוָה, וּשְׁתֵּי שְׂעָרוֹת לְבָנוֹת בְּתוֹךְ הַשְּׁחִין אוֹ הַמִּכְוָה אוֹ הַבֹּהַק שֶׁבְּתוֹךְ הַנֶּגַע--אֵינוּ סִימָן טֻמְאָה; וַהֲרֵי זוֹ כְּבַהֶרֶת שְׁאֵין בָּהּ שֵׂעָר לָבָן, וְיַסְגִּיר--אַף עַל פִּי שֶׁהַבַּהֶרֶת מַקֶּפֶת אֶת הַשְּׁחִין אוֹ אֶת הַמִּכְוָה אוֹ אֶת מִחְיָתָן אוֹ אֶת הַבֹּהַק שֶׁיֵּשׁ בָּהֶן שְׁתֵּי הַשְּׂעָרוֹת.</P>

<P><B>ב,ו</B>  וְכֵן אִם הָיָה שְׁחִין אוֹ מִכְוָה אוֹ מִחְיָתָן אוֹ בֹּהַק מַקִּיף אֶת שְׁתֵּי הַשְּׂעָרוֹת הַלְּבָנוֹת, אוֹ סָמוּךְ לָהֶן בְּצִדָּן, אוֹ שֶׁהָיָה חוֹלֵק בֵּין שְׁתֵּי הַשְּׂעָרוֹת--הֲרֵי אֵלּוּ אֵינָן סִימָן טֻמְאָה; וַהֲרֵי הַבַּהֶרֶת כְּבַהֶרֶת שְׁאֵין בָּהּ שֵׂעָר לָבָן, וְיַסְגִּיר.</P>

<P><B>ב,ז</B>  [ה] הָלְכוּ לָהֶן הַשְּׁחִין וְהַבֹּהֵק וְהַמִּכְוָה שֶׁהָיוּ מִקִּיפִין אֶת הַשְׁעָרוֹת הַלְבָּנוֹת, אוֹ נִסְמָכִין לָהֶן, אוֹ חוֹלְקִין אוֹתָן, וְנִמְצְאוּ שְׁתֵּי הַשְּׂעָרוֹת בְּתוֹךְ הַבַּהֶרֶת בְּגוּפָהּ, בְּסוֹף הַשָּׁבוּעַ הָרִאשׁוֹן, אוֹ בְּסוֹף הַשָּׁבוּעַ הַשֵּׁנִי--הֲרֵי זֶה מֻחְלָט; וְאִם לֹא הָלְכוּ לָהֶן, יִפְטֹר אוֹתוֹ.</P>

<P><B>ב,ח</B>  [ו] אֵין שֵׂעָר לָבָן סִימָן טֻמְאָה, עַד שֶׁתִּקדֹּם הַבַּהֶרֶת אֶת הַשֵּׂעָר הַלָּבָן--שֶׁנֶּאֱמָר "וְהִיא, הָפְכָה שֵׂעָר לָבָן" (ויקרא יג,י), שֶׁתַּהְפֹּךְ אוֹתוֹ הַבַּהֶרֶת; אֲבָל אִם קָדַם שֵׂעָר לָבָן אֶת הַבַּהֶרֶת--הֲרֵי הִיא כְּבַהֶרֶת שְׁאֵין בָּהּ סִימָן טֻמְאָה, וְיַסְגִּיר.</P>

<P><B>ב,ט</B>  [ז] הָיְתָה בּוֹ בַּהֶרֶת, וּבָהּ שֵׂעָר לָבָן, וְהֻחְלַט בּוֹ, וְאַחַר כָּךְ הָלְכָה הַבַּהֶרֶת, וְהִנִּיחָה שֵׂעָר לָבָן בִּמְקוֹמוֹ, וְטָהַר, וְאַחַר כָּךְ חָזְרָה בַּהֶרֶת אַחֶרֶת בִּמְקוֹם הַבַּהֶרֶת הָרִאשׁוֹנָה, וַהֲרֵי הַשֵּׂעָר הַלָּבָן בְּתוֹכָהּ--זֶה הוּא הַנִּקְרָא שֵׂעָר פְּקֻדָּה, וְאֵינוּ סִימָן טֻמְאָה:  שֶׁנֶּאֱמָר "וְהִיא, הָפְכָה שֵׂעָר לָבָן" (ויקרא יג,י)--שֶׁהֲפָכַתּוּ הִיא, לֹא שֶׁהֲפָכַתּוּ חֲבִרְתָּהּ.</P>

<P><B>ב,י</B>  [ח] הָיָה בּוֹ בַּהֶרֶת כַּגָּרִיס, וּבָהּ שְׁתֵּי שְׂעָרוֹת, וְהֻחְלַט, וְהָלַךְ מִמֶּנָּה כַּחֲצִי גָּרִיס, וְטָהַר, וְנִשְׁאֲרוּ שְׁתֵּי הַשְּׂעָרוֹת בַּחֲצִי גָּרִיס הַנִּשְׁאָר, וְחָזַר כַּחֲצִי גָּרִיס בְּמָקוֹם זֶה שֶׁהָלַךְ, וַהֲרֵי שְׁתֵּי שְׂעָרוֹת לְבָנוֹת בַּבַּהֶרֶת כַּגָּרִיס--אֵינָן סִימָן טֻמְאָה:  עַד שֶׁיַּהְפֹּךְ שְׁתֵּי הַשְּׂעָרוֹת בַּהֶרֶת אַחַת.</P>

<P><B>ב,יא</B>  [ט] בַּהֶרֶת כַּחֲצִי גָּרִיס, וְאֵין בָּהּ כְּלוּם, וְנֻלְּדָה בְּצִדָּהּ בַּהֶרֶת כַּחֲצִי גָּרִיס, וּבָהּ שַׂעֲרָה אַחַת--הֲרֵי זוֹ לְהַסְגִּיר; בַּהֶרֶת כַּחֲצִי גָּרִיס, וּבָהּ שַׂעֲרָה אַחַת, וְנֻלְּדָה לָהּ בַּהֶרֶת כַּחֲצִי גָּרִיס, וּבָהּ שַׂעֲרָה אַחַת--הֲרֵי זוֹ לְהַסְגִּיר.</P>

<P><B>ב,יב</B>  בַּהֶרֶת כַּחֲצִי גָּרִיס, וּבָהּ שְׁתֵּי שְׂעָרוֹת, וְנֻלְּדָה לָהּ בַּהֶרֶת כַּחֲצִי גָּרִיס, וּבָהּ שַׂעֲרָה אַחַת--הֲרֵי זוֹ לְהַסְגִּיר.  בַּהֶרֶת כַּחֲצִי גָּרִיס, וְאֵין בָּהּ כְּלוּם, וְנֻלְּדָה לָהּ בַּהֶרֶת כַּחֲצִי גָּרִיס, וּבָהּ שְׁתֵּי שְׂעָרוֹת--הֲרֵי זוֹ לְהַחְלִיט:  שֶׁהֲרֵי קָדְמָה בַּהֶרֶת, לִשְׁתֵּי הַשְׁעָרוֹת הַלְבָּנוֹת.  סְפֵק שֵׂעָר לָבָן קָדַם, סְפֵק הַבַּהֶרֶת קָדְמָה--הֲרֵי זֶה טָמֵא; וְיֵרָאֶה לִי, שֶׁטֻּמְאָתוֹ בְּסָפֵק.
<BR> </P>

<H2>הִלְכּוֹת טֻמְאַת צָרַעַת פֵּרֶק ג</H2>

<P><B>ג,א</B>  אֵין הַמִּחְיָה סִימָן טֻמְאָה, עַד שֶׁתִּהְיֶה כַּעֲדָשָׁה מְרֻבַּעַת אוֹ יָתֵר עַל זֶה; וְכַמָּה שֵׁעוּרָהּ--כְּדֵי צְמִיחַת אַרְבַּע שְׂעָרוֹת, שְׁתַּיִם אֹרֶךְ וּשְׁתַּיִם רֹחַב:  וְהוּא שֶׁתִּהְיֶה הַמִּחְיָה בְּאֶמְצַע הַבַּהֶרֶת, וְהַבַּהֶרֶת מַקֶּפֶת אוֹתָהּ מִכָּל צַד; וְהִיא יְתֵרָה עַל הַמִּחְיָה, רֹחַב שְׁתֵּי שְׂעָרוֹת מִכָּל צַד אוֹ יָתֵר.</P>

<P><B>ג,ב</B>  אֲבָל אִם הָיְתָה הַמִּחְיָה בְּצַד הַבַּהֶרֶת, אֵינָהּ סִימָן טֻמְאָה; הָיְתָה מְפֻזֶּרֶת, כְּגוֹן שֶׁהָיָה בָּשָׂר חַי כַּחַרְדָּל בְּמָקוֹם זֶה וּבָשָׂר חַי כַּחַרְדָּל בְּמָקוֹם אַחֵר--אַף עַל פִּי שֶׁהַכֹּל בְּאֶמְצַע הַבַּהֶרֶת, אֵינָן מִצְטָרְפִין לְכַעֲדָשָׁה:  עַד שֶׁיִּהְיֶה בְּמָקוֹם אֶחָד בְּאֶמְצַע הַבַּהֶרֶת, כַּעֲדָשָׁה מְרֻבָּע אוֹ יָתֵר.</P>

<P><B>ג,ג</B>  [ב] הַמִּחְיָה מְטַמְּאָה בְּכָל מַרְאֶה--בֵּין שֶׁהָיָה מַרְאֵה הַמִּחְיָה אָדֹם, אוֹ שָׁחוֹר, אוֹ לָבָן:  וְהוּא, שֶׁלֹּא יִהְיֶה הַלֹּבֶן מֵאַרְבַּע מַרְאוֹת שֶׁבֵּאַרְנוּ.</P>

<P><B>ג,ד</B>  [ג] אֵין הַמִּחְיָה סִימָן טֻמְאָה, עַד שֶׁתִּהְיֶה בְּגוּפָהּ שֶׁלַּבַּהֶרֶת.  כֵּיצַד:  בַּהֶרֶת שֶׁהָיָה בְּאֶמְצָעָהּ שְׁחִין אוֹ מִכְוָה אוֹ מִחְיָתָן אוֹ בֹּהַק, וְהַמִּחְיָה בְּתוֹךְ הַשְּׁחִין אוֹ בְּתוֹךְ הַמִּכְוָה אוֹ בְּתוֹךְ מִחְיָתָן אוֹ בְּתוֹךְ הַבֹּהַק--אַף עַל פִּי שֶׁהַמִּחְיָה בְּאֶמְצַע הַבַּהֶרֶת, אֵינָהּ סִימָן טֻמְאָה:  מִפְּנֵי שְׁהִיא בְּתוֹךְ הַשְּׁחִין אוֹ הַמִּכְוָה אוֹ מִחְיָתָן, אוֹ בְּתוֹךְ הַבֹּהַק.</P>

<P><B>ג,ה</B>  וְכֵן אִם הִקִּיף הַשְּׁחִין אוֹ מִחְיָתוֹ, וְהַמִּכְוָה אוֹ מִחְיָתָהּ, וְהַבֹּהַק אֶת הַמִּחְיָה, אוֹ שֶׁנִּסְמַךְ אֶחָד מֵהֶן לַמִּחְיָה מִצִּדָּהּ, אוֹ שֶׁחָלַק אֶחָד מֵהֶן אֶת הַמִּחְיָה וְנִכְנַס לְתוֹכָהּ--אֵינָהּ סִימָן טֻמְאָה; וַהֲרֵי זוֹ כְּבַהֶרֶת שְׁאֵין בָּהּ סִימָן, וְיַסְגִּיר.</P>

<P><B>ג,ו</B>  הָלְכוּ לָהֶן הַשְּׁחִין אוֹ הַמִּכְוָה אוֹ הַבֹּהַק שֶׁהָיוּ תַּחַת הַמִּחְיָה, אוֹ שֶׁהָיוּ בְּצִדָּהּ, אוֹ שֶׁהָיוּ מַקִּיפִין אוֹתָהּ, אוֹ שֶׁהָיוּ נִכְנָסִין לְתוֹכָהּ, וְנִמְצֵאת הַמִּחְיָה לְבַדָּהּ בְּתוֹךְ הַבַּהֶרֶת בְּסוֹף שָׁבוּעַ רִאשׁוֹן, אוֹ בְּסוֹף שָׁבוּעַ שֵׁנִי--הֲרֵי זֶה יַחְלִיט; וְאִם לֹא הָלְכוּ לָהֶן, יִפְטֹר.</P>

<P><B>ג,ז</B>  [ד] הַמִּחְיָה סִימָן טֻמְאָה לְעוֹלָם--בֵּין שֶׁקָּדְמָה מִחְיָה אֶת הַבַּהֶרֶת, בֵּין שֶׁקָּדְמָה בַּהֶרֶת אֶת הַמִּחְיָה:  לְפִי שֶׁלֹּא נֶאֱמָר בָּהּ, "וְהִיא, הָפְכָה" (ויקרא יג,י).  זֶה שֶׁנֶּאֱמָר בַּתּוֹרָה "וְהִיא, הָפְכָה שֵׂעָר לָבָן; וּמִחְיַת בָּשָׂר חַי, בַּשְׂאֵת" (שם)--אֵינוּ צָרִיךְ לִשְׁנֵיהֶן, לַשֵּׂעָר וְלַמִּחְיָה; אֵלָא כָּל אֶחָד מֵהֶן סִימָן טֻמְאָה.  וְלֹא נֶאֱמָר שֵׂעָר לָבָן עִם הַמִּחְיָה, אֵלָא לִתֵּן שֵׁעוּר לַמִּחְיָה--שֶׁתִּהְיֶה כְּדֵי לְקַבַּל שֵׂעָר לָבָן, שְׁהוּא שְׁתֵּי שְׂעָרוֹת.</P>

<P><B>ג,ח</B>  [ה] בַּהֶרֶת כַּגָּרִיס מְצֻמְצָם, וּבְאֶמְצָעָהּ מִחְיָה כַּעֲדָשָׁה מְצֻמְצֶמֶת--הֲרֵי זֶה מֻחְלָט.  נִתְמַעֲטָה הַבַּהֶרֶת, אוֹ שֶׁנִּתְמַעֲטָה הַמִּחְיָה--טָהוֹר; וְכֵן אִם רָבְתָה הַמִּחְיָה שֶׁבְּתוֹךְ בַּהֶרֶת זוֹ, טָהוֹר:  שְׁאֵין הַבַּהֶרֶת מְטַמְּאָה בַּמִּחְיָה, עַד שֶׁתִּהְיֶה יְתֵרָה עַל הַמִּחְיָה רֹחַב שְׁתֵּי שְׂעָרוֹת מִכָּל צַד.</P>

<P><B>ג,ט</B>  הָיְתָה הַמִּחְיָה פְּחוּתָה מִכַּעֲדָשָׁה, וְרָבָת הַמִּחְיָה עַד שֶׁנַּעֲשָׂת כַּעֲדָשָׁה--הֲרֵי זֶה מֻחְלָט; נִתְמַעֲטָה הַמִּחְיָה מִמַּה שֶׁהָיְתָה, אוֹ שֶׁהָלְכָה לָהּ--הֲרֵי זֶה כְּמוֹת שֶׁהָיָה, וְאֵין כָּאן סִימָן טֻמְאָה.</P>

<P><B>ג,י</B>  [ו] בַּהֶרֶת יְתֵרָה מִכַּגָּרִיס, וּבָהּ מִחְיָה יְתֵרָה מִכַּעֲדָשָׁה, וְרַבּוּ אוֹ שֶׁנִּתְמַעֲטוּ--טָמֵא:  וּבִלְבָד שֶׁלֹּא תִתְמַעַט הַבַּהֶרֶת מִכַּגָּרִיס, וְלֹא תִתְמַעַט הַמִּחְיָה מִכַּעֲדָשָׁה; וְלֹא תִקְרַב הַמִּחְיָה לְסוֹף הַבַּהֶרֶת, בְּפָחוּת מִכְּדֵי צְמִיחַת שְׁתֵּי שְׂעָרוֹת כְּמוֹ שֶׁבֵּאַרְנוּ.</P>

<P><B>ג,יא</B>  [ז] בַּהֶרֶת כַּגָּרִיס, וּבָשָׂר חַי כַּעֲדָשָׁה אוֹ יָתֵר מַקִּיף אוֹתָהּ מִבַּחוּץ, וּבַהֶרֶת שְׁנִיָּה מַקֶּפֶת אֶת הַבָּשָׂר הַחַי--הֲרֵי הַבַּהֶרֶת הַפְּנִימִית לְהַסְגִּיר, שֶׁהֲרֵי אֵין בָּהּ סִימָן טֻמְאָה; וּבַהֶרֶת הַחִיצוֹנָה לְהַחְלִיט, שֶׁהֲרֵי הַמִּחְיָה בְּאֶמְצָעָהּ.  נִתְמַעַט הַבָּשָׂר הַחַי שֶׁבֵּינֵיהֶן, אוֹ שֶׁהָלַךְ כֻּלּוֹ--בֵּין שֶׁהָיָה מִתְמַעֵט וְכוֹלֶה מִבִּפְנִים, בֵּין שֶׁהָיָה מִתְמַעֵט מִבַּחוּץ--הֲרֵי שְׁתֵּיהֶן כְּבַהֶרֶת אַחַת, שְׁאֵין בָּהּ סִימָן טֻמְאָה.</P>

<P><B>ג,יב</B>  [ח] בַּהֶרֶת שֶׁהָיְתָה בְּרֹאשׁ אֵבֶר מִן הָאֵבָרִים, וְהַמִּחְיָה בְּאֶמְצַע הַבַּהֶרֶת בְּרֹאשׁ הָאֵבֶר--אֵינָהּ סִימָן טֻמְאָה:  מִפְּנֵי שֶׁהַמִּחְיָה חוֹלֶקֶת אֶת הַנֶּגַע, וְנִמְצָא מִקְצָתוֹ שׁוֹפֵעַ וְיוֹרֵד מִכָּאן וּמִקְצָתוֹ שׁוֹפֵעַ וְיוֹרֵד מִכָּאן; וְנֶאֱמָר בַּנְּגָעִים "וְרָאָהוּ הַכֹּהֵן" (ויקרא יג,ג; ויקרא יג,ה; ויקרא יג,יז; ויקרא יג,כז; ויקרא יג,לו), שֶׁיִּהְיֶה רוֹאֵה הַנֶּגַע כֻּלּוֹ כְּאַחַת.</P>

<P><B>ג,יג</B>  וְאֵלּוּ הֶן רָאשֵׁי אֵבָרִים שְׁאֵינָן מִטַּמְּאִין בְּמִחְיָה--רָאשֵׁי אֶצְבְּעוֹת יָדַיִם וְרַגְלַיִם, וְרָאשֵׁי אָזְנַיִם, וְרֹאשׁ הַחֹטֶם, וְרֹאשׁ הָעֲטָרָה, וְרָאשֵׁי הַדַּדִּין שֶׁבָּאִשָּׁה; אֲבָל רָאשֵׁי הַדַּדִּין שֶׁלָּאִישׁ, וְהַיַּבֹּלֶת, וְהַדִּלְדּוּלִין--מִטַּמְּאִין בְּמִחְיָה.</P>

<P><B>ג,יד</B>  [ט] וְכָל רָאשֵׁי אֵבָרִים אֵלּוּ, שֶׁהָיָה מְקוֹמָן יוֹשֵׁב כַּגָּרִיס--מִטַּמְּאִין בַּנְּגָעִים; אֲבָל אִם הָיוּ עֲגוּלִין כְּרֹב בְּרִיַּת בְּנֵי אָדָם, טְהוֹרִין.  כֵּיצַד:  בַּהֶרֶת כַּגָּרִיס בְּרֹאשׁ חֻטְמוֹ, אוֹ בְּרֹאשׁ אֶצְבָּעוֹ, וְשׁוֹפַעַת אִלַּךְ וְאִלַּךְ--טָהוֹר:  שֶׁנֶּאֱמָר "וְרָאָהוּ הַכֹּהֵן" (ויקרא יג,ג; ויקרא יג,ה; ויקרא יג,יז; ויקרא יג,כז; ויקרא יג,לו), עַד שֶׁיִּרְאֶה כֻּלּוֹ כְּאֶחָד.
<BR> </P>

<H2>הִלְכּוֹת טֻמְאַת צָרַעַת פֵּרֶק ד</H2>

<P><B>ד,א</B>  הַפִּסְיוֹן מְטַמֵּא בְּכָל שְׁהוּא--וְהוּא, שֶׁיִּהְיֶה הַפִּסְיוֹן מֵאֶחָד מִמַּרְאוֹת הַנְּגָעִים; אֲבָל אִם הָיָה הַפִּסְיוֹן מַרְאֵה בֹּהַק, אֵינוּ פִּסְיוֹן.  וְאֵין הַפִּסְיוֹן סִימָן טֻמְאָה, עַד שֶׁיִּפְסֶה חוּץ לַנֶּגַע; אֲבָל אִם פָּסָה לְתוֹךְ הַנֶּגַע, הֲרֵי הוּא כְּמוֹת שֶׁהָיָה.</P>

<P><B>ד,ב</B>  כֵּיצַד:  בַּהֶרֶת וּבְתוֹכָהּ בָּשָׂר חַי פָּחוּת מִכַּעֲדָשָׁה, וְהִסְגִּירָהּ, וּבְסוֹף הַשָּׁבוּעַ נִתְמַעֲטָה הַמִּחְיָה מִמַּה שֶׁהָיְתָה, אוֹ שֶׁהָלַךְ הַבָּשָׂר הַחַי כֻּלּוֹ--אֵין זֶה פִּסְיוֹן:  שְׁאֵין הַבַּהֶרֶת פּוֹסָה לְתוֹכָהּ, אֵלָא לְחוּצָה לָהּ.</P>

<P><B>ד,ג</B>  [ב] אֵין הַפִּסְיוֹן סִימָן טֻמְאָה, עַד שֶׁיִּהְיֶה אַחַר הֶסְגֵּר; אֲבָל אִם בָּא בַּתְּחִלָּה, וְרָאָה הַכּוֹהֵן אֶת הַנֶּגַע שְׁהוּא פּוֹסֶה וְהוֹלֵךְ--אֵינוּ מַחְלִיט; אֵלָא מַסְגִּירוֹ עַד סוֹף הַשָּׁבוּעַ, וְיִרְאֶה.</P>

<P><B>ד,ד</B>  [ג] אֵין הַבַּהֶרֶת פּוֹסָה לְתוֹךְ הַשְּׁחִין, וְלֹא לְתוֹךְ הַמִּכְוָה, וְלֹא לְתוֹךְ מִחְיַת הַשְּׁחִין, וְלֹא לְתוֹךְ מִחְיַת הַמִּכְוָה; וְלֹא לָרֹאשׁ וְלֹא לַזָּקָן, אַף עַל פִּי שֶׁנִּקְרְחוּ וְהָלַךְ הַשֵּׂעָר מֵהֶן:  שֶׁנֶּאֱמָר "וְאִם-פָּשֹׂה תִפְשֶׂה הַמִּסְפַּחַת בָּעוֹר" (ויקרא יג,ז).  אֲבָל הַבַּהֶרֶת שֶׁפָּסָת לְתוֹךְ הַבֹּהַק, הֲרֵי זֶה פִּסְיוֹן.</P>

<P><B>ד,ה</B>  [ד] הַשְּׁחִין וְהַמִּכְוָה וְהַבֹּהַק וּמִחְיַת הַשְּׁחִין וּמִחְיַת הַמִּכְוָה, שֶׁהָיוּ חוֹלְקִין בֵּין הַאֵם לַפִּסְיוֹן--אֵינוּ סִימָן טֻמְאָה; הִסְגִּירוֹ, וְהָלְכוּ לָהֶן עַד שֶׁנִּמְצָא הַפִּסְיוֹן סָמוּךְ לָאֵם--הֲרֵי זֶה מֻחְלָט.</P>

<P><B>ד,ו</B>  [ה] בַּהֶרֶת כַּגָּרִיס, וּפָסְתָה כַּחֲצִי גָּרִיס וְעוֹד, וְהָלַךְ מִן הַאֵם כַּחֲצִי גָּרִיס--אַף עַל פִּי שֶׁהַנּוֹתָר מִן הַאֵם עִם הַפִּסְיוֹן יָתֵר מִכַּגָּרִיס, הֲרֵי זֶה טָהוֹר; הָיְתָה כַּגָּרִיס, וּפָסָת כַּגָּרִיס וְעוֹד, וְהָלְכָה לָהּ הַאֵם--תֵּרָאֶה כַּתְּחִלָּה, וְיַסְגִּיר שָׁבוּעַ אַחַר שָׁבוּעַ.</P>

<P><B>ד,ז</B>  הָיְתָה בּוֹ בַּהֶרֶת וְהִסְגִּירוֹ, וְהָלְכָה הַבַּהֶרֶת בְּסוֹף יְמֵי הֶסְגֵּר, וְחָזְרָה בַּהֶרֶת בִּמְקוֹמָהּ כְּמוֹת שֶׁהָיְתָה--הֲרֵי הִיא כְּמוֹת שֶׁהָיְתָה; נִתְמַעֲטָה בְּתוֹךְ יְמֵי הֶסְגֵּר, וּפָסְתָה וְחָזְרָה כְּמוֹת שֶׁהָיְתָה, אוֹ שֶׁפָּסְתָה וְנִתְמַעַט הַפִּסְיוֹן, וְחָזְרָה כְּמוֹת שֶׁהָיְתָה--הֲרֵי זֶה יַסְגִּיר.</P>

<P><B>ד,ח</B>  [ו] בַּהֶרֶת כַּגָּרִיס, וּפָסְתָה כַּגָּרִיס, וְנֻלַּד בַּפִּסְיוֹן מִחְיָה אוֹ שֵׂעָר לָבָן, וְהָלְכָה לָהּ הַאֵם--תֵּרָאֶה כַּתְּחִלָּה.  הָיְתָה בּוֹ בַּהֶרֶת כַּגָּרִיס וְהִסְגִּירוֹ, וּבְסוֹף הַשָּׁבוּעַ וַהֲרֵי הִיא כַּסֶּלַע--סְפֵק שְׁהִיא הִיא, סְפֵק שֶׁאַחֶרֶת בָּאָה תַּחְתֶּיהָ--הֲרֵי זֶה טָמֵא.</P>

<P><B>ד,ט</B>  [ז] בַּהֶרֶת כַּגָּרִיס, וְחוּט יוֹצֶא מִמֶּנָּה--אִם יֵשׁ בּוֹ רֹחַב שְׁתֵּי שְׂעָרוֹת--זוֹקְקָהּ לְשֵׂעָר לָבָן וּלְפִסְיוֹן, אֲבָל לֹא לְמִחְיָה:  שְׁאֵין הַמִּחְיָה סִימָן טֻמְאָה--עַד שֶׁתַּקִּיף אוֹתָהּ הַבַּהֶרֶת, וְיִהְיֶה בֵּין סוֹף הַמִּחְיָה וְסוֹף הַבַּהֶרֶת רֹחַב צְמִיחַת שְׁתֵּי שְׂעָרוֹת.  הָיוּ שְׁתֵּי בֶּהָרוֹת, וְחוּט יוֹצֶא מִזּוֹ לְזוֹ--אִם יֵשׁ בּוֹ רֹחַב שְׁתֵּי שְׂעָרוֹת, מְצָרְפָן; וְאִם לָאו, אֵינוּ מְצָרְפָן.</P>

<P><B>ד,י</B>  הִסְגִּירוֹ שָׁבוּעַ אַחַר שָׁבוּעַ, וְלֹא נֻלַּד לוֹ סִימָן טֻמְאָה וּפְטָרוֹ, וּלְאַחַר הֶפְטֵר פָּסָה הַנֶּגַע, כָּל שְׁהוּא--הֲרֵי זֶה מֻחְלָט.  [ח] בַּהֶרֶת שֶׁטָּהֲרָה מִתּוֹךְ הֶסְגֵּר, אוֹ מִתּוֹךְ הֶחְלֵט שֶׁהָלְכוּ מִמֶּנָּה סִימָנֵי הַטֻּמְאָה--אֵין מַסְגִּירִין בָּהּ לְעוֹלָם.  [ט] בַּהֶרֶת שֶׁכָּנְסָה אַחַר הֶפְטֵר, וּפָסְתָה לִכְמוֹת שֶׁהָיְתָה, אוֹ שֶׁפָּסְתָה, וְחָזְרָה לִכְמוֹת שֶׁהָיְתָה--הֲרֵי הוּא בְּטַהְרָתוֹ.</P>

<P><B>ד,יא</B>  [י] בַּהֶרֶת כַּגָּרִיס, וּבָהּ מִחְיָה כַּעֲדָשָׁה, וְשֵׂעָר לָבָן בְּתוֹךְ הַמִּחְיָה, וְהִחְלִיטוֹ, וּלְאַחַר הֶחְלֵט הָלְכָה הַמִּחְיָה--טָמֵא, מִפְּנֵי שֵׂעָר לָבָן; הָלַךְ הַשֵּׂעָר הַלָּבָן--טָמֵא, מִפְּנֵי הַמִּחְיָה.  הָיָה הַשֵּׂעָר הַלָּבָן בְּתוֹךְ הַבַּהֶרֶת, וְהָלַךְ הַשֵּׂעָר הַלָּבָן--טָמֵא, מִפְּנֵי הַמִּחְיָה; הָלְכָה הַמִּחְיָה--טָמֵא, מִפְּנֵי שֵׂעָר לָבָן.</P>

<P><B>ד,יב</B>  [יא] בַּהֶרֶת, וּבָהּ מִחְיָה וּפִסְיוֹן--הָלְכָה הַמִּחְיָה--טָמֵא, מִפְּנֵי הַפִּסְיוֹן; הָלַךְ הַפִּסְיוֹן--טָמֵא, מִפְּנֵי הַמִּחְיָה.  וְכֵן בְּשֵׂעָר לָבָן וּבְפִסְיוֹן.</P>

<P><B>ד,יג</B>  הִחְלִיטוֹ בְּשֵׂעָר לָבָן, וְהָלַךְ הַשֵּׂעָר, וְחָזַר בּוֹ שֵׂעָר לָבָן אַחֵר, אוֹ שֶׁנֻּלְּדָה לוֹ מִחְיָה, אוֹ פִּסְיוֹן; אוֹ שֶׁהִחְלִיטוֹ בְּמִחְיָה, וְהָלְכָה הַמִּחְיָה, וְנֻלְּדָה לוֹ מִחְיָה אַחֶרֶת, אוֹ שֵׂעָר לָבָן, אוֹ פִּסְיוֹן; אוֹ שֶׁהִחְלִיטוֹ בְּפִסְיוֹן, וְהָלַךְ הַפִּסְיוֹן, וְחָזַר פִּסְיוֹן אַחֵר, אוֹ שֶׁנֻּלְּדָה בּוֹ מִחְיָה, אוֹ שֵׂעָר לָבָן:  הֲרֵי זֶה בְּטֻמְאָתוֹ, כְּמוֹת שֶׁהָיָה.</P>

<P><B>ד,יד</B>  אֶחָד הַטָּמֵא שֶׁהֻחְלַט בַּתְּחִלָּה, אוֹ שֶׁהֻחְלַט בְּסוֹף שָׁבוּעַ רִאשׁוֹן, אוֹ בְּסוֹף שָׁבוּעַ שֵׁנִי, אוֹ אַחַר הֶפְטֵר--הוֹאִיל וְהֻחְלַט מִכָּל מָקוֹם--אֵינוּ טָהוֹר, עַד שֶׁלֹּא יִשָּׁאֵר בּוֹ סִימָן טֻמְאָה:  לֹא סִימָן שֶׁהֻחְלַט בּוֹ, וְלֹא סִימָן אַחֵר.
<BR> </P>

<H2>הִלְכּוֹת טֻמְאַת צָרַעַת פֵּרֶק ה</H2>

<P><B>ה,א</B>  מִי שֶׁהָיְתָה מַכָּה בְּעוֹר בְּשָׂרוֹ, וְנִפְשַׁט הָעוֹר מֵחֲמַת הַמַּכָּה--אִם הָיְתָה הַמַּכָּה מֵחֲמַת הָאֵשׁ, כְּגוֹן שֶׁנִּכְוָה בְּגַחֶלֶת אוֹ בִּרְמָץ אוֹ בְּבַרְזֶל שֶׁלִּבְּנוֹ בָּאֵשׁ וּבְאֶבֶן שֶׁלִּבְּנָהּ בָּאֵשׁ וְכַיּוֹצֶא בָּהֶן--הֲרֵי זוֹ נִקְרֵאת מִכְוָה.  וְאִם הָיְתָה הַמַּכָּה שֶׁלֹּא מֵחֲמַת הָאֵשׁ--בֵּין שֶׁלָּקָה בְּאֶבֶן אוֹ בְּעֵץ וְכַיּוֹצֶא בָּהֶן, בֵּין שֶׁהָיְתָה הַמַּכָּה מֵחֲמַת חֹלִי הַגּוּף, כְּגוֹן גָּרָב אוֹ חֲזָזִית שֶׁהִפְסִיד הָעוֹר, אוֹ שַׁחֶפֶת וְקַדַּחַת אוֹ דַּלֶּקֶת וְכַיּוֹצֶא בָּהֶן שֶׁהִשְׁחִיתוּ הָעוֹר--הֲרֵי זֶה נִקְרָא שְׁחִין.</P>

<P><B>ה,ב</B>  לִבַּן שְׁפוּד וְהִכָּה בּוֹ--אִם הָיָה רֹאשׁוֹ מְבֹרָז, הֲרֵי זֶה מִכְוָה; וְאִם הָיָה רֹאשׁוֹ חַד, הֲרֵי זֶה סְפֵק אִם הִיא מִכְוָה אוֹ שְׁחִין.  לָקָה בְּמֵי טְבֶרְיָה, אוֹ בְּגֶפֶת, וְכַיּוֹצֶא בָּהֶן--הֲרֵי זֶה שְׁחִין.</P>

<P><B>ה,ג</B>  הַשְּׁחִין וְהַמִּכְוָה--כָּל זְמָן שְׁהֶן מַכּוֹת טְרִיּוֹת--הֶן הַנִּקְרָאִין מוֹרְדִין, וְאֵינָן מִטַּמְּאִין בַּנְּגָעִים כְּלָל.  חָיוּ הַשְּׁחִין וְהַמִּכְוָה, וְנִתְרַפְּאוּ רִפּוּי גָּמוּר--אַף עַל פִּי שֶׁהַמָּקוֹם צַלֶּקֶת, וְאֵינוּ דּוֹמֶה לִשְׁאָר הָעוֹר--הֲרֵי הֶן כְּעוֹר הַבָּשָׂר לְכָל דָּבָר, וּמִטַּמְּאִין בִּשְׁלוֹשָׁה סִימָנִין, וְיֵשׁ בָּהֶן הֶסְגֵּר שְׁנֵי שָׁבוּעוֹת כְּמוֹ שֶׁבֵּאַרְנוּ.</P>

<P><B>ה,ד</B>  הִתְחִילוּ הַשְּׁחִין וְהַמִּכְוָה לִחְיוֹת וּלְהִתְרַפֹּאות, וְנַעֲשָׂת עֲלֵיהֶן קְלִפָּה כִּקְלִפַּת הַשּׁוּם--זוֹ הִיא "צָרֶבֶת הַשְּׁחִין" (ויקרא יג,כג) הָאֲמוּרָה בַּתּוֹרָה, וּ"מִחְיַת הַמִּכְוָה" (ויקרא יג,כד) הָאֲמוּרָה שָׁם; וּמִטַּמְּאוֹת בִּשְׁנֵי סִימָנִין בְּשֵׂעָר לָבָן אוֹ בְּפִסְיוֹן, וְאֵין בָּהֶן הֶסְגֵּר אֵלָא שָׁבוּעַ אֶחָד.</P>

<P><B>ה,ה</B>  כֵּיצַד:  בַּהֶרֶת שֶׁהָיְתָה בְּצָרֶבֶת הַשְּׁחִין אוֹ בְּמִחְיַת הַמִּכְוָה--אִם הָיָה בָּהּ שֵׂעָר לָבָן, יַחְלִיט.  לֹא הָיָה בָּהּ שֵׂעָר לָבָן--יַסְגִּיר שָׁבוּעַ אֶחָד, וְיִרְאֶה בְּסוֹף הַשָּׁבוּעַ:  אִם נֻלַּד בָּהּ שֵׂעָר לָבָן, אוֹ פָּסָת--יַחְלִיט.  וְאִם לֹא נֻלַּד בָּהּ כְּלוּם, יִפְטֹר; פָּסָת לְאַחַר הֶפְטֵר, אוֹ נֻלַּד בָּהּ שֵׂעָר לָבָן--יַחְלִיט.</P>

<P><B>ה,ו</B>  [ה] הַשְּׁחִין וְהַמִּכְוָה, אֵין מִצְטָרְפִין זֶה עִם זֶה; לְפִיכָּךְ חֲלָקָן הַכָּתוּב לוֹמַר שְׁאֵין מִצְטָרְפִין זֶה עִם זֶה, וְאֵין פּוֹסִין זֶה לְזֶה, וְאֵין פּוֹסִין לְעוֹר הַבָּשָׂר, וְלֹא בַּהֶרֶת עוֹר הַבָּשָׂר פּוֹסָה לְתוֹכָן.</P>

<P><B>ה,ז</B>  כֵּיצַד:  הָיָה שְׁחִין בְּצַד הַמִּכְוָה, וּבַהֶרֶת כַּגָּרִיס בִּשְׁתֵּיהֶן--הֲרֵי זֶה טָהוֹר; הָיְתָה בְּאַחַת מֵהֶן, וּפָסָת לַשְּׁנִיָּה, אוֹ שֶׁפָּסָת לְעוֹר הַבָּשָׂר--טָהוֹר.  הָיְתָה בַּהֶרֶת בְּעוֹר הַבָּשָׂר, וּפָסָת לְאַחַת מֵהֶן--אֵינוּ פִּסְיוֹן.</P>

<P><B>ה,ח</B>  הָיָה בְּתוֹךְ כַּפּוֹ צָרֶבֶת שְׁחִין כַּגָּרִיס, וּבָהּ בַּהֶרֶת כַּגָּרִיס--יַסְגִּיר:  שֶׁאַף עַל פִּי שְׁאֵינָהּ רְאוּיָה לְשֵׂעָר לָבָן, וְלֹא לְפִסְיוֹן--שֶׁמֶּא יִוָּלֵד לוֹ שְׁחִין אַחֵר בְּצִדָּהּ, וְתִפְסָה לְתוֹכוֹ.</P>

<P><B>ה,ט</B>  [ו] שְׁחִין שֶׁנַּעֲשָׂה מִכְוָה, בִּטְּלָה מִכְוָה אֶת הַשְּׁחִין; וּמִכְוָה שֶׁנַּעֲשָׂת שְׁחִין, בִּטַּל שְׁחִין אֶת הַמִּכְוָה.  אִם אֵין יָדוּעַ אִם שְׁחִין הָיוּ, אוֹ מִכְוָה--אֵין בְּכָּךְ כְּלוּם:  שֶׁשְּׁנֵיהֶם סִימָן אֶחָד, וְטֻמְאָה אַחַת; וְלֹא חֲלָקָן הַכָּתוּב, אֵלָא לוֹמַר שְׁאֵינָן מִצְטָרְפִין.</P>

<P><B>ה,י</B>  [ז] הִסְגִּירוֹ בְּבַהֶרֶת שֶׁבַּשְּׁחִין, וּבְסוֹף הַשָּׁבוּעַ נַעֲשָׂה עוֹר הַבָּשָׂר, אוֹ שֶׁהִסְגִּירוֹ בְּעוֹר הַבָּשָׂר, וּבְסוּף הַשָּׁבוּעַ נַעֲשָׂה שְׁחִין--יֵרָאֶה כַּתְּחִלָּה.</P>

<P><B>ה,יא</B>  [ח] מִי שֶׁנָּשַׁר כָּל שְׂעַר רֹאשׁוֹ--בֵּין מֵחֲמַת חֹלִי, בֵּין מֵחֲמַת מַכָּה שְׁאֵינָהּ רְאוּיָה לְגַדַּל שְׂעָר, בֵּין שֶׁאָכַל דְּבָרִים הַמַּשִּׁירִין אֶת הַשֵּׂעָר, אוֹ סַךְ דְּבָרִים שֶׁהִשִּׁירוּ שְׂעָרוֹ--אַף עַל פִּי שֶׁרָאוּי לְגַדַּל לְאַחַר זְמָן, הוֹאִיל וְאָבַד כָּל שְׂעַר רֹאשׁוֹ עַתָּה, הֲרֵי זֶה נִקְרָא קֵרֵחַ, אוֹ גִּבֵּחַ:  אִם נָשַׁר שְׂעָרוֹ מִן הַקָּדְקֹד וּלְמַטָּה שׁוֹפֵעַ לַאֲחוֹרָיו, עַד פִּיקָה שֶׁלְּצַוָּאר--נִקְרָא קֵרֵחַ; וְאִם נָשַׁר מִן הַקָּדְקֹד וּלְמַטָּה שׁוֹפֵעַ לְפָנָיו, עַד כְּנֶגֶד פַּדַּחְתּוֹ--נִקְרָא גִּבֵּחַ.</P>

<P><B>ה,יב</B>  [ט] הַקָּרַחַת וְהַגַּבַּחַת--מִטַּמְּאוֹת בִּשְׁנֵי סִימָנִין, בְּמִחְיָה וּבְפִסְיוֹן, וְיֵשׁ בָּהֶן הֶסְגֵּר שְׁנֵי שָׁבוּעוֹת:  שֶׁנֶּאֱמָר בָּהֶן "כְּמַרְאֵה צָרַעַת, עוֹר בָּשָׂר" (ויקרא יג,מג).  וּלְפִי שְׁאֵין בָּהֶן שֵׂעָר, אֵין הַשֵּׂעָר הַלָּבָן סִימָן טֻמְאָה בָּהֶן.</P>

<P><B>ה,יג</B>  וְכֵיצַד מִטַּמְּאִין בִּשְׁנֵי סִימָנִין, וּבִשְׁנֵי שָׁבוּעוֹת:  שְׁאִם הָיְתָה בַּהֶרֶת בְּקָרַחְתּוֹ אוֹ בְּגַבַּחְתּוֹ--אִם הָיְתָה בָּהּ מִחְיָה, יַחְלִיט.  לֹא הָיְתָה בָּהּ מִחְיָה, יַסְגִּיר וְיִרְאֶה בְּסוֹף הַשָּׁבוּעַ:  אִם נֻלְּדָה בָּהּ מִחְיָה, אוֹ פִּסְיוֹן--יַחְלִיט.  לֹא נֻלַּד בָּהּ כְּלוּם, יַסְגִּיר שָׁבוּעַ שֵׁנִי:  פָּסָת אוֹ שֶׁנֻּלַּד בָּהּ מִחְיָה, יַחְלִיט.  לֹא נֻלַּד בָּהּ כְּלוּם, יִפְטֹר; וְאִם פָּסָת אוֹ נֻלַּד בָּהּ מִחְיָה לְאַחַר הֶפְטֵר, יַחְלִיט.</P>

<P><B>ה,יד</B>  [י] הַקָּרַחַת וְהַגַּבַּחַת, אֵין מִצְטָרְפוֹת זוֹ עִם זוֹ:  שֶׁנֶּאֱמָר "בְּקָרַחְתּוֹ אוֹ בְגַבַּחְתּוֹ" (ויקרא יג,מב; ויקרא יג,מג)--מְלַמֵּד שְׁהֶן שְׁתַּיִם, וְאֵין פּוֹסוֹת מִזּוֹ לְזוֹ, וְלֹא לִשְׁאָר עוֹר הַבָּשָׂר, וְלֹא בַּהֶרֶת עוֹר הַבָּשָׂר פּוֹסָה לְתוֹכָן.</P>

<P><B>ה,טו</B>  [יא] הַקָּרַחַת אוֹ הַגַּבַּחַת אוֹ הַזָּקָן שֶׁנִּקְרַח, וְנַעֲשָׂה בָּהֶן שְׁחִין אוֹ מִכְוָה--מִטַּמְּאִין כִּשְׁחִין וּכְמִכְוָה שֶׁבְּעוֹר הַבָּשָׂר:  שֶׁהָרֹאשׁ אוֹ הַזָּקָן שֶׁנִּקְרְחוּ--כְּעוֹר הַבָּשָׂר לְכָל דָּבָר, אֵלָא שְׁאֵין מִטַּמְּאִין בְּשֵׂעָר לָבָן.</P>

<P><B>ה,טז</B>  הָרֹאשׁ וְהַזָּקָן, קֹדֶם שֶׁיִּצְמַח בָּהֶן הַשֵּׂעָר וַעֲדַיִן לֹא הֶעֱלוּ שֵׂעָר מֵעוֹלָם, וְכֵן הַדִּלְדּוּלִין שֶׁבָּרֹאשׁ וְשֶׁבַּזָּקָן--הֲרֵי הֶן כְּעוֹר הַבָּשָׂר, וּמִטַּמְּאִין בִּשְׁלוֹשָׁה סִימָנִין וּבִשְׁנֵי שָׁבוּעוֹת.  וְכֵן זְקַן הָאִשָּׁה וְהַסָּרִיס--עַד שֶׁלֹּא הֶעֱלוּ שֵׂעָר, הֲרֵי הֶן כְּעוֹר הַבָּשָׂר; וְאִם הֶעֱלוּ שֵׂעָר, הֲרֵי הֶן כִּזְקַן הָאִישׁ--שֶׁמִּטַּמֵּא בִּנְתָקִין כְּמוֹ שֶׁיִּתְבָּאַר, וְאֵינוּ מִטַּמֵּא בַּבַּהֶרֶת.
<BR> </P>

<H2>הִלְכּוֹת טֻמְאַת צָרַעַת פֵּרֶק ו</H2>

<P><B>ו,א</B>  אֵלּוּ מְקוֹמוֹת בָּאָדָם שְׁאֵין מִטַּמְּאִין בַּבַּהֶרֶת--תּוֹךְ הָעַיִן, וְתוֹךְ הָאֹזֶן, וְתוֹךְ הַחֹטֶם, וְתוֹךְ הַפֶּה, וְהַקְּמָטִים שֶׁבַּבֶּטֶן, וְהַקְּמָטִים שֶׁבַּצַּוָּאר, וְתַחַת הַדַּד, וּבֵית הַשֶּׁחִי, וְכַף הָרֶגֶל, וְהַצִּפֹּרֶן, וְהָרֹאשׁ וְהַזָּקָן שֶׁיֵּשׁ בָּהֶן שֵׂעָר, וְהַשְּׁחִין וְהַמִּכְוָה הַמּוֹרְדִין.</P>

<P><B>ו,ב</B>  כָּל אֵלּוּ הַמְּקוֹמוֹת--אֵין מִטַּמְּאִין בַּנְּגָעִים, וְאֵין מִצְטָרְפִין בַּנְּגָעִים, וְלֹא הַנֶּגַע פּוֹסֶה לְתוֹכָן, וְאֵין מִטַּמְּאִין מִשּׁוֹם מִחְיָה, וְאֵין מְעַכְּבִין אֶת הַהוֹפֵךְ כֻּלּוֹ לָבָן:  שֶׁנֶּאֱמָר "בְּעוֹר-בְּשָׂרוֹ" (ויקרא יג,ב; ויקרא יג,ד; ויקרא יג,יא); וְכָל אֵלּוּ, אֵינָן עוֹר גָּלוּי--אֵלָא מֵהֶן שְׁאֵינוּ עוֹר, וּמֵהֶן שְׁהוּא עוֹר וְהוּא מְכֻסֶּה וְאֵינוּ גָּלוּי.  וְאֹדֶם הַשְּׂפָתַיִם נִדּוֹן כְּבֵית הַסְּתָרִים, וְאֵינוּ מִטַּמֵּא בַּנְּגָעִים.</P>

<P><B>ו,ג</B>  [ב] הָרֹאשׁ וְהַזָּקָן שֶׁנָּשַׁר כָּל שְׂעָרָן, וְהַשְּׁחִין וְהַמִּכְוָה שֶׁהֶעֱלוּ צָרֶבֶת--מִטַּמְּאִין בַּבַּהֶרֶת כְּמוֹ שֶׁבֵּאַרְנוּ, וְאֵינָן מִצְטָרְפִין זֶה עִם זֶה, וְאֵין נֶגַע עוֹר הַבָּשָׂר פּוֹסֶה לְתוֹכָן, וְאֵין מִטַּמְּאִין מִשּׁוֹם מִחְיָה; אֲבָל מְעַכְּבִין אֶת הַהוֹפֵךְ כֻּלּוֹ לָבָן.</P>

<P><B>ו,ד</B>  [ג] בַּהֶרֶת הַסְּמוּכָה לָרֹאשׁ אוֹ לָעַיִן וְלָאֹזֶן וְכַיּוֹצֶא בָּהֶן, אוֹ לַשְּׁחִין אוֹ לַמִּכְוָה--טְהוֹרָה:  שֶׁנֶּאֱמָר "וְרָאָה הַכֹּהֵן אֶת-הַנֶּגַע בְּעוֹר-הַבָּשָׂר" (ויקרא יג,ג)--שֶׁיִּהְיֶה כָּל שֶׁחוּצָה לַנֶּגַע בְּעוֹר הַבָּשָׂר, וְרָאוּי לְפִסְיוֹן.</P>

<P><B>ו,ה</B>  [ד] אֵלּוּ בֶּהָרוֹת טְהוֹרוֹת:  גּוֹי שֶׁהָיְתָה בּוֹ בַּהֶרֶת, וְנִתְגַּיַּר, הָיְתָה בָּעֹבֶר, וְנֻלַּד, בַּקְּמָט, וְנִגְלָה, בָּרֹאשׁ וּבַזָּקָן כְּשֶׁהָיָה בָּהֶן שֵׂעָר, וְנִקְרְחוּ וְנָשַׁר כָּל הַשֵּׂעָר וְנִתְגַּלְּתָה הַבַּהֶרֶת, הָיְתָה בַּשְּׁחִין וּבַמִּכְוָה כִּשְׁהֶן מוֹרְדִין, וְהֶעֱלוּ צָרֶבֶת--הֲרֵי כָּל אֵלּוּ טְהוֹרוֹת.</P>

<P><B>ו,ו</B>  וְכֵן אִם הָיְתָה הַבַּהֶרֶת בָּרֹאשׁ אוֹ בַּזָּקָן קֹדֶם שֶׁיַּעֲלוּ שֵׂעָר מֵעוֹלָם, וְהֶעֱלוּ שֵׂעָר וְהָלַךְ הַשֵּׂעָר, אוֹ שֶׁהָיְתָה הַבַּהֶרֶת בָּעוֹר, וְנַעֲשָׂה מְקוֹמָהּ שְׁחִין אוֹ מִכְוָה וְחָיוּ וַהֲרֵי הֶן כְּעוֹר הַבָּשָׂר--אַף עַל פִּי שֶׁתְּחִלָּתָהּ וְסוֹפָהּ טָמֵא--הוֹאִיל וְהָיְתָה טְהוֹרָה בִּנְתַּיִם, הֲרֵי זוֹ טְהוֹרָה.</P>

<P><B>ו,ז</B>  נִשְׁתַּנּוּ מַרְאֵיהֶן--בֵּין שֶׁהֵעֵזּוּ בֵּין שֶׁכָּהוּ, יֵרָאוּ כַּתְּחִלָּה.  כֵּיצַד:  גּוֹי שֶׁהָיְתָה בּוֹ בַּהֶרֶת כִּקְרוֹם בֵּיצָה, וּלְאַחַר שֶׁנִּתְגַּיַּר נַעֲשָׂת כַּשֶּׁלֶג, אוֹ שֶׁהָיְתָה כַּשֶּׁלֶג, וּלְאַחַר שֶׁנִּתְגַּיַּר נַעֲשָׂת כִּקְרוֹם בֵּיצָה--תֵּרָאֶה כַּתְּחִלָּה.  וְכֵן בְּקָטָן שֶׁנֻּלַּד, וּבִקְמָט שֶׁנִּגְלָה, וּבְרֹאשׁ וּבְזָקָן שֶׁנִּקְרְחוּ, וּבִשְׁחִין וּבְמִכְוָה שֶׁחָיוּ--אִם נִשְׁתַּנּוּ מַרְאֵי אוֹתָן הַבֶּהָרוֹת, יֵרָאוּ כַּתְּחִלָּה; וְאִם לֹא נִשְׁתַּנּוּ, הֲרֵי הֶן טְהוֹרוֹת.</P>

<P><B>ו,ח</B>  [ה] כָּל סְפֵק נְגָעִים, חוּץ מִשְּׁנֵי הַסְּפֵקוֹת שֶׁמָּנִינוּ כְּבָר--טָהוֹר, עַד שֶׁלֹּא נִזְקַק לַטֻּמְאָה; אֲבָל מִשֶּׁנִּזְקַק לַטֻּמְאָה, סְפֵקוֹ טָמֵא.  כֵּיצַד:  שְׁנַיִם שֶׁבָּאוּ אֵצֶל כּוֹהֵן, בְּזֶה בַּהֶרֶת כַּגָּרִיס וּבְזֶה כַּסֶּלַע, וְהִסְגִּירָן, וּבְסוֹף הַשָּׁבוּעַ וַהֲרֵי בְּזֶה כַּסֶּלַע וּבְזֶה כַּסֶּלַע, וְאֵין יָדוּעַ בְּאֵיזֶה מֵהֶן פָּסְתָה--בֵּין בִּשְׁנֵי אֲנָשִׁים, בֵּין בְּאִישׁ אֶחָד--הֲרֵי זֶה טָהוֹר:  שֶׁאַף עַל פִּי שֶׁוַּדַּאי פָּסָה הַנֶּגַע בְּזֶה--הוֹאִיל וְאֵינוּ יוֹדֵעַ אֵיזוֹ הִיא הַבַּהֶרֶת שֶׁפָּסְתָה--הֲרֵי זֶה טָהוֹר, עַד שֶׁיֵּדַע בְּאֵיזֶה נֶגַע טִמְּאוֹ.</P>

<P><B>ו,ט</B>  [ו] מִשֶּׁנִּזְקַק לַטֻּמְאָה, סְפֵקוֹ טָמֵא.  כֵּיצַד:  שְׁנַיִם שֶׁבָּאוּ אֵצֶל כּוֹהֵן, וּבְזֶה בַּהֶרֶת כַּגָּרִיס וּבְזֶה כַּסֶּלַע, וְהִסְגִּירָן, וּבְסוֹף הַשָּׁבוּעַ וַהֲרֵי בְּזֶה כַּסֶּלַע וְעוֹד וּבְזֶה כַּסֶּלַע וְעוֹד--שְׁנֵיהֶן טְמֵאִין; חָזְרוּ שְׁנֵיהֶן לִהְיוֹת כַּסֶּלַע, שֶׁהֲרֵי הָלַךְ הַפִּסְיוֹן מֵאֶחַד מֵהֶן--הוֹאִיל וְאֵינוּ יוֹדֵעַ אֵיזֶה הוּא--שְׁנֵיהֶן בְּטֻמְאָתָן, עַד שֶׁיַּחְזְרוּ שְׁנֵיהֶן לִהְיוֹת כַּגָּרִיס.  וְזֶה הוּא שֶׁאָמְרוּ מִשֶּׁנִּזְקַק לַטֻּמְאָה, סְפֵקוֹ טָמֵא.</P>

<P><B>ו,י</B>  וְכֵן מִי שֶׁהָיְתָה בּוֹ בַּהֶרֶת, וּבָהּ שֵׂעָר לָבָן שֶׁקָּדַם אֶת הַבַּהֶרֶת, וְשֵׂעָר לָבָן שֶׁהֲפָכַתּוּ הַבַּהֶרֶת, וְאֵינוּ יוֹדֵעַ זֶה שֶׁקָּדַם מִזֶּה שֶׁנֶּהְפַּךְ--אִם מִתּוֹךְ הֶסְגֵּר נִסְתַּפַּק לוֹ, הֲרֵי זֶה טָהוֹר.  וְאִם אַחַר הֶחְלֵט, הֲרֵי זֶה טָמֵא:  אַף עַל פִּי שֶׁהָלַךְ שֵׂעָר אֶחָד מֵהֶן, וְאֵינוּ יוֹדֵעַ אֵיזֶה הָלַךְ--אִם הַשֵּׂעָר שֶׁהָיָה סִימָן טֻמְאָה, אוֹ הַשֵּׂעָר הָאַחֵר.</P>

<P><B>ו,יא</B>  [ז] מִי שֶׁבָּא אֵצֶל כּוֹהֵן, וְרָאָהוּ שְׁהוּא צָרִיךְ הֶסְגֵר אוֹ שְׁהוּא פָּטוּר, וְעַד שֶׁלֹּא הִסְגִּירוֹ אוֹ עַד שֶׁלֹּא פְטָרוֹ, נֻלְּדוּ לוֹ סִימָנֵי טֻמְאָה--הֲרֵי זֶה יַחְלִיט; וְכֵן אִם רָאָהוּ שֶׁיֵּשׁ בּוֹ סִימָנֵי טֻמְאָה, וְקֹדֶם שֶׁיַּחְלִיטוֹ וְיֹאמַר לוֹ טָמֵא אַתָּה, הָלְכוּ לָהֶן סִימָנֵי טֻמְאָה--אִם הָיָה בַּתְּחִלָּה אוֹ בְּסוֹף שָׁבוּעַ רִאשׁוֹן, יַסְגִּיר; וְאִם הָיָה בְּסוֹף שָׁבוּעַ שֵׁנִי אוֹ לְאַחַר הֶפְטֵר, יִפְטֹר אוֹתוֹ.
<BR> </P>

<H2>הִלְכּוֹת טֻמְאַת צָרַעַת פֵּרֶק ז</H2>

<P><B>ז,א</B>  מִי שֶׁהָיְתָה בּוֹ בַּהֶרֶת וְהֻחְלַט בְּאֶחָד מִסִּימָנֵי טֻמְאָה בֵּין בַּתְּחִלָּה בֵּין אַחַר הֶסְגֵּר, אוֹ שֶׁהֻסְגַּר, וְאַחַר כָּךְ פָּרְחָה הַצָּרַעַת בְּכֻלּוֹ וְנֶהְפַּךְ לָבָן, בֵּין שֶׁנֶּהְפַּךְ מִתּוֹךְ הֶסְגֵּר בֵּין מִתּוֹךְ הֶחְלֵט--הֲרֵי זֶה טָהוֹר; אֲבָל אִם הֻסְגַּר, וְלֹא נֻלַּד לוֹ סִימָן טֻמְאָה, וְנִפְטַר, וּלְאַחַר הֶפְטֵר פָּרְחָה הַצָּרַעַת בְּכֻלּוֹ--הֲרֵי זֶה טָמֵא מֻחְלָט.</P>

<P><B>ז,ב</B>  הַבָּא בַּתְּחִלָּה, וְהוּא כֻּלּוֹ הָפַךְ לָבָן--אִם הָיְתָה בּוֹ מִחְיָה אוֹ שְׁתֵּי שְׂעָרוֹת לְבָנוֹת, מַחְלִיטִין אוֹתוֹ.  וְאִם אֵין שָׁם סִימָן טֻמְאָה, מַסְגִּירִין אוֹתוֹ שָׁבוּעַ רִאשׁוֹן:  נֻלַּד בּוֹ שֵׂעָר לָבָן, אוֹ מִחְיָה--מַחְלִיטוֹ.  לֹא נֻלַּד בּוֹ כְּלוּם, מַסְגִּירוֹ שָׁבוּעַ שֵׁנִי:  לֹא נֻלַּד לוֹ סִימָן טֻמְאָה, הֲרֵי זֶה טָהוֹר--שֶׁדִּין בַּהֶרֶת זוֹ הַגְּדוֹלָה, כְּדִין בַּהֶרֶת קְטַנָּה.</P>

<P><B>ז,ג</B>  הִחְלִיטוֹ בְּשֵׂעָר לָבָן שֶׁנֻּלַּד בּוֹ, וְהִשְׁחִירוּ שְׁתֵּיהֶן אוֹ אַחַת מֵהֶן, וְהִקְצִירוּ שְׁתֵּיהֶן אוֹ אַחַת מֵהֶן, נִסְמַךְ הַשְּׁחִין לִשְׁתֵּיהֶן אוֹ לְאַחַת מֵהֶן, הִקִּיף הַשְּׁחִין אֶת שְׁתֵּיהֶן אוֹ אֶת אַחַת מֵהֶן, אוֹ שֶׁחֲלָקָן הַשְּׁחִין וּמִחְיַת הַשְּׁחִין וְהַמִּכְוָה וּמִחְיַת הַמִּכְוָה וְהַבֹּהַק--הֲרֵי זֶה טָהוֹר.  נֻלַּד לוֹ שֵׂעָר לָבָן אַחֵר, אוֹ מִחְיָה--הֲרֵי זֶה טָמֵא, מִפְּנֵי שֶׁבָּא כֻּלּוֹ לָבָן בַּתְּחִלָּה.</P>

<P><B>ז,ד</B>  אֶחָד שֶׁפָּרְחָה הַצָּרַעַת בְּכֻלּוֹ כְּאַחַת, וְאֶחָד שֶׁפָּסְתָה וּפָרְחָה מְעַט מְעַט עַד שֶׁהִלְבִּין כֻּלּוֹ--אִם מִתּוֹךְ הֶסְגֵּר אוֹ מִתּוֹךְ הֶחְלֵט, טָהוֹר; וְאִם אַחַר הֶפְטֵר, טָמֵא; וְאִם בַּתְּחִלָּה, יַסְגִּיר.</P>

<P><B>ז,ה</B>  אֶחָד שֶׁהָיָה כֻּלּוֹ מַרְאֶה אֶחָד, אוֹ שֶׁהָיָה כֻּלּוֹ לָבָן בְּאַרְבָּעָה מַרְאוֹת שֶׁבַּלֹּבֶן וּבְאַרְבָּעָה שֶׁבַּפָּתוּךְ--הַכֹּל מִצְטָרְפִין, בֵּין לְטַהֲרוֹ בֵּין לְטַמְּאוֹ כְּמוֹ שֶׁבֵּאַרְנוּ.</P>

<P><B>ז,ו</B>  [ג] הָיְתָה בּוֹ בַּהֶרֶת כַּגָּרִיס, וּבָהּ מִחְיָה כַּעֲדָשָׁה, וְהֻחְלַט בַּמִּחְיָה, וּפָרְחָה הַצָּרַעַת בְּכֻלּוֹ, וְאַחַר כָּךְ הָלְכָה הַמִּחְיָה, אוֹ שֶׁהָלְכָה הַמִּחְיָה תְּחִלָּה, וְאַחַר כָּךְ פָּרְחָה בְּכֻלּוֹ--הֲרֵי זֶה טָהוֹר, וְאַפִלּוּ נֻלַּד לוֹ שֵׂעָר לָבָן.  נֻלְּדָה בּוֹ מִחְיָה--טָמֵא, שֶׁנֶּאֱמָר "וּבְיוֹם הֵרָאוֹת בּוֹ בָּשָׂר חַי, יִטְמָא" (ויקרא יג,יד):  וְהוּא, שֶׁתִּהְיֶה כַּעֲדָשָׁה מְרֻבַּעַת אוֹ יָתֵר.</P>

<P><B>ז,ז</B>  הָיְתָה בּוֹ בַּהֶרֶת, וּבָהּ שֵׂעָר לָבָן, וְהֻחְלַט בַּשֵּׂעָר, וְאַחַר כָּךְ פָּרְחָה בְּכֻלּוֹ--אַף עַל פִּי שֶׁשֵּׂעָר לָבָן בִּמְקוֹמוֹ עוֹמֵד, טָהוֹר:  שֶׁנֶּאֱמָר "וּבְיוֹם הֵרָאוֹת בּוֹ בָּשָׂר חַי, יִטְמָא" (ויקרא יג,יד)--בְּמִחְיָה מִטַּמֵּא זֶה שֶׁנֶּהְפַּךְ כֻּלּוֹ לָבָן אַחַר הֶחְלֵט אוֹ אַחַר הֶסְגֵּר, וְאֵינוּ מִטַּמֵּא בְּשֵׂעָר לָבָן.</P>

<P><B>ז,ח</B>  הִחְלִיטוֹ בְּפִסְיוֹן, וְאַחַר כָּךְ פָּסְתָה וּפָרְחָה בְּכֻלּוֹ--טָהוֹר; וְאִם נִרְאֵית בּוֹ מִחְיָה, טָמֵא.  [ד] אַף רָאשֵׁי אֵבָרִים שְׁאֵינָן מִטַּמְּאִין מִשּׁוֹם מִחְיָה שֶׁבְּתוֹךְ הַבַּהֶרֶת, מִטַּמְּאִין וּמְעַכְּבִין אֶת הַנֶּהְפָּךְ כֻּלּוֹ לָבָן.</P>

<P><B>ז,ט</B>  כֵּיצַד:  מֻחְלָט אוֹ מֻסְגָּר שֶׁהִלְבִּין כֻּלּוֹ בְּצָרַעַת, חוּץ מִכַּעֲדָשָׁה בָּשָׂר חַי--אַפִלּוּ בְּרֹאשׁ אֶצְבָּעוֹ, אוֹ בְּרֹאשׁ חֻטְמוֹ, וְכַיּוֹצֶא בָּהֶן--הֲרֵי הוּא בְּטֻמְאָתוֹ.  וְכֵן זֶה שֶׁנֶּהְפַּךְ כֻּלּוֹ לָבָן, וְטָהַר--אִם חָזַר בּוֹ כַּעֲדָשָׁה בָּשָׂר חַי, אַפִלּוּ בְּרֹאשׁ אֶחָד מִן הָאֵבָרִים--הֲרֵי זֶה מֻחְלָט.</P>

<P><B>ז,י</B>  נֶהְפַּךְ כֻּלּוֹ לְמַרְאֵה צָרַעַת חוּץ מִכַּעֲדָשָׁה, אַפִלּוּ בְּרֹאשׁ אֶחָד מִן הָאֵבָרִים שֶׁנֶּהְפַּךְ לְבֹהַק--הֲרֵי זֶה טָמֵא מֻחְלָט:  שֶׁנֶּאֱמָר "וְהִנֵּה כִסְּתָה הַצָּרַעַת" (ויקרא יג,יג), לֹא הַבֹּהַק.  אַפִלּוּ הָיָה מִקְצַת הָעֲדָשָׁה בָּשָׂר חַי, וּמִקְצָתָהּ בֹּהַק--הֲרֵי זֶה סִימָן טֻמְאָה.</P>

<P><B>ז,יא</B>  נֶהְפַּךְ כֻּלּוֹ לְמַרְאֵה צָרַעַת וְטָהַר, וְאַחַר כָּךְ חָזַר בּוֹ בָּשָׂר כְּמַרְאֵה הַבֹּהַק--הֲרֵי זֶה טָהוֹר, עַד שֶׁיֵּרָאֶה בּוֹ כַּעֲדָשָׁה בָּשָׂר חַי:  שֶׁנֶּאֱמָר "וּבְיוֹם הֵרָאוֹת בּוֹ בָּשָׂר חַי" (ויקרא יג,יד), לֹא בֹּהַק.  חָזַר בּוֹ כַּעֲדָשָׁה, מִקְצָתָהּ בָּשָׂר חַי וּמִקְצָתָהּ בֹּהַק--אֵינוּ סִימָן טֻמְאָה, וַהֲרֵי הוּא בְּטַהְרָתוֹ.</P>

<P><B>ז,יב</B>  [ה] כָּל טָמֵא שֶׁפָּרְחָה הַצָּרַעַת בְּכֻלּוֹ, טָהַר; נִתְגַּלָּה מִמֶּנּוּ כַּעֲדָשָׁה בָּשָׂר חַי, נִטְמָא; חָזַר וְנִתְכַּסָּה בְּצָרַעַת, טָהַר; חָזַר וְנִתְגַּלָּה, נִטְמָא:  אַפִלּוּ מֵאָה פַּעַם.  הִתְחִיל הַבָּשָׂר הַחַי לְהִתְגַּלּוֹת, וַהֲרֵי הוּא מוֹסִיף וְהוֹלֵךְ, וְהַצָּרַעַת מִתְמַעֶטֶת--הֲרֵי זֶה בְּטֻמְאָתוֹ, עַד שֶׁתִּתְמַעַט הַבַּהֶרֶת מִכַּגָּרִיס.</P>

<P><B>ז,יג</B>  [ו] כָּל הָרָאוּי לִטַּמֵּא בְּנֶגַע הַבַּהֶרֶת, מְעַכֵּב אֶת הַהוֹפֵךְ כֻּלּוֹ לָבָן; וְכָל שְׁאֵינוּ רָאוּי לִטַּמֵּא בְּנֶגַע הַבַּהֶרֶת, אֵינוּ מְעַכֵּב.  כֵּיצַד:  פָּרְחָה בְּכֻלּוֹ, אֲבָל לֹא בָּרֹאשׁ וּבַזָּקָן, בַּשְּׁחִין וּבַמִּכְוָה הַמּוֹרְדִין, אוֹ שֶׁנִּשְׁאַר פָּחוּת מִכַּעֲדָשָׁה בָּשָׂר חַי סָמוּךְ לַשְּׁחִין וְלַמִּכְוָה הַמּוֹרְדִין, וְלָרֹאשׁ וְלַזָּקָן--הֲרֵי זֶה טָהוֹר.  חָזַר הָרֹאשׁ וְהַזָּקָן וְנִקְרְחוּ, וְכֵן אִם חָיוּ הַשְּׁחִין וְהַמִּכְוָה וְהֶעֱלוּ צָרֶבֶת--הֲרֵי זֶה טָמֵא, עַד שֶׁתִּפְרַח הַצָּרַעַת בָּהֶן:  שֶׁהֲרֵי הֶן רְאוּיִין לַבַּהֶרֶת.</P>

<P><B>ז,יד</B>  הָיוּ בּוֹ שְׁתֵּי בֶּהָרוֹת, אַחַת יֵשׁ בָּהּ סִימָן טֻמְאָה וְאַחַת טְהוֹרָה, וּפָרְחָה הַטְּהוֹרָה לַטְּמֵאָה, וְאַחַר כָּךְ פָּרְחָה בְּכֻלּוֹ--הֲרֵי זֶה טָהוֹר:  מִפְּנֵי שֶׁהָיָה מֻחְלָט בְּטֻמְאָה, אַף עַל פִּי שֶׁהַטְּהוֹרָה הִיא שֶׁפָּרְחָה.  וְלֹא עוֹד, אֵלָא אַפִלּוּ הָיוּ אַחַת בִּשְׂפָתוֹ הָעֶלְיוֹנָה וְאַחַת בִּשְׂפָתוֹ הַתַּחְתּוֹנָה, אוֹ בִּשְׁתֵּי אֶצְבְּעוֹתָיו, אוֹ בִּשְׁנֵי רִיסֵי עֵינָיו, וְכִשְׁהֶן נִדְבָּקִין זֶה לְזֶה נִרְאִין שְׁתֵּי הַבֶּהָרוֹת כְּבַהֶרֶת אַחַת--הוֹאִיל וּפָרְחָה בְּכֻלּוֹ, טָהוֹר.</P>

<P><B>ז,טו</B>  [ז] יֵשׁ מַרְאֶה נִגְעוֹ לַכּוֹהֵן, וְנִשְׂכָּר מִפְּנֵי שֶׁהִקְדִּים לְהַרְאוֹתוֹ וְלֹא נִתְאַחַר; וְיֵשׁ מַרְאֶה, וּמַפְסִיד.  כֵּיצַד:  מִי שֶׁהָיָה מֻחְלָט, וְהָלְכוּ לָהֶן סִימָנֵי טֻמְאָה--לֹא הִסְפִּיק לְהַרְאוֹתוֹ לַכּוֹהֵן, עַד שֶׁפָּרְחָה בְּכֻלּוֹ--טָהוֹר; וְאִלּוּ קָדַם וְהֶרְאָה לַכּוֹהֵן, וּפְטָרוֹ קֹדֶם שֶׁיֵּהָפֵךְ, וְנֶהְפַּךְ אַחַר הֶפְטֵר--הָיָה מֻחְלָט כְּמוֹ שֶׁבֵּאַרְנוּ.</P>

<P><B>ז,טז</B>  הָיְתָה בּוֹ בַּהֶרֶת, וְאֵין בָּהּ כְּלוּם--לֹא הִסְפִּיק לְהַרְאוֹתוֹ לַכּוֹהֵן, עַד שֶׁפָּרְחָה בְּכֻלּוֹ--הֲרֵי זֶה טָמֵא, וְצָרִיךְ הֶסְגֵּר; וְאִלּוּ קָדַם וְהֶרְאָה לַכּוֹהֵן, וְהִסְגִּירוֹ קֹדֶם שֶׁיֵּהָפֵךְ, וְנֶהְפַּךְ מִתּוֹךְ הֶסְגֵּר--הָיָה טָהוֹר כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טֻמְאַת צָרַעַת פֵּרֶק ח</H2>

<P><B>ח,א</B>  נִגְעֵי הָרֹאשׁ וְהַזָּקָן--הוּא שֶׁיִּפֹּל הַשֵּׂעָר שֶׁבָּהֶן מֵעִיקָרוֹ, וְיִשָּׁאֵר מְקוֹם הַשֵּׂעָר פָּנוּי; וְזֶה הוּא הַנִּקְרָא נֶתֶק.  וְאֵין נֶתֶק פָּחוּת מִכַּגָּרִיס הַמְּרֻבָּע--בֵּין שֶׁהָיָה מַרְאֵהוּ עָמֹק, בֵּין שֶׁלֹּא הָיָה עָמֹק; וְלֹא נֶאֱמָר "עָמֹק" (ויקרא יג,ל-לב; ויקרא יג,לד) בַּנְּתָקִים אֵלָא לוֹמַר לָךְ--מַה מַרְאֶה "עָמֹק" בִּידֵי שָׁמַיִם, אַף נֶתֶק הַמְּטַמֵּא בִּידֵי שָׁמַיִם, לְהוֹצִיא שֶׁנְּתָקוֹ אָדָם, שְׁהוּא טָהוֹר.  וְהָאִשָּׁה וְהַסָּרִיס שֶׁהֶעֱלָה זְקָנָם שֵׂעָר, הֲרֵי זֶה מְטַמֵּא בַּנְּתָקִים.</P>

<P><B>ח,ב</B>  הַנְּתָקִים מְטַמְּאִין בִּשְׁנֵי סִימָנִים--בְּשֵׂעָר צָהֹב דַּק, וּבְפִסְיוֹן; וְיֵשׁ בָּהֶן הֶסְגֵּר שְׁנֵי שָׁבוּעוֹת.  וְכָל זֶה, מְפֹרָשׁ בַּתּוֹרָה.</P>

<P><B>ח,ג</B>  כֵּיצַד:  מִי שֶׁנֻּלַּד לוֹ נֶתֶק בְּרֹאשׁוֹ אוֹ בִּזְקָנוֹ--אִם הָיָה בּוֹ שְׁתֵּי שְׂעָרוֹת צְהֻבִּין דַּקִּין אוֹ יָתֵר, וְאֵין שָׁם בַּנֶּתֶק שֵׂעָר שָׁחוֹר כְּלָל--יַחְלִיט.  לֹא הָיָה בּוֹ שֵׂעָר, לֹא שָׁחוֹר וְלֹא צָהֹב--יַסְגִּיר שָׁבוּעַ אֶחָד, וּבַשְּׁבִיעִי רוֹאֵהוּ:  אִם נֻלַּד בּוֹ שֵׂעָר צָהֹב דַּק, אוֹ שֶׁפָּסָה הַנֶּתֶק--יַחְלִיט; נֻלַּד בּוֹ שְׁתֵּי שְׂעָרוֹת שְׁחוֹרוֹת, יִפְטֹר אוֹתוֹ.  לֹא פָסָה, וְלֹא נֻלַּד בּוֹ שֵׂעָר שָׁחוֹר וְלֹא שֵׂעָר צָהֹב--יְגַלַּח סְבִיבוֹת הַנֶּתֶק, וְלֹא יְגַלַּח הַנֶּתֶק; וְיַסְגִּיר שָׁבוּעַ שֵׁנִי.</P>

<P><B>ח,ד</B>  וְחוֹזֵר וְרוֹאֵהוּ בְּסוֹף שָׁבוּעַ שֵׁנִי:  אִם פָּסָה הַנֶּתֶק, אוֹ נֻלַּד בּוֹ שֵׂעָר צָהֹב דַּק--יַחְלִיט; לֹא נֻלַּד בּוֹ כְּלוּם, יִפְטֹר--שְׁאֵין בַּנְּתָקִים הֶסְגֵּר יָתֵר עַל שְׁנֵי שָׁבוּעוֹת.  וְאִם לְאַחַר שֶׁפְּטָרוֹ נֻלַּד בּוֹ שֵׂעָר צָהֹב, אוֹ פָּסָה--יַחְלִיט.</P>

<P><B>ח,ה</B>  [ג] כֵּיצַד מְגַלְּחִין אֶת הַנֶּתֶק:  מְגַלֵּחַ חוּצָה לוֹ וּמַנִּיחַ שְׁתֵּי שְׂעָרוֹת סָמוּךְ לוֹ, כְּדֵי שֶׁיִּהְיֶה נִכָּר הַפִּסְיוֹן.  וְתַגְלָחָתוֹ כְּשֵׁרָה בְּכָל אָדָם, שֶׁנֶּאֱמָר "וְהִתְגַּלָּח" (ויקרא יג,לג); וְכֵן כְּשֵׁרָה בְּכָל דָּבָר.  וְאַפִלּוּ הָיָה נָזִיר, הֲרֵי זֶה מְגַלֵּחַ.  הִסְגִּירוֹ, וְלֹא גִּלְּחוֹ--הֲרֵי זֶה מֻסְגָּר.</P>

<P><B>ח,ו</B>  [ד] "שֵׂעָר צָהֹב" (ויקרא יג,ל; ויקרא יג,לב) הָאָמוּר בַּתּוֹרָה, הוּא שֶׁיִּהְיֶה כְּתַבְנִית הַזָּהָב.  וְזֶה שֶׁנֶּאֱמָר "דָּק" (ויקרא יג,ל), הוּא שֶׁיִּהְיֶה קָצֵר; אֲבָל אִם הָיָה אָרוֹךְ--אַף עַל פִּי שְׁהוּא צָהֹב כְּתַבְנִית הַזָּהָב, אֵינוּ סִימָן טֻמְאָה.</P>

<P><B>ח,ז</B>  [ה] שְׁתֵּי שְׂעָרוֹת הַצְּהֻבּוֹת הַדַּקּוֹת, סִימָן טֻמְאָה.  בֵּין שֶׁהָיוּ זוֹ בְּצַד זוֹ, בֵּין שֶׁהָיוּ מְרֹחָקוֹת זוֹ מִזּוֹ, בֵּין שֶׁהָיוּ בְּאֶמְצַע הַנֶּתֶק, בֵּין שֶׁהָיוּ בְּסוֹף הַנֶּתֶק, בֵּין שֶׁקָּדַם הַנֶּתֶק אֶת הַשֵּׂעָר הַצָּהֹב, בֵּין שֶׁקָּדַם הַשֵּׂעָר הַצָּהֹב אֶת הַנֶּתֶק--הֲרֵי זֶה סִימָן טֻמְאָה:  וְהוּא, שֶׁיִּהְיוּ נִטָּלוֹת בַּזּוֹג כְּמוֹ שֶׁבֵּאַרְנוּ בַּשֵּׂעָר הַלָּבָן.</P>

<P><B>ח,ח</B>  [ו] הַשֵּׂעָר הַשָּׁחוֹר הַמַּצִּיל בַּנְּתָקִים, אֵין פָּחוּת מִשְּׁתֵּי שְׂעָרוֹת.  וְאֵינָן מַצִּילוֹת, עַד שֶׁיִּהְיֶה אָרְכָּן כְּדֵי לָכֹף רֹאשָׁן לְעִיקָרָן--בֵּין שֶׁהָיוּ זוֹ בְּצַד זוֹ, בֵּין שֶׁהָיוּ מְפֻזָּרוֹת:  וְהוּא, שֶׁיִּהְיוּ בְּאֶמְצַע הַנֶּתֶק; וְיִשָּׁאֵר מִן הַנֶּתֶק פָּנוּי בֵּין הַשֵּׂעָר הַשָּׁחוֹר שֶׁבְּתוֹכוֹ וּבֵין הַשֵּׂעָר שֶׁחוּצָה לוֹ, כְּדֵי צְמִיחַת שְׁתֵּי שְׂעָרוֹת.  אֲבָל אִם נִשְׁאֲרוּ הַשְּׁתֵּי שְׂעָרוֹת הַשְּׁחוֹרוֹת בְּצַד הַנֶּתֶק, בְּסוֹפוֹ--אֵינָן מַצִּילוֹת.</P>

<P><B>ח,ט</B>  כֵּיצַד מַצִּילוֹת:  שְׁאִם נִשְׁאַר בְּתוֹךְ הַנֶּתֶק שְׁתֵּי שְׂעָרוֹת שְׁחוֹרוֹת--אַף עַל פִּי שֶׁנֻּלַּד בַּנֶּתֶק שֵׂעָר צָהֹב דַּק אוֹ שֶׁפָּסָה, הֲרֵי זֶה טָהוֹר.  הִחְלִיטוֹ בְּשֵׂעָר צָהֹב אוֹ בְּפִסְיוֹן, וְצָמַח בַּנֶּתֶק שְׁתֵּי שְׂעָרוֹת שְׁחוֹרוֹת--טָהַר הַנֶּתֶק.  וּמַצִּילוֹת מִיַּד הַפִּסְיוֹן, וּמִיַּד הַשֵּׂעָר הַצָּהֹב--בֵּין שֶׁצָּמְחוּ בְּאֶמְצַע הַנֶּתֶק, בֵּין שֶׁצָּמְחוּ בְּסוֹפוֹ:  שֶׁהַצּוֹמֵחַ, מַצִּיל בְּכָל מָקוֹם; וְהַנִּשְׁאָר, אֵינוּ מַצִּיל עַד שֶׁיִּהְיֶה רָחוֹק מִן הַקָּמָה שְׁתֵּי שְׂעָרוֹת.</P>

<P><B>ח,י</B>  [ז] שְׁתֵּי שְׂעָרוֹת שֶׁצָּמְחוּ אַחַת שְׁחוֹרָה וְאַחַת לְבָנָה אוֹ צְהֻבָּה, אַחַת אֲרוּכָה וְאַחַת קְצָרָה--אֵינָן מַצִּילוֹת.  [ח] נֶתֶק שֶׁהֻחְלַט בְּשֵׂעָר צָהֹב אוֹ בְּפִסְיוֹן, וְנֻלַּד בּוֹ שֵׂעָר שָׁחוֹר וְטָהַר--אַף עַל פִּי שֶׁהָלַךְ הַשֵּׂעָר הַשָּׁחוֹר--הֲרֵי זֶה טָהוֹר, עַד שֶׁיִּוָּלֵד בּוֹ שֵׂעָר צָהֹב אַחֵר אוֹ יִפְסֶה פִּסְיוֹן אַחֵר מֵאַחַר שֶׁהָלַךְ הַשֵּׂעָר הַשָּׁחוֹר:  שֶׁנֶּאֱמָר "נִרְפָּא הַנֶּתֶק--טָהוֹר הוּא" (ויקרא יג,לז)--כֵּיוָן שֶׁנִּרְפָּא--טָהַר, אַף עַל פִּי שֶׁסִּימָנֵי טֻמְאָה בִּמְקוֹמָן.</P>

<P><B>ח,יא</B>  [ט] הִחְלִיטוֹ בְּשֵׂעָר צָהֹב, בֵּין שֶׁהִחְלִיטוֹ בַּתְּחִלָּה, בֵּין שֶׁהִחְלִיטוֹ בְּסוֹף שָׁבוּעַ רִאשׁוֹן, אוֹ בְּסוֹף שָׁבוּעַ שֵׁנִי, אוֹ שֶׁהִחְלִיטוֹ אַחַר הֶפְטֵר, וְהָלַךְ הַשֵּׂעָר הַצָּהֹב, וְנֻלַּד בּוֹ שֵׂעָר צָהֹב אַחֵר, אוֹ שֶׁנֻּלַּד לוֹ פִּסְיוֹן--הֲרֵי זֶה מֻחְלָט כְּשֶׁהָיָה.</P>

<P><B>ח,יב</B>  וְכֵן אִם הִחְלִיטוֹ בְּפִסְיוֹן, בֵּין בְּסוֹף שָׁבוּעַ רִאשׁוֹן, בֵּין בְּסוֹף שָׁבוּעַ שֵׁנִי, אוֹ אַחַר הֶפְטֵר, וְהָלַךְ הַפִּסְיוֹן, וְחָזַר פִּסְיוֹן אַחֵר, אוֹ שֶׁנֻּלַּד לוֹ שֵׂעָר צָהֹב--הֲרֵי זֶה מֻחְלָט כְּשֶׁהָיָה:  עַד שֶׁלֹּא יִשָּׁאֵר סִימָן טֻמְאָה, אוֹ עַד שֶׁיִּצְמַח בּוֹ שְׁתֵּי שְׂעָרוֹת שְׁחוֹרוֹת.</P>

<P><B>ח,יג</B>  [י] שְׁנֵי נְתָקִים זֶה בְּצַד זֶה, וְשִׁטָּה שֶׁלְּשֵׂעָר שָׁחוֹר מַפְסֶקֶת בֵּינֵיהֶן, וְנִפְרַץ הַשֵּׂעָר הַשָּׁחוֹר, וְנִתַּק מִמָּקוֹם אֶחָד--הֲרֵי הוּא כְּמוֹת שֶׁהָיָה:  שֶׁהַשֵּׂעָר הַשָּׁחוֹר הַנִּשְׁאָר בֵּינֵיהֶן, הֲרֵי הוּא בְּצַד הַנֶּתֶק.  נִפְרְצָה הַשִּׁטָּה מִשְּׁנֵי מְקוֹמוֹת--טָהוֹר, שֶׁהֲרֵי הַנִּשְׁאָר מִן הַשִּׁטָּה בְּאֶמְצַע הַנֶּתֶק.  וְכַמָּה יִהְיֶה בְּכָל פִּרְצָה מֵהֶן, אֵין פָּחוּת מִמְּקוֹם צְמִיחַת שְׁתֵּי שְׂעָרוֹת; וְאִם הָיְתָה פִּרְצָה מִמָּקוֹם אֶחָד כַּגָּרִיס--הֲרֵי זֶה טָמֵא, שֶׁהַפִּרְצָה עַצְמָהּ נֶתֶק אַחֵר, וַהֲרֵי שֵׂעָר שָׁחוֹר בְּצִדּוֹ, וְאֵינוּ כָּנוּס לְתוֹכוֹ.</P>

<P><B>ח,יד</B>  נֶתֶק שֶׁהַשֵּׂעָר הַשָּׁחוֹר מַקִּיפוֹ, וְנֶתֶק אַחֵר מַקִּיף אֶת הַשֵּׂעָר הַשָּׁחוֹר--נִפְרַץ הַשֵּׂעָר שֶׁבֵּינֵיהֶן מִמָּקוֹם אֶחָד, טָמֵא:  שֶׁהַנֶּתֶק הַפְּנִימִי לֹא נִצּוֹל--שֶׁהֲרֵי הַשֵּׂעָר הַשָּׁחוֹר בְּצִדּוֹ, לֹא בְּתוֹכוֹ.  נִפְרַץ הַשֵּׂעָר מִשְּׁנֵי מְקוֹמוֹת--טָהוֹר, וְאַפִלּוּ הָיְתָה פִּרְצָה כַּגָּרִיס:  שֶׁהֲרֵי הַנֶּתֶק הַפְּנִימִי וְהַחִיצוֹן נַעֲשׂוּ נֶתֶק אֶחָד, וְשֵׂעָר שָׁחוֹר בָּאֶמְצָע--וְהוּא, שֶׁתִּהְיֶה הַפִּרְצָה כְּדֵי צְמִיחַת שְׁתֵּי שְׂעָרוֹת אוֹ יָתֵר.</P>

<P><B>ח,טו</B>  [יא] נֶתֶק שֶׁהָיָה חוּט יוֹצֶא מִמֶּנּוּ, וְכֵן שְׁנֵי נְתָקִים שֶׁהָיָה חוּט יוֹצֶא מִזֶּה לְזֶה--אִם יֵשׁ בְּרֹחַב הַחוּט הַנָּתוּק כְּדֵי צְמִיחַת שְׁתֵּי שְׂעָרוֹת--זוֹקְקָן לִטַּמֵּא בְּשֵׂעָר צָהֹב דַּק וּבְפִסְיוֹן, וּמַצִּילָן בַּצּוֹמֵחַ בּוֹ; אֲבָל שֵׂעָר שָׁחוֹר הַנִּשְׁאָר בְּאוֹתוֹ הַחוּט אֵינוּ מַצִּיל, עַד שֶׁיִּהְיֶה רֹחַב הַחוּט כַּגָּרִיס.</P>

<P><B>ח,טז</B>  [יב] מִי שֶׁהָיָה בְּרֹאשׁוֹ נֶתֶק כַּגָּרִיס, וּפָסָה וְנִתַּק כָּל רֹאשׁוֹ, וְלֹא נִשְׁאַר שָׁם שֵׂעָר כְּלָל, אֵלָא פָּחוּת מִשְּׁתֵּי שְׂעָרוֹת--הֲרֵי זֶה טָהוֹר, בֵּין שֶׁנִּתַּק כֻּלּוֹ מִתּוֹךְ הֶסְגֵּר אוֹ מִתּוֹךְ הֶחְלֵט אוֹ אַחַר הֶפְטֵר:  שֶׁנֶּאֱמָר "קֵרֵחַ הוּא, טָהוֹר הוּא" (ויקרא יג,מ).</P>

<P><B>ח,יז</B>  וְכֵן אִם הָיָה הַנֶּתֶק בִּזְקָנוֹ, וְנִתַּק כָּל זְקָנוֹ--הֲרֵי זֶה טָהוֹר.  וְאַף עַל פִּי שְׁאֵין זֶה מְפֹרָשׁ בְּתוֹרָה שֶׁבִּכְתָב, קַבָּלָה הִיא שְׁאִם הָלַךְ כָּל שֵׂעָר הַזָּקָן, טָהוֹר; וְיִטַּמֵּא עוֹר הַזָּקָן שֶׁנִּקְרַח בְּנִגְעֵי עוֹר הַבָּשָׂר, כְּמוֹ שֶׁבֵּאַרְנוּ.</P>

<P><B>ח,יח</B>  [יג] הַבָּא בַּתְּחִלָּה וְכָל רֹאשׁוֹ נָתוּק, אוֹ כָּל זְקָנוֹ נָתוּק--יַסְגִּיר שָׁבוּעַ אֶחָד:  אִם נֻלַּד בּוֹ שֵׂעָר צָהֹב, יַחְלִיט.  אִם לֹא נֻלַּד לוֹ שֵׂעָר צָהֹב, יַסְגִּיר שָׁבוּעַ שֵׁנִי:  אִם נֻלַּד לוֹ שֵׂעָר צָהֹב דַּק, טָמֵא.  לֹא נֻלַּד לוֹ, יִפְטֹר; נֻלַּד לוֹ אַחַר הֶפְטֵר שֵׂעָר צָהֹב, הֲרֵי זֶה מֻחְלָט.  נֻלַּד לוֹ שֵׂעָר שָׁחוֹר, הֲרֵי זֶה טָהוֹר.</P>

<P><B>ח,יט</B>  הַבָּא כֻּלּוֹ נְתוּק רֹאשׁ אוֹ זָקָן, וְנֻלַּד לוֹ שֵׂעָר שָׁחוֹר--טָהוֹר, כְּמוֹ שֶׁבֵּאַרְנוּ; הָלַךְ הַשֵּׂעָר הַשָּׁחוֹר--טָמֵא, מִשּׁוֹם פִּסְיוֹן.</P>

<P><B>ח,כ</B>  [יד] הָרֹאשׁ וְהַזָּקָן--אֵין מְעַכְּבִין זֶה אֶת זֶה, וְאֵין מִצְטָרְפִין זֶה עִם זֶה, וְאֵין פּוֹסִין מִזֶּה לְזֶה:  שֶׁנֶּאֱמָר "צָרַעַת הָרֹאשׁ אוֹ הַזָּקָן" (ויקרא יג,ל), מְלַמֵּד שְׁהֶן חֲשׁוּבִין שְׁנַיִם.  וְאֵיזֶה הוּא זָקָן, מִן הַפֵּרֶק שֶׁלַּלֶּחִי הָעֶלְיוֹן עַד פִּיקָה שֶׁלַּגַּרְגֶּרֶת.  מוֹתֵחַ אֶת הַחוּט מֵאֹזֶן לְאֹזֶן--כָּל שֶׁמִּן הַחוּט וּלְמַעְלָה, הֲרֵי הוּא מִכְּלַל הָרֹאשׁ; וּמִן הַחוּט וּלְמַטָּה, מִכְּלַל הַזָּקָן.
<BR> </P>

<H2>הִלְכּוֹת טֻמְאַת צָרַעַת פֵּרֶק ט</H2>

<P><B>ט,א</B>  הַכֹּל מִטַּמְּאִין בַּנְּגָעִים, אַפִלּוּ קָטָן בֶּן יוֹמוֹ וְהָעֲבָדִים; אֲבָל לֹא גּוֹיִים, וְלֹא גֵּר תּוֹשָׁב.  וְהַכֹּל כְּשֵׁרִים לִרְאוֹת אֶת הַנְּגָעִים; וְכָל הַנְּגָעִים, אָדָם רוֹאֶה--חוּץ מִנִּגְעֵי עַצְמוֹ.</P>

<P><B>ט,ב</B>  אַף עַל פִּי שֶׁהַכֹּל כְּשֵׁרִים לִרְאוֹת נְגָעִים, הַטֻּמְאָה וְהַטַּהְרָה תְּלוּיָה בַּכּוֹהֵן.  כֵּיצַד:  כּוֹהֵן שְׁאֵינוּ יוֹדֵעַ לִרְאוֹת--הֶחָכָם רוֹאֵהוּ וְאוֹמֵר לוֹ אֱמֹר טָמֵא, וְהַכּוֹהֵן אוֹמֵר טָמֵא; אֱמֹר טָהוֹר, וְהַכּוֹהֵן אוֹמֵר טָהוֹר; הַסְגִּירוֹ, וְהוּא מַסְגִּירוֹ:  שֶׁנֶּאֱמָר "וְעַל-פִּיהֶם יִהְיֶה, כָּל-רִיב וְכָל-נָגַע" (דברים כא,ה).  אַפִלּוּ הָיָה הַכּוֹהֵן קָטָן אוֹ שׁוֹטֶה--הֶחָכָם אוֹמֵר לוֹ, וְהוּא מַחְלִיט אוֹ מַסְגִּיר אוֹ פּוֹטֵר.</P>

<P><B>ט,ג</B>  בַּמֶּה דְּבָרִים אֲמוּרִים, בְּשֶׁהָיָה הַכּוֹהֵן סוֹמֵךְ עַל דִּבְרֵי הֶחָכָם; אֲבָל אִם הָיָה הַכּוֹהֵן רוֹאֶה, וְסוֹמֵךְ עַל עַצְמוֹ--אָסוּר לוֹ לִרְאוֹת נֶגַע מִכָּל הַנְּגָעִים, עַד שֶׁיּוֹרֶנּוּ רִבּוֹ, וְיִהְיֶה בָּקִי בְּכָל הַנְּגָעִים וּבִשְׁמוֹתֵיהֶן, בְּנִגְעֵי אָדָם כֻּלָּן וּבְנִגְעֵי בְּגָדִים וּבְנִגְעֵי בָּתִּים.</P>

<P><B>ט,ד</B>  [ג] כּוֹהֵן שֶׁטִּמֵּא אֶת הַטָּהוֹר, אוֹ טִהַר אֶת הַטָּמֵא--לֹא עָשָׂה כְּלוּם:  שֶׁנֶּאֱמָר "טָמֵא הוּא; וְטִמְּאוֹ הַכֹּהֵן" (ראה ויקרא יג,מד), "טָהוֹר הוּא; וְטִהֲרוֹ, הַכֹּהֵן" (ויקרא יג,לז).  וּמְצֹרָע שֶׁנִּרְפָּא--בֵּין מִתּוֹךְ הֶסְגֵּר בֵּין מִתּוֹךְ הֶחְלֵט, אַפִלּוּ אַחַר כַּמָּה שָׁנִים--הֲרֵי זֶה בְּטֻמְאָתוֹ, עַד שֶׁיֹּאמַר לוֹ הַכּוֹהֵן טָהוֹר אַתָּה.</P>

<P><B>ט,ה</B>  [ד] אֵין הַכּוֹהֵן רַשָּׁאי לְטַמֵּא אֶת הַטָּמֵא, עַד שֶׁיִּהְיוּ עֵינָיו בַּנֶּגַע וּבְעוֹר הַבָּשָׂר שֶׁחוּצָה לוֹ; וְאֵינוּ רַשָּׁאי לְטַהֲרוֹ, עַד שֶׁיִּהְיוּ עֵינָיו בִּמְקוֹם הַנֶּגַע וּבְעוֹר הַבָּשָׂר שֶׁחוּצָה לוֹ.  וְכוֹהֵן שֶׁרָאָה הַנֶּגַע בַּתְּחִלָּה--הוּא שֶׁרוֹאֵהוּ בְּסוֹף שָׁבוּעַ רִאשׁוֹן, וּבְסוֹף שָׁבוּעַ שֵׁנִי; וְהוּא שֶׁמַּסְגִּירוֹ, אוֹ מַחְלִיטוֹ, אוֹ פּוֹטְרוֹ.</P>

<P><B>ט,ו</B>  מֵת הַכּוֹהֵן שֶׁרָאָהוּ תְּחִלָּה, אוֹ שֶׁחָלָה--רוֹאֵהוּ כּוֹהֵן אַחֵר; וְאֵין הַשֵּׁנִי יָכוֹל לְטַמֵּא אוֹתוֹ בְּפִסְיוֹן--שְׁאֵין יוֹדֵעַ אִם פָּסָה אִם לֹא פָסָה, אֵלָא רִאשׁוֹן.  וְנֶאֱמָן כּוֹהֵן לוֹמַר נֶגַע זֶה פָּסָה, וְנֶגַע זֶה לֹא פָסָה, וְשֵׂעָר לָבָן זֶה קָדַם אֶת הַבַּהֶרֶת, אוֹ בַּהֶרֶת זוֹ קָדְמָה אֶת שֵׂעָר לָבָן.</P>

<P><B>ט,ז</B>  [ה] חָלָל פָּסוּל לִרְאִיַּת נְגָעִים--שֶׁנֶּאֱמָר "אַחַד מִבָּנָיו הַכֹּהֲנִים" (ויקרא יג,ב), בְּכֵהוּנָם.  אֲבָל בַּעֲלֵי מוּמִין כְּשֵׁרִים לִרְאִיַּת נְגָעִים--וּבִלְבָד שֶׁלֹּא יִהְיֶה סוֹמֶה, וְאַפִלּוּ בְּאַחַת מֵעֵינָיו:  וְאַפִלּוּ כּוֹהֵן שֶׁכָּהָה מְאוֹר עֵינָיו--לֹא יִרְאֶה אֶת הַנְּגָעִים, שֶׁנֶּאֱמָר "לְכָל-מַרְאֵה, עֵינֵי הַכֹּהֵן" (ויקרא יג,יב).</P>

<P><B>ט,ח</B>  [ו] אֵין רוֹאִין אֶת הַנְּגָעִים אֵלָא בַּיּוֹם--בֵּין לְהַסְגִּיר, בֵּין לְהַחְלִיט, בֵּין לִפְטֹר:  שֶׁהֲרֵי בְּכָל הָעִנְיָן הוּא אוֹמֵר בַּיּוֹם, וּבַיּוֹם.  וְאֵין רוֹאִין לֹא בַּשַּׁחְרִית, וְלֹא בֵּין הָעַרְבַּיִם, וְלֹא בְּתוֹךְ הַבַּיִת, וְלֹא בְּיוֹם הַמְּעֻנָּן--לְפִי שֶׁכֵּהָה נִרְאֵית עַזָּה; וְלֹא בַּצָּהֳרַיִם--לְפִי שֶׁעַזָּה נִרְאֵית כֵּהָה.  וְאֵימָתַי רוֹאִין--בְּשָׁעָה רְבִיעִית וּבַחֲמִישִׁית וּבִשְׁמִינִית וּבִתְשִׁיעִית, בֵּין בְּנִגְעֵי אָדָם בֵּין בְּנִגְעֵי בְּגָדִים וּבָתִּים.</P>

<P><B>ט,ט</B>  [ז] בְּכָל יוֹם רוֹאִין אֶת הַנְּגָעִים, חוּץ מִשַּׁבָּת וְיוֹם טוֹב.  חָל יוֹם שְׁבִיעִי לִהְיוֹת בַּשַּׁבָּת אוֹ בְּיוֹם טוֹב, מַעְבִירִין לְאַחֲרָיו; וְיֵשׁ בַּדָּבָר לְהָקֶל וּלְהַחְמִיר:  שֶׁאִפְשָׁר שֶׁיִּהְיֶה בְּיוֹם שַׁבָּת זֶה, שְׁהוּא יוֹם הָרָאוּי לִרְאוֹתוֹ, טָמֵא, וּלְמָחָר יֵלְכוּ לָהֶן סִימָנֵי טֻמְאָה; וְאִפְשָׁר שֶׁיִּהְיֶה טָהוֹר, וּלְמָחָר יִוָּלְדוּ לוֹ סִימָנֵי טֻמְאָה.  וְאֵין דָּנִין אוֹתוֹ, אֵלָא בְּשָׁעַת רְאִיָּתוֹ לְאַחַר הַשַּׁבָּת.</P>

<P><B>ט,י</B>  [ח] חָתָן שֶׁנִּרְאָה בּוֹ נֶגַע, נוֹתְנִין לוֹ שִׁבְעַת יְמֵי הַמִּשְׁתֶּה; וְכֵן אִם נִרְאָה בִּבְגָדָיו אוֹ בְּבֵיתוֹ, אֵין רוֹאִין אוֹתָן עַד אַחַר הַמִּשְׁתֶּה.  וְכֵן בָּרֶגֶל, נוֹתְנִין לוֹ כָּל יְמוֹת הָרֶגֶל--שֶׁנֶּאֱמָר "וְצִוָּה הַכֹּהֵן וּפִנּוּ אֶת-הַבַּיִת . . ." (ויקרא יד,לו):  אִם הִמְתִּינָה תּוֹרָה לְדִבְרֵי הָרְשׁוּת, שֶׁלֹּא יִטַּמְּאוּ כֵּלָיו--קַל וְחֹמֶר לִדְבַר מִצְוָה.</P>

<P><B>ט,יא</B>  [ט] אֵין מַסְגִּירִין וְלֹא מַחְלִיטִין וְלֹא פוֹטְרִין אֵלָא בְּיוֹם שֶׁיֵּרָאֶה בּוֹ כַּתְּחִלָּה, אוֹ בַּשְּׁבִיעִי; אוֹ בְּיוֹם שְׁלוֹשָׁה עָשָׂר, בַּנְּגָעִים שֶׁמַּסְגִּירִין בָּהֶן שְׁנֵי שָׁבוּעוֹת--מִפְּנֵי שֶׁיּוֹם שְׁבִיעִי עוֹלֶה לְמִנְיַן שָׁבוּעַ רִאשׁוֹן, וּלְמִנְיַן שָׁבוּעַ שֵׁנִי בְּכָל הַנְּגָעִים, בֵּין נִגְעֵי אָדָם, בֵּין נִגְעֵי בְּגָדִים וּבָתִּים.</P>

<P><B>ט,יב</B>  [י] אֵין מַסְגִּירִין בְּתוֹךְ יְמֵי הֶסְגֵּר, וְלֹא מַחְלִיטִין בְּתוֹךְ יְמֵי הֶסְגֵּר אִם נֻלַּד לוֹ סִימָן הֶחְלֵט, וְלֹא מַחְלִיטִין הַמֻּחְלָט אִם נֻלַּד לוֹ נֶגַע אַחֵר, וְלֹא מַסְגִּירִין אוֹתוֹ בְּתוֹךְ יְמֵי חֲלוּטוֹ אִם נֻלַּד לוֹ נֶגַע אַחֵר שֶׁרָאוּי לְהֶסְגֵּר.</P>

<P><B>ט,יג</B>  אֲבָל אִם הָיוּ בּוֹ שְׁנֵי נְגָעִים, וְרָאָה זֶה וְחָזַר וְרָאָה זֶה--הֲרֵי זֶה מֻתָּר לוֹמַר לוֹ הֲרֵי אַתָּה מֻסְגָּר בְּזֶה וּמֻחְלָט בְּזֶה, אוֹ מֻחְלָט בְּזֶה וּמֻסְגָּר בְּזֶה, בֵּין בַּתְּחִלָּה, בֵּין בְּסוֹף שָׁבוּעַ רִאשׁוֹן, בֵּין בְּסוֹף שָׁבוּעַ שֵׁנִי; וְאֵין רוֹאִין שְׁנֵי נְגָעִים כְּאַחַת, בֵּין בִּשְׁנֵי אֲנָשִׁים בֵּין בְּאִישׁ אֶחָד--שֶׁנֶּאֱמָר "וְרָאָה הַכֹּהֵן אֶת-הַנֶּגַע" (ויקרא יג,ג; ויקרא יג,ל; ויקרא יג,לב).</P>

<P><B>ט,יד</B>  [יא] נָגוּעַ שֶׁבָּא לַכּוֹהֵן לִרְאוֹתוֹ--לֹא יֹאמַר לוֹ לֵךְ וְשׁוּב, אֵלָא נִזְקָק לוֹ מִיָּד.  בָּאוּ לְפָנָיו שְׁנַיִם--רוֹאֶה אֶת הָרִאשׁוֹן, וּמַסְגִּירוֹ אוֹ פּוֹטְרוֹ אוֹ מַחְלִיטוֹ; וְחוֹזֵר וְרוֹאֶה אֶת הַשֵּׁנִי.</P>

<P><B>ט,טו</B>  [יב] אֵין הַכּוֹהֵן זָקוּק לְבַקַּשׁ תַּחַת אֲצִילֵי יָדָיו שֶׁלְּנָגוּעַ, אוֹ בֵּין פַּחֲדָיו, אוֹ בְּתוֹךְ הַקְּמָטִים--שֶׁמֶּא יֵשׁ שָׁם נֶגַע:  שֶׁנֶּאֱמָר "לְכָל-מַרְאֵה, עֵינֵי הַכֹּהֵן" (ויקרא יג,יב).  וְכֵן בְּהוֹפֵךְ כֻּלּוֹ לָבָן.</P>

<P><B>ט,טז</B>  וְכֵיצַד יַעֲמֹד לִפְנֵי הַכּוֹהֵן:  אִם אִישׁ הוּא--נִרְאֶה עָרֹם, וְעוֹמֵד כְּעוֹדֵר וּכְמוֹסֵק זֵיתִים; וְאִם אִשָּׁה הִיא--נִרְאֵית עֲרֻמָּה, וְיוֹשֶׁבֶת כְּעוֹרֶכֶת וּכְמְנִיקָה אֶת בְּנָהּ, וּכְאוֹרֶגֶת בְּעוֹמְדִים שֶׁמַּגְבַּהַת אֶת יָדָהּ הַיְּמָנִית, עַד שֶׁיִּגָּלֶה בֵּית הַשֶּׁחִי.  אִם הָיָה הַנֶּגַע נִרְאֶה בָּהֶן בִּזְמָן שְׁהֶן עֲרֻמִּים כָּךְ, הֲרֵי זֶה טָמֵא; וְאִם אֵינוּ נִרְאֶה בָּהֶן כִּשְׁהֶן עֲרֻמִּים כָּךְ, אֵין נִזְקָקִין לוֹ.</P>

<P><B>ט,יז</B>  וּכְשֵׁם שֶׁהָאָדָם נִרְאֶה לְנִגְעוֹ, כָּךְ הוּא נִרְאֶה לְתַגְלָחָתוֹ:  שְׁאִם לֹא יֵרָאֶה שֵׂעָר בְּכָל בְּשָׂרוֹ כְּשֶׁיַּעֲמֹד עָרֹם כְּעוֹדֵר וּכְמוֹסֵק, אוֹ כְּשֶׁתֵּשֵׁב הָאִשָּׁה כְּמוֹ שֶׁבֵּאַרְנוּ--הֲרֵי זוֹ תַּגְלָחַת כְּשֵׁרָה; וְאֵין הַכּוֹהֵן זָקוּק לְחַפַּשׂ בִּשְׁאָר מְקוֹמוֹת, שֶׁמֶּא נִשְׁאָר בָּהֶן שֵׂעָר--אַף עַל פִּי שְׁהוּא צָרִיךְ לְגַלַּח הַכֹּל, כְּמוֹ שֶׁיִּתְבָּאַר.
<BR> </P>

<H2>הִלְכּוֹת טֻמְאַת צָרַעַת פֵּרֶק י</H2>

<P><B>י,א</B>  הַתּוֹלֵשׁ סִימָנֵי טֻמְאָה בֵּין כֻּלָּן בֵּין מִקְצָתָן, אוֹ הִכְוָה אֶת הַמִּחְיָה כֻּלָּהּ אוֹ מִקְצָתָהּ, אוֹ הַקּוֹצֵץ אֶת הַנֶּגַע כֻּלּוֹ מִבְּשָׂרוֹ אוֹ מִן הַבֶּגֶד אוֹ מִן הַבַּיִת--בֵּין קֹדֶם שֶׁיָּבוֹא לַכּוֹהֵן, בֵּין בְּתוֹךְ הֶסְגֵּר בֵּין בְּתוֹךְ הֶחְלֵט אוֹ אַחַר הֶפְטֵר--הֲרֵי זֶה עוֹבֵר בְּלֹא תַעֲשֶׂה:  שֶׁנֶּאֱמָר "הִשָּׁמֶר בְּנֶגַע-הַצָּרַעַת לִשְׁמֹר מְאֹד, וְלַעֲשׂוֹת:  כְּכֹל אֲשֶׁר-יוֹרוּ אֶתְכֶם הַכֹּהֲנִים הַלְוִיִּם, כַּאֲשֶׁר צִוִּיתִם--תִּשְׁמְרוּ" (דברים כד,ח), לֹא שֶׁיִּתְלֹשׁ אוֹ יָקֹץ.</P>

<P><B>י,ב</B>  אֲבָל אֵינוּ לוֹקֶה, עַד שֶׁיּוֹעִילוּ מַעֲשָׂיו; וְאִם לֹא הוֹעִילוּ, אֵינוּ לוֹקֶה.  כֵּיצַד:  הָיְתָה בּוֹ בַּהֶרֶת וּבָהּ שָׁלוֹשׁ שְׂעָרוֹת לְבָנוֹת, וְתָלַשׁ אַחַת, כָּוָה מִקְצַת הַמִּחְיָה, וְנִשְׁאַר מִמֶּנָּה כַּעֲדָשָׁה--אֵינוּ לוֹקֶה, שֶׁהֲרֵי הוּא טָמֵא כְּשֶׁהָיָה.  וְכֵן כָּל כַּיּוֹצֶא בְּזֶה.  וּמַכִּין אוֹתוֹ, מַכַּת מַרְדּוּת.</P>

<P><B>י,ג</B>  וְכֵן הַמְּגַלֵּחַ אֶת הַנֶּתֶק לוֹקֶה, שֶׁנֶּאֱמָר "וְאֶת-הַנֶּתֶק, לֹא יְגַלֵּחַ" (ויקרא יג,לג); וְאֵינוּ חַיָּב עַד שֶׁיְּגַלַּח כָּל הַנֶּתֶק, בְּתַעַר.  וּמֻתָּר לַמְּצֹרָע לִשָּׂא בַּמּוֹט עַל כְּתֵפוֹ שֶׁיֵּשׁ בָּהּ הַצָּרַעַת, וְלִקְשֹׁר הַסִּיב עַל רַגְלוֹ; וְאִם הָלְכוּ סִימָנֵי טֻמְאָה, יֵלְכוּ:  וְהוּא, שֶׁלֹּא יִתְכַּוַּן לְכָּךְ.</P>

<P><B>י,ד</B>  [ב] הַתּוֹלֵשׁ סִימָנֵי טֻמְאָה, אוֹ שֶׁכָּוָה אֶת הַמִּחְיָה, עַד שֶׁלֹּא בָא אֵצֶל כּוֹהֵן--הֲרֵי זֶה טָהוֹר; וְכֵן אִם עָשָׂה כֵּן בִּימֵי הֶסְגֵר, הֲרֵי זֶה טָהוֹר לְאַחַר יְמֵי הֶסְגֵר.  וְאִם תְּלָשָׁן אַחַר שֶׁהֻחְלַט בָּהֶן, הֲרֵי זֶה מֻחְלָט כְּשֶׁהָיָה; וְאֵין לוֹ טַהְרָה עַד שֶׁתִּפְרַח הַצָּרַעַת בְּכֻלּוֹ, אוֹ עַד שֶׁתִּתְמַעַט בַּהַרְתּוֹ מִכַּגָּרִיס.</P>

<P><B>י,ה</B>  [ג] מִי שֶׁנִּקְצְצָה בַּהַרְתּוֹ כֻּלָּהּ שֶׁלֹּא בְּכַוָּנָה, טָהוֹר; קְצָצָהּ בְּכַוָּנָה--אִם קָצַץ כָּל הַבָּשָׂר הַחַי הַמַּקִּיף אוֹתָהּ, אַפִלּוּ כְּחוּט הַשַּׂעֲרָה--אֵין לוֹ טַהְרָה עוֹלָמִית; קְצָצָהּ בְּצִמְצוּם--אֵין לוֹ טַהְרָה, עַד שֶׁתִּפְרַח בְּכֻלּוֹ.</P>

<P><B>י,ו</B>  [ד] הַתּוֹלֵשׁ שַׂעֲרָה לְבָנָה אַחַת, וְנָשְׁרָה הַשְּׁנִיָּה--הֲרֵי זֶה טָהוֹר; הָיוּ שָׁלוֹשׁ, תָּלַשׁ שְׁתַּיִם וְנָשְׁרָה אַחַת--הֲרֵי זֶה בְּטֻמְאָתוֹ.  הָיְתָה בּוֹ מִחְיָה כַּעֲדָשָׁה--כָּוָה חֶצְיָה וְהָלַךְ חֶצְיָה, הֲרֵי זֶה טָהוֹר.  הָיְתָה יְתֵרָה מִכַּעֲדָשָׁה--כָּוָה הַמּוֹתָר וְהָלַךְ כַּעֲדָשָׁה, הֲרֵי זֶה טָהוֹר; כָּוָה כַּעֲדָשָׁה וְהָלַךְ הַמּוֹתָר, הֲרֵי זֶה טָמֵא.</P>

<P><B>י,ז</B>  [ה] מִי שֶׁהָיְתָה בַּהֶרֶת בְּעָרְלָתוֹ--יִמּוֹל, וְאַף עַל פִּי שְׁהִיא מִילָה שֶׁלֹּא בִּזְמַנָּהּ:  שֶׁמִּצְוַת עֲשֵׂה דּוֹחָה אֶת לֹא תַעֲשֶׂה, בְּכָל מָקוֹם.  וְאִם מָל, וְהָלַךְ בְּעוֹר הֶעָרְלָה סִימָן שֶׁהָיָה מֻחְלָט בּוֹ--הֲרֵי זֶה חַיָּב בְּקָרְבַּן מְצֹרָע.</P>

<P><B>י,ח</B>  [ו] מִצְוַת עֲשֵׂה שֶׁיִּהְיֶה הַמְּצֹרָע הַמֻּחְלָט מְכֻסֶּה רֹאשׁ כָּל יְמֵי חֲלוּטוֹ, וְעוֹטֶה עַל שָׂפָם כְּאָבֵל, וּפוֹרֵם בְּגָדָיו, וּמוֹדִיעַ הָעוֹבְרִים עָלָיו שְׁהוּא טָמֵא--שֶׁנֶּאֱמָר "וְהַצָּרוּעַ אֲשֶׁר-בּוֹ הַנֶּגַע . . ." (ויקרא יג,מה):  אַפִלּוּ כּוֹהֵן גָּדוֹל שֶׁנִּצְטָרַע פּוֹרֵעַ וּפוֹרֵם, שֶׁעֲשֵׂה דּוֹחֶה אֶת לֹא תַעֲשֶׂה.</P>

<P><B>י,ט</B>  וְאָסוּר בִּשְׁאֵלַת שָׁלוֹם כָּל יְמֵי חֲלוּטוֹ כְּאָבֵל--שֶׁנֶּאֱמָר "וְעַל-שָׂפָם, יַעְטֶה" (ויקרא יג,מה), שֶׁיִּהְיוּ שְׂפָתָיו דְּבוּקוֹת; אֲבָל קוֹרֶא וְשׁוֹנֶה וְדוֹרֵשׁ.  וְאָסוּר לְסַפַּר וּלְכַבַּס, כָּל יְמֵי חֲלוּטוֹ.  וְנוֹהֵג בְּכָל הַדְּבָרִים הָאֵלּוּ, אַפִלּוּ בְּשַׁבָּתוֹת וְיָמִים טוֹבִים.</P>

<P><B>י,י</B>  וַהֲרֵי הוּא מֻתָּר בִּרְחִיצָה, וּבְסִיכָה, וּבִנְעִילַת הַסַּנְדָּל, וּבְתַשְׁמִישׁ הַמִּטָּה; וְזוֹקֵף אֶת מִטָּתוֹ, כִּשְׁאָר הָעָם.</P>

<P><B>י,יא</B>  [ז] דִּין הַמְּצֹרָע שֶׁיִּהְיֶה לוֹ מוֹשָׁב לְבַדּוֹ, חוּץ לָעִיר--שֶׁנֶּאֱמָר "מִחוּץ לַמַּחֲנֶה מוֹשָׁבוֹ" (ויקרא יג,מו):  וְדָבָר זֶה בָּעֲיָרוֹת הַמֻּקָּפוֹת חוֹמָה, בְּאֶרֶץ יִשְׂרָאֵל בִּלְבָד.</P>

<P><B>י,יב</B>  [ח] הַמְּצֹרַעַת אֵינָהּ פּוֹרַעַת, וְאֵינָהּ פוֹרֶמֶת, וְלֹא עוֹטָה עַל שָׂפָם; אֲבָל יוֹשֶׁבֶת הִיא חוּץ לָעִיר, וּמוֹדִיעָה לַאֲחֵרִים שְׁהִיא טְמֵאָה.  וְלֹא הַמְּצֹרָעִים בִּלְבָד, אֵלָא כָּל הַמְּטַמְּאִים אֶת הָאָדָם חַיָּבִין לְהוֹדִיעַ לַכֹּל, שְׁהֶן טְמֵאִים, כְּדֵי שֶׁיִּפְרְשׁוּ מֵהֶן--שֶׁנֶּאֱמָר "וְטָמֵא טָמֵא, יִקְרָא" (ויקרא יג,מה), הַטָּמֵא מוֹדִיעַ שְׁהוּא טָמֵא.  [ט] וְטֻמְטוֹם וְאַנְדְּרֻגִּינוֹס פּוֹרֵעַ וּפוֹרֵם וְעוֹטֶה עַל שָׂפָם, מִפְּנֵי שְׁהוּא סָפֵק.</P>

<P><B>י,יג</B>  [י] אֶחָד מְצֹרָע מֻסְגָּר, וְאֶחָד מְצֹרָע מֻחְלָט; וְאֵין בֵּין מְצֹרָע מֻסְגָּר לִמְצֹרָע מֻחְלָט, אֵלָא פְּרִיעָה וּפְרִימָה וְתַגְלָחַת וְצִפֳּרִים--שֶׁהַטָּהוֹר מִתּוֹךְ הֶסְגֵּר, פָּטוּר מִן הַתַּגְלָחַת וּמִן הַצִּפֳּרִים; וְהַטָּהוֹר מִתּוֹךְ הֶחְלֵט, חַיָּב בְּתַגְלָחַת וְצִפֳּרִים.  אֲבָל טֻמְאַת שְׁנֵיהֶן, שׁוֹוָה לְכָל דָּבָר.</P>

<P><B>י,יד</B>  [יא] הַמְּצֹרָע--אָב מֵאֲבוֹת הַטֻּמְאוֹת, מְטַמֵּא אָדָם וְכֵלִים בַּמַּגָּע וּכְלֵי חֶרֶס בָּאַוֵּיר, וּמְטַמֵּא אָדָם בַּמַּשָּׂא.  וּמְטַמֵּא מִשְׁכָּב וּמוֹשָׁב, אַפִלּוּ תַּחַת הָאֶבֶן, כַּזָּב וְכַזָּבָה--שֶׁנֶּאֱמָר "וְכִבֶּס בְּגָדָיו וְטָהֵר" (ויקרא יג,ו; ויקרא יג,לד), מִפִּי הַשְּׁמוּעָה לָמְדוּ שֶׁטָּהַר מִלְּטַמֵּא מִשְׁכָּב וּמוֹשָׁב.  וְאֶחָד הַמֻּחְלָט וְאֶחָד הַמֻּסְגָּר, בְּכָל אֵלּוּ.</P>

<P><B>י,טו</B>  [יב] חֻמְרָה יְתֵרָה יֵשׁ בַּמְּצֹרָע--שְׁהוּא מְטַמֵּא בְּבִיאָתוֹ לַבַּיִת, בֵּין בִּימֵי הֶחְלֵט בֵּין בִּימֵי הֶסְגֵר.  כֵּיצַד:  נִכְנַס לַבַּיִת, נִטְמָא כָּל אֹשֶׁר בַּבַּיִת, בֵּין אָדָם בֵּין כֵּלִים, אַף עַל פִּי שֶׁלֹּא נָגַע בָּהֶן; וְנַעֲשׂוּ רִאשׁוֹן לַטֻּמְאָה:  שֶׁנֶּאֱמָר "מִחוּץ לַמַּחֲנֶה מוֹשָׁבוֹ" (ויקרא יג,מו)--מַה הוּא טָמֵא, אַף מוֹשָׁבוֹ טָמֵא.</P>

<P><B>י,טז</B>  הָיָה עוֹמֵד תַּחַת הָאִילָן, וְעָבַר אָדָם טָהוֹר תַּחַת הָאִילָן--נִטְמָא.  הָיָה הַטָּהוֹר עוֹמֵד תַּחַת הָאִילָן, וְעָבַר הַמְּצֹרָע תַּחְתָּיו--לֹא טִמְּאָהוּ; וְאִם עָמַד, נִטְמָא--שֶׁהֲרֵי נַעֲשָׂה לוֹ מוֹשָׁב; סְפֵק עָמַד, סְפֵק לֹא עָמַד--טָהוֹר.  הִכְנִיס הַמְּצֹרָע רֹאשׁוֹ וְרֻבּוֹ לַבַּיִת, נִטְמָא כָּל שֶׁיֵּשׁ בְּתוֹכוֹ.</P>

<P><B>י,יז</B>  נִכְנַס לְבֵית הַכְּנֶסֶת--עוֹשִׂין לוֹ מְחִצָּה גְּבוֹהָה עֲשָׂרָה טְפָחִים, וּרְחָבָה אַרְבַּע אַמּוֹת עַל אַרְבַּע אַמּוֹת; וְנִכְנָס רִאשׁוֹן, וְיוֹצֶא אַחֲרוֹן:  כְּדֵי שֶׁיִּהְיֶה מוֹשָׁבוֹ לְבַדּוֹ; וְלֹא יַעֲמֹד עִם הָעָם בְּעִרְבּוּב, וִיטַמֵּא אוֹתָם.
<BR> </P>

<H2>הִלְכּוֹת טֻמְאַת צָרַעַת פֵּרֶק יא</H2>

<P><B>יא,א</B>  טַהְרַת מְצֹרָע, מִצְוַת עֲשֵׂה; וְתַגְלָחָתוֹ כְּשֶׁיִּטְהַר, מִצְוַת עֲשֵׂה.  וְכֵיצַד מְטַהֲרִין אֶת הַמְּצֹרָע:  מֵבִיא מִזְרָק שֶׁלְּחֶרֶס חָדָשׁ; וְקַבָּלָה הִיא, שֶׁיִּהְיֶה חָדָשׁ.  וְנוֹתֵן לְתוֹכוֹ רְבִיעִית מַיִם חַיִּים, הָרְאוּיִין לְקַדַּשׁ אוֹתָן מֵי חַטָּאת; וְשֵׁעוּר זֶה, מִדִּבְרֵי סוֹפְרִים.</P>

<P><B>יא,ב</B>  וּמֵבִיא שְׁתֵּי צִפֳּרִים דְּרוֹר טְהוֹרוֹת, לְשֵׁם טַהְרַת צָרַעַת--שֶׁנֶּאֱמָר "וְלָקַח לַמִּטַּהֵר" (ויקרא יד,ד).  וְשׁוֹחֵט אֶת הַבְּרוּרָה שֶׁבִּשְׁתֵּיהֶן עַל הַמַּיִם שֶׁבִּכְלִי חֶרֶס, וּמְמַצֶּה עַד שֶׁיִּהְיֶה הַדָּם נִכָּר בַּמַּיִם.  וְחוֹפֵר וְקוֹבֵר הַצִּפּוֹר הַשְּׁחוּטָה, בְּפָנָיו; וְדָבָר זֶה, קַבָּלָה מִפִּי הַשְּׁמוּעָה.</P>

<P><B>יא,ג</B>  וְנוֹטֵל עֵץ אֶרֶז--וּמִצְוָתוֹ שֶׁיִּהְיֶה אָרְכּוֹ אַמָּה, וְעָבְיוֹ כִּרְבִיעַ כְּרָע מִכַּרְעֵי הַמִּטָּה; וְאֵזוֹב שְׁאֵין לוֹ שֵׁם לְוַי, כְּמוֹ שֶׁבֵּאַרְנוּ--אֵין פָּחוּת מִטֶּפַח; וּשְׁנִי תּוֹלַעַת, מִשְׁקָלוֹ שֶׁקֶל--וְאִם טְעָמוֹ, פְּסָלוֹ כִּצְבִיעַת הַתְּכֵלֶת:  וְכָל הַשֵּׁעוּרִין, הֲלָכָה.  וְלוֹקֵחַ עִם שְׁלָשְׁתָּן הַצִּפּוֹר הַחַיָּה; וְאַרְבַּעַת מִינִין אֵלּוּ, מְעַכְּבִין זֶה אֶת זֶה.  וְעֵץ אֶרֶז וְאֵזוֹב שֶׁנִּתְקַלְּפוּ, פְּסוּלִין.</P>

<P><B>יא,ד</B>  וְכוֹרֵךְ הָאֵזוֹב עִם הָאֶרֶז בְּלָשׁוֹן שֶׁלִּזְהוֹרִית, וּמַקִּיף לָהֶן רָאשֵׁי אֲגַפַּיִם וְרֹאשׁ הַזָּנָב שֶׁלַּצִּפּוֹר הַחַיָּה; וְטוֹבֵל אַרְבַּעְתָּן בַּמַּיִם שֶׁבַּכְּלִי וּבַדָּם שֶׁעֲלֵיהֶן, וּמַזֶּה שֶׁבַע פְּעָמִים עַל אַחַר יָדוֹ שֶׁלַּמְּצֹרָע, וּמְשַׁלֵּחַ אֶת הַצִּפּוֹר.  וְכֵיצַד מְשַׁלְּחָהּ:  עוֹמֵד בָּעִיר וְזוֹרְקָהּ חוּץ לַחוֹמָה, וְאֵינוּ הוֹפֵךְ פָּנָיו לֹא לַיָּם וְלֹא לָעִיר וְלֹא לַמִּדְבָּר--שֶׁנֶּאֱמָר "אֶל-מִחוּץ לָעִיר--אֶל-פְּנֵי הַשָּׂדֶה" (ויקרא יד,נג); שִׁלְּחַהּ וְחָזְרָה--חוֹזֵר וּמְשַׁלְּחָהּ, אַפִלּוּ מֵאָה פְּעָמִים.</P>

<P><B>יא,ה</B>  וְאַחַר כָּךְ מְגַלֵּחַ הַכּוֹהֵן אֶת הַמְּצֹרָע.  כֵּיצַד מְגַלְּחוֹ:  מַעְבִיר תַּעַר עַל כָּל בְּשָׂרוֹ הַנִּרְאֶה, אַפִלּוּ בֵּית הַשֶּׁחִי וּבֵית הָעֶרְוָה, וּשְׁאָר כָּל שְׂעַר הַגּוּף--עַד שֶׁיֵּעָשֶׂה כְּדַלַּעַת:  שֶׁנֶּאֱמָר "אֶת-כָּל-שְׂעָרוֹ" (ויקרא יד,ח; ויקרא יד,ט).  אִם כֵּן לָמָּה נֶאֱמָר "רֹאשׁוֹ וּזְקָנוֹ וְגַבֹּת עֵינָיו" (ראה ויקרא יד,ט)--לְרַבּוֹת כָּל כַּיּוֹצֶא בָּהֶן, וּלְמַעַט שֵׂעָר שֶׁבְּתוֹךְ הַחֹטֶם לְפִי שְׁאֵינוּ נִרְאֶה.</P>

<P><B>יא,ו</B>  וְאַחַר כָּךְ מְכַבֵּס בְּגָדָיו, וְטוֹבֵל, וְיִטְהַר מִלְּטַמֵּא בַּבִּיאָה, וּמִלְּטַמֵּא מִשְׁכָּב וּמוֹשָׁב.  וְיִכָּנֵס לִפְנִים מִן הַחוֹמָה, וּמוֹנֶה שִׁבְעַת יָמִים.  וְהוּא אָסוּר בְּשִׁבְעַת הַיָּמִים בְּתַשְׁמִישׁ הַמִּטָּה--שֶׁנֶּאֱמָר "מִחוּץ לְאָהֳלוֹ" (ויקרא יד,ח), מְלַמֵּד שֶׁאָסוּר בְּתַשְׁמִישׁ הַמִּטָּה; וְהַמְּצֹרַעַת, מֻתֶּרֶת בְּתַשְׁמִישׁ הַמִּטָּה.</P>

<P><B>יא,ז</B>  [ב] כָּל שִׁבְעַת הַיָּמִים הָאֵלּוּ, עֲדַיִן הוּא אָב הַטֻּמְאָה, מְטַמֵּא אָדָם וְכֵלִים בַּמַּגָּע, וְאֵינוּ מְטַמֵּא בַּמַּשָּׂא:  שֶׁהֲרֵי הוּא אוֹמֵר "וְהָיָה בַיּוֹם הַשְּׁבִיעִי . . . וְכִבֶּס אֶת-בְּגָדָיו" (ויקרא יד,ט), מְלַמֵּד שֶׁהָיָה מְטַמֵּא בְּגָדִים; וּכְשֵׁם שֶׁהָיָה מְטַמֵּא בְּגָדִים בַּמַּגָּע, כָּךְ מְטַמֵּא אָדָם בַּמַּגָּע--שֶׁכָּל הַמְּטַמֵּא בְּגָדִים, מְטַמֵּא אָדָם.</P>

<P><B>יא,ח</B>  וּבַיּוֹם הַשְּׁבִיעִי מְגַלְּחוֹ הַכּוֹהֵן תַּגְלָחַת שְׁנִיָּה, כְּתַגְלָחַת רִאשׁוֹנָה; וּמְכַבֵּס בְּגָדָיו, וְטוֹבֵל, וְיִטְהַר מִלְּטַמֵּא אֲחֵרִים.  וַהֲרֵי הוּא כְּכָל טְבוּלֵי יוֹם, וְאוֹכֵל בַּמַּעֲשֵׂר; הִעְרִיב שִׁמְשׁוֹ, אוֹכֵל בַּתְּרוּמָה; הֵבִיא כַּפָּרָתוֹ, אוֹכֵל בַּקֳּדָשִׁים כְּמוֹ שֶׁבֵּאַרְנוּ.</P>

<P><B>יא,ט</B>  [ג] כִּשְׁהוּא מְגַלֵּחַ בִּשְׁתֵּי הַתַּגְלָחוֹת, אֵינוּ מְגַלֵּחַ אֵלָא בְּתַעַר; וְאִם גִּלַּח שֶׁלֹּא בְּתַעַר, אוֹ שֶׁהִנִּיחַ שְׁתֵּי שְׂעָרוֹת--לֹא עָשָׂה כְּלוּם.  וְאֵינוּ מְגַלְּחוֹ אֵלָא כּוֹהֵן; וְאִם שִׁיַּר שְׁתֵּי שְׂעָרוֹת בְּתַגְלָחַת רִאשׁוֹנָה, וְגִלְּחָן בַּשְּׁנִיָּה--לֹא עָלְתָה לוֹ אֵלָא תַּגְלָחַת אַחַת בִּלְבָד, וַהֲרֵי הִיא רִאשׁוֹנָה.  וְכָל הַיּוֹם כָּשֵׁר לְטַהְרַת הַמְּצֹרָע.</P>

<P><B>יא,י</B>  [ד] תַּגְלָחוֹת הַמְּצֹרָע וּטְבִילָתוֹ וְהַזָּיָתוֹ, אֵינָן מְעַכְּבוֹת זוֹ אֶת זוֹ; וּשְׁאָר כָּל מַעֲשָׂיו, מְעַכְּבִין.  [ה] שְׁחִיטַת הַצִּפּוֹר וְהַתַּגְלָחַת וְהַהַזָּיָה, בַּיּוֹם; וּשְׁאָר כָּל מַעֲשָׂיו, בֵּין בַּיּוֹם בֵּין בַּלָּילָה.  אֵלּוּ, בָּאֲנָשִׁים; וּשְׁאָר כָּל מַעֲשָׂיו, בֵּין בָּאֲנָשִׁים בֵּין בַּנָּשִׁים.  אֵלּוּ, בַּכּוֹהֲנִים; וּשְׁאָר כָּל מַעֲשָׂיו, בֵּין בַּכּוֹהֲנִים בֵּין בְּיִשְׂרָאֵל.</P>

<P><B>יא,יא</B>  [ו] טַהְרַת מְצֹרָע זוֹ--נוֹהֶגֶת בָּאָרֶץ וּבְחוּצָה לָאָרֶץ, בִּפְנֵי הַבַּיִת וְשֶׁלֹּא בִּפְנֵי הַבַּיִת; וְכוֹהֵן שֶׁטִּמְּאוֹ, מִצְוָה לְטַהֲרוֹ--שֶׁנֶּאֱמָר "לְטַהֲרוֹ, אוֹ לְטַמְּאוֹ" (ויקרא יג,נט).  וְהַכֹּל כְּשֵׁרִין לְטַהַר אֶת הַמְּצֹרָע--אַפִלּוּ זָב, וְאַפִלּוּ טְמֵא מֵת; וְאֵין מְצֹרָע מְטַהֵר מְצֹרָע.  וְאֵין מְטַהֲרִין שְׁנֵי מְצֹרָעִין כְּאֶחָד, שְׁאֵין עוֹשִׂין מִצְווֹת חֲבִלּוֹת חֲבִלּוֹת.</P>

<P><B>יא,יב</B>  [ז] עֵץ אֶרֶז וְאֵזוֹב וּשְׁנִי תּוֹלַעַת שֶׁטִּהַר בָּהֶן מְצֹרָע זֶה, מְטַהֵר בָּהֶן מְצֹרָעִין אֲחֵרִים.  וְכֵן הַצִּפּוֹר הַמִּשְׁתַּלַּחַת, מֻתָּר לְטַהַר בָּהּ מְצֹרָעִין אֲחֵרִים מֵאַחַר שֶׁנִּשְׁתַּלְּחָה; וּמֻתֶּרֶת בַּאֲכִילָה.  אֲבָל הַצִּפּוֹר הַשְּׁחוּטָה, אֲסוּרָה בַּהֲנָיָה; וּמֵאֵימָתַי תֵּאָסֵר, מִשָּׁעַת שְׁחִיטָתָהּ.</P>

<P><B>יא,יג</B>  שְׁחָטָהּ, וְאֵין שָׁם אֵזוֹב וְלֹא עֵץ אֶרֶז וְלֹא שְׁנִי תּוֹלַעַת--הֲרֵי זוֹ אֲסוּרָה בַּהֲנָיָה:  שֶׁשְּׁחִיטָה שְׁאֵינָהּ רְאוּיָה, שְׁמָהּ שְׁחִיטָה.  וְהָאוֹכֵל כַּזַּיִת מִצִּפּוֹר הַשְּׁחוּטָה--עוֹבֵר עַל עֲשֵׂה, וְעַל לֹא תַעֲשֶׂה:  שֶׁנֶּאֱמָר "וְזֶה, אֲשֶׁר לֹא-תֹאכְלוּ מֵהֶם" (דברים יד,יב)--מִפִּי הַשְּׁמוּעָה לָמְדוּ שֶׁזֶּה, לְרַבּוֹת הַצִּפּוֹר הַשְּׁחוּטָה; וְנֶאֱמָר "טְהֹרָה, תֹּאכֵלוּ" (דברים יד,יא)--הַא אַחֶרֶת, לֹא תֹאכְלוּ; וְלָאו הַבָּא מִכְּלַל עֲשֵׂה, עֲשֵׂה.</P>

<P><B>יא,יד</B>  [ח] אֵין לוֹקְחִין שְׁתֵּי הַצִּפֳּרִים מִצִּפֳּרֵי עִיר הַנִּדַּחַת, וְלֹא מִצִּפֳּרִים שֶׁהִחְלִיפָן בַּעֲבוֹדָה זָרָה, וְלֹא מִצִּפֳּרִים שֶׁהָרְגוּ אֶת הַנֶּפֶשׁ.  וּמִצְוָתָן שֶׁיִּהְיוּ שְׁתֵּיהֶן שֹׁווֹת בְּמַרְאֶה וּבְקוֹמָה וּבְדָמִים, וּלְקִיחָתָן כְּאַחַת; אַף עַל פִּי שְׁאֵינָן שֹׁווֹת, אוֹ שֶׁלָּקַח אַחַת מֵהֶן הַיּוֹם וְאַחַת לְמָחָר--כְּשֵׁרוֹת.</P>

<P><B>יא,טו</B>  לָקַח שְׁתֵּי צִפֳּרִים לְשֵׁם אִישׁ, כְּשֵׁרוֹת לְטַהַר בָּהֶן אִשָּׁה; לְשֵׁם אִשָּׁה, כְּשֵׁרוֹת לְטַהַר בָּהֶן אִישׁ; לְקָחָן לְטַהַר בָּהֶן בַּיִת מְנֻגָּע, כְּשֵׁרוֹת לְטַהְרַת אָדָם; לְקָחָן לָאָדָם, כְּשֵׁרוֹת לַבַּיִת הַמְּנֻגָּע:  שֶׁנֶּאֱמָר "וְלָקַח לַמִּטַּהֵר" (ויקרא יד,ד).</P>

<P><B>יא,טז</B>  [ט] שָׁחַט אַחַת מֵהֶן, וְנִמְצֵאת שֶׁלֹּא דְּרוֹר--יִקַּח זוֹג לַשְּׁנִיָּה, וְהָרִאשׁוֹנָה מֻתֶּרֶת בַּאֲכִילָה; שָׁחַט הָאַחַת, וְנִמְצֵאת טְרֵפָה--יִקַּח זוֹג לַשְּׁנִיָּה, וְהָרִאשׁוֹנָה מֻתֶּרֶת בַּהֲנָיָה.  [י] נִשְׁפַּךְ הַדָּם, מַנִּיחִין אֶת הַמִּשְׁתַּלַּחַת עַד שֶׁתָּמוּת; מֵתָה הַמִּשְׁתַּלַּחַת--יִשָּׁפֵךְ הַדָּם, וְיִקַּח שְׁתַּיִם אֲחֵרוֹת.
<BR> </P>

<H2>הִלְכּוֹת טֻמְאַת צָרַעַת פֵּרֶק יב</H2>

<P><B>יב,א</B>  צָרַעַת בְּגָדִים, כַּגָּרִיס כְּצָרַעַת אָדָם; אֲבָל פָּחוּת מִכַּגָּרִיס, טָהוֹר.  וּשְׁלוֹשָׁה סִימָנֵי טֻמְאָה יֵשׁ בָּהּ--יְרַקְרַק, וַאֲדַמְדַּם, וְהַפִּסְיוֹן; וּשְׁלָשְׁתָּן מְפֹרָשִׁין בַּתּוֹרָה.</P>

<P><B>יב,ב</B>  יְרַקְרַק--הוּא הַיָּרֹק שֶׁבַּיְּרֻקִּין, שְׁהוּא יָרֹק הַרְבֵּה כִּכְנַף הַטַּוָּס וּכְהוּצֵי הַדֶּקֶל; וַאֲדַמְדַּם--הוּא הָאָדֹם שֶׁבָּאֲדֻמִּים, שְׁהוּא אָדֹם הַרְבֵּה כִּזְהוֹרִית יָפָה.  וּשְׁנֵי מַרְאוֹת אֵלּוּ, מִצְטָרְפִין זֶה עִם זֶה.</P>

<P><B>יב,ג</B>  בְּמַרְאֶה אֲדַמְדַּם אוֹ יְרַקְרַק, מַסְגִּירִין אֶת הַבֶּגֶד.  וְאִם עָמַד בְּמַרְאֶה זֶה שְׁנֵי שָׁבוּעוֹת, מַחְלִיטִין וְשׂוֹרְפִין; וְכֵן אִם פָּסָה, מַחְלִיטִין וְשׂוֹרְפִין.</P>

<P><B>יב,ד</B>  כֵּיצַד:  בֶּגֶד שֶׁנִּרְאָה בּוֹ נֶגַע יְרַקְרַק אוֹ אֲדַמְדַּם--מַסְגִּירוֹ שִׁבְעַת יָמִים, וּבַשְּׁבִיעִי רוֹאֶה:  אִם פָּסָה--מַחְלִיטוֹ, וְשׂוֹרֵף אֶת כָּל הַבֶּגֶד.  וְאִם לֹא פָסָה וְעָמַד בְּמַרְאֵהוּ, אוֹ שֶׁפָּסָה וְכָהָה מִשְּׁנֵי הַמַּרְאוֹת שֶׁהֻסְגַּר בָּהֶן, אוֹ שֶׁהוֹסִיף הַמַּרְאֶה לְהַאְדִּים וּלְהוֹרִיק וְלֹא פָסָה--יְכַבַּס מְקוֹם הַנֶּגַע, וְיַסְגִּיר שִׁבְעַת יָמִים שֵׁנִית.</P>

<P><B>יב,ה</B>  וּבְסוֹף שָׁבוּעַ שֵׁנִי, שְׁהוּא יוֹם שְׁלוֹשָׁה עָשָׂר, רוֹאֵהוּ:  אִם כָּהָה לְמַרְאֶה שְׁלִישִׁי--הֲרֵי זֶה טָעוּן כִּבּוּס, וְטָהוֹר.  וְאִם נִשְׁתַּנָּה הַנֶּגַע מִמַּה שֶׁהָיָה--כְּגוֹן שֶׁהָיָה יְרַקְרַק וְנַעֲשָׂה אֲדַמְדַּם, אוֹ אֲדַמְדַּם וְנַעֲשָׂה יְרַקְרַק--קוֹרֵעַ מְקוֹם הַנֶּגַע, וְשׂוֹרֵף מַה שֶׁקָּרַע, וְתוֹפֵר מַטְלִית בִּמְקוֹם שֶׁקָּרַע, וּפוֹטֵר שְׁאָר הַבֶּגֶד; וּמְכַבְּסוֹ כֻּלּוֹ כִּבּוּס שֵׁנִי וּמַטְבִּילוֹ, וְטָהַר.  וְאִם עָמַד בַּמַּרְאֶה שֶׁהֻסְגַּר בּוֹ בַּתְּחִלָּה--יַחְלִיטוֹ, וְיִשְׂרֹף אֶת כֻּלּוֹ.</P>

<P><B>יב,ו</B>  [ב] נֶגַע שֶׁהָיָה יְרַקְרַק, וּפָסָה אֲדַמְדַּם, אוֹ אֲדַמְדַּם, וּפָסָה יְרַקְרַק--הֲרֵי זֶה פִּסְיוֹן.  [ג] נֶגַע שֶׁהָיָה בְּאֶמְצָעוֹ מָקוֹם נָקִי בְּלֹא נֶגַע, וּפָסָה לוֹ הַנֶּגַע--אֵינוּ פִּסְיוֹן:  עַד שֶׁיִּפְסֶה לָחוּץ--שְׁאֵין פְּסִיַּת הַנֶּגַע לְתוֹכוֹ פִּסְיוֹן, בֵּין בְּאָדָם בֵּין בִּבְגָדִים וּבָתִּים.</P>

<P><B>יב,ז</B>  [ד] הַפִּסְיוֹן הַסָּמוּךְ בַּבְּגָדִים, כָּל שְׁהוּא; וְהָרָחוֹק אוֹ הַחוֹזֵר, כַּגָּרִיס.  כֵּיצַד:  בֶּגֶד שֶׁהֻסְגַּר, וְנֻלַּד בּוֹ נֶגַע אַחֵר כַּגָּרִיס רָחוֹק מִן הַנֶּגַע שֶׁהֻסְגַּר בּוֹ--הֲרֵי זֶה פִּסְיוֹן וְיִשָּׂרֵף; וְאִם הָיָה פָּחוּת מִכַּגָּרִיס, אֵין מַשְׁגִּיחִין בּוֹ.  וְכֵן בֶּגֶד שֶׁקָּרַע מִמֶּנּוּ הַנֶּגַע בְּסוֹף שָׁבוּעַ שֵׁנִי כְּמוֹ שֶׁבֵּאַרְנוּ, וְחָזַר בּוֹ נֶגַע כַּגָּרִיס--יִשָּׂרֵף.  וְכֵן בֶּגֶד שֶׁפָּסָה בּוֹ הַנֶּגַע אַחַר שֶׁנִּפְטַר, יִשָּׂרֵף.</P>

<P><B>יב,ח</B>  [ה] כְּשֶׁמְּכַבֵּס אֶת מְקוֹם הַנֶּגַע בְּשָׁבוּעַ רִאשׁוֹן כְּמוֹ שֶׁבֵּאַרְנוּ--צָרִיךְ לְכַבַּס מְעַט מִן הַבֶּגֶד שֶׁחוּצָה לוֹ, שֶׁנֶּאֱמָר "אֵת אֲשֶׁר-בּוֹ הַנָּגַע" (ויקרא יג,נד); וְכָל נִגְעֵי בְּגָדִים, כְּשֶׁמְּכַבְּסִין אוֹתָן, מַעְבִירִין עֲלֵיהֶן שִׁבְעָה סַמְמָנִין שֶׁמַּעְבִירִין עַל הַכֶּתֶם, כְּדֶרֶךְ שֶׁמַּעְבִירִין עַל הַכְּתָמִים כְּמוֹ שֶׁבֵּאַרְנוּ בְּעִנְיַן נִדָּה.</P>

<P><B>יב,ט</B>  [ו] בֶּגֶד שֶׁקָּרַע מִמֶּנּוּ מְקוֹם הַנֶּגַע, וְתָפַר מַטְלִית כְּמוֹ שֶׁבֵּאַרְנוּ, וְחָזַר נֶגַע כַּגָּרִיס עַל הַבֶּגֶד--מַתִּיר אֶת הַמַּטְלִית וּמַצִּילָהּ, וְשׂוֹרֵף שְׁאָר הַבֶּגֶד; חָזַר הַנֶּגַע עַל הַמַּטְלִית, שׂוֹרֵף אֶת הַכֹּל.</P>

<P><B>יב,י</B>  [ז] הַטּוֹלֶה מִן הַמֻּסְגָּר בְּטָהוֹר, וְחָזַר נֶגַע עַל הַבֶּגֶד--שׂוֹרֵף אֶת הַמַּטְלִית.  חָזַר עַל הַמַּטְלִית--הַבֶּגֶד הָרִאשׁוֹן הַמֻּסְגָּר יִשָּׂרֵף, וְהַמַּטְלִית תְּשַׁמַּשׁ אֶת הַבֶּגֶד שְׁהִיא תְּפוּרָה בּוֹ בְּסִימָנִין; אִם עָמַד בְּעֵינוֹ שְׁנֵי שָׁבוּעוֹת, אוֹ פָּסָה--שׂוֹרְפִין הַכֹּל.</P>

<P><B>יב,יא</B>  [ח] בֶּגֶד שֶׁבָּא כֻּלּוֹ בַּתְּחִלָּה יְרַקְרַק אוֹ אֲדַמְדַּם, מַסְגִּירוֹ שָׁבוּעַ אַחַר שָׁבוּעַ:  אִם עָמַד בּוֹ שְׁנֵי שָׁבוּעוֹת, יִשָּׂרֵף.  אֲבָל בֶּגֶד שֶׁהִסְגִּירוֹ, וּפָסָה הַנֶּגַע בְּכֻלּוֹ וְנַעֲשָׂה יְרַקְרַק וַאֲדַמְדַּם, אוֹ שֶׁפְּטָרוֹ, וְאַחַר שֶׁפְּטָרוֹ בָּא כֻּלּוֹ יְרַקְרַק וַאֲדַמְדַּם--הֲרֵי זֶה טָהוֹר.  כָּנַס וּפָסָה, יִשָּׂרֵף.</P>

<P><B>יב,יב</B>  [ט] בֶּגֶד שֶׁהָיוּ מוֹכִין יוֹצְאִין עַל פָּנָיו מִן הָאָרִיג, כְּגוֹן סְגוֹס שֶׁלְּצֶמֶר, וְנִרְאֶה בּוֹ נֶגַע--אֵינוּ מִטַּמֵּא, עַד שֶׁיֵּרָאֶה הַנֶּגַע בַּמּוֹכִין וּבָאָרִיג עַצְמוֹ:  וְזֶה שֶׁנֶּאֱמָר בַּבְּגָדִים "בְּקָרַחְתּוֹ אוֹ בְגַבַּחְתּוֹ" (ויקרא יג,נה)--קָרַחְתּוֹ, אֵלּוּ הַשְּׁחָקִים; גַּבַּחְתּוֹ, אֵלּוּ הַחֲדָשִׁים.</P>

<P><B>יב,יג</B>  [י] הַבְּגָדִים הַצְּבוּעִין, אֵינָן מִטַּמְּאִין בַּנְּגָעִים, בֵּין שֶׁהָיוּ צְבוּעִין בִּידֵי אָדָם, בֵּין בִּידֵי שָׁמַיִם:  עַד שֶׁיִּהְיוּ לְבָנִים.  בֶּגֶד שֶׁשִּׁתְיוֹ צָבוּעַ וְעִרְבוֹ לָבָן, עִרְבוֹ צָבוּעַ וּשִׁתְיוֹ לָבָן--הַכֹּל הוֹלֵךְ אַחַר הַנִּרְאֶה.</P>

<P><B>יב,יד</B>  פָּחוּת מִשָּׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת מִן הָאָרִיג, אֵינוּ מִטַּמֵּא בַּנְּגָעִים.  [יא] בֶּגֶד שֶׁאָרַג בּוֹ פָּחוּת מִשָּׁלוֹשׁ עַל שָׁלוֹשׁ, וְנִרְאֶה בּוֹ נֶגַע, וְאַחַר כָּךְ הִשְׁלִימוֹ לְשָׁלוֹשׁ עַל שָׁלוֹשׁ--טָהוֹר.  [יב] הַתּוֹפֵר מַטְלִיּוֹת שְׁאֵין בְּכָל אַחַת מֵהֶן שָׁלוֹשׁ עַל שָׁלוֹשׁ, וְעָשָׂה מֵהֶן בֶּגֶד--הֲרֵי זֶה מִטַּמֵּא בַּנְּגָעִים:  שֶׁהַתָּפוּר כָּאָרוּג, וְכֻלּוֹ בֶּגֶד אֶחָד הוּא.</P>

<P><B>יב,טו</B>  [יג] בֶּגֶד שְׁהוּא מַטְלִיּוֹת מַטְלִיּוֹת, מֵהֶן צְבוּעִין וּמֵהֶן לְבָנִים, וְנִרְאֶה נֶגַע בַּלָּבָן שֶׁבּוֹ--מַסְגִּירִין אוֹתוֹ:  אִם עָמַד שְׁנֵי שָׁבוּעוֹת--נִטְמָא כֻּלּוֹ, וְשׂוֹרֵף כֻּלּוֹ; וְכֵן אִם פָּסָה הַנֶּגַע בְּמַטְלִית לְבָנָה אַחֶרֶת--הֲרֵי זֶה פִּסְיוֹן, אַף עַל פִּי שֶׁיֵּשׁ בֵּינֵיהֶם צָבוּעַ.  הָיָה כֻּלּוֹ צָבוּעַ, וּבוֹ פַּס אֶחָד לָבָן אַפִלּוּ כַּגָּרִיס, וְנִרְאֶה בּוֹ נֶגַע--יַסְגִּיר:  שְׁאִם עָמַד בְּעֵינָיו, וְלֹא הוֹסִיף, וְלֹא כָּהָה שְׁנֵי שָׁבוּעוֹת--יִשָּׂרֵף.
<BR> </P>

<H2>הִלְכּוֹת טֻמְאַת צָרַעַת פֵּרֶק יג</H2>

<P><B>יג,א</B>  אֵין מִטַּמֵּא בַּנְּגָעִים אֵלָא בִּגְדֵי צֶמֶר וּפִשְׁתִּים בִּלְבָד, אוֹ הַשְּׁתִי אוֹ הָעֵרֶב שֶׁלְּצֶמֶר וּפִשְׁתִּים, וְכָל כְּלֵי הָעוֹר, בֵּין רַךְ בֵּין קָשֶׁה; אַף הָעוֹר הַצָּבוּעַ בִּידֵי שָׁמַיִם, מִטַּמֵּא בַּנְּגָעִים.  וְהַלְּבָדִים כַּבְּגָדִים, וּמִטַּמְּאִין בַּנְּגָעִים.  וְהָאֹהָלִים מִטַּמְּאִין בַּנְּגָעִים--בֵּין שֶׁהָיוּ שֶׁלְּצֶמֶר וּפִשְׁתִּים, בֵּין שֶׁהָיוּ שֶׁלְּעוֹר.</P>

<P><B>יג,ב</B>  כָּל הַבְּגָדִים שֶׁלְּצֶמֶר וּפִשְׁתִּים מִטַּמְּאִין בַּנְּגָעִים, חוּץ מִבִּגְדֵי גּוֹיִים; הַלּוֹקֵחַ בְּגָדִים מִן הַגּוֹיִים, יֵרָאוּ בַּתְּחִלָּה.  בֶּגֶד שְׁהוּא כִּלְאַיִם מִן הַצֶּמֶר וְהַפִּשְׁתִּים, מִטַּמֵּא בַּנְּגָעִים.</P>

<P><B>יג,ג</B>  צֶמֶר גְּמַלִּים וְצֶמֶר רְחֵלִים שֶׁטְּרָפָן זֶה בְּזֶה--אִם רֹב מִן הַגְּמַלִּים, אֵינוּ מִטַּמֵּא בַּנְּגָעִים; וְאִם רֹב מִן הָרְחֵלִים, מִטַּמֵּא בַּנְּגָעִים; מֶחְצָה לְמֶחְצָה, מִטַּמֵּא בַּנְּגָעִים.  וְהוּא הַדִּין בְּפִשְׁתָּן וְקַנְבַּס שֶׁטְּרָפָן זֶה בְּזֶה.  וְרָחֵל בַּת עֵז, אֵין צֶמֶר שֶׁלָּהּ מִטַּמֵּא בַּנְּגָעִים.</P>

<P><B>יג,ד</B>  בֶּגֶד שֶׁהָיָה שִׁתְיוֹ פִּשְׁתָּן וְעִרְבוֹ קַנְבַּס, אוֹ שִׁתְיוֹ קַנְבַּס וְעִרְבוֹ פִּשְׁתָּן--אֵינוּ מִטַּמֵּא בַּנְּגָעִים; וְכֵן אִם הָיָה שִׁתְיוֹ אוֹ עִרְבוֹ פִּשְׁתָּן אוֹ צֶמֶר, וְהַשְּׁאָר נוֹצָה שֶׁלְּעִזִּים וְכַיּוֹצֶא בָּהּ--אֵינוּ מִטַּמֵּא בַּנְּגָעִים.</P>

<P><B>יג,ה</B>  [ד] הָעוֹר שְׁאֵינוּ מְעֻבָּד, אֵינוּ מִטַּמֵּא בַּנְּגָעִים.  וְכֵן הָעוֹר כִּשְׁהוּא גֹּלֶם, קֹדֶם שֶׁיַּעֲשֶׂה מִמֶּנּוּ כֵּלִים--אֵינוּ מִטַּמֵּא בַּנְּגָעִים, שֶׁנֶּאֱמָר "כְּלִי הָעוֹר" (ויקרא יג,נב; ויקרא יג,נח); וְכָל כְּלֵי הָעוֹר, בֵּין פְּשׁוּטֵיהֶן בֵּין מְקַבְּלֵיהֶן, כָּל שְׁהֶן--מִטַּמְּאִין בַּנְּגָעִים.</P>

<P><B>יג,ו</B>  [ה] עוֹרוֹת חַיָּה שֶׁבַּיָּם, אֵין מִטַּמְּאִין בַּנְּגָעִים; חִבַּר לָהֶן מִן הַגָּדֵל בָּאָרֶץ, אַפִלּוּ חוּט אוֹ מְשִׁיחָה שֶׁלְּצֶמֶר אוֹ פִּשְׁתִּים, אוֹ עוֹר בְּהֵמָה וְחַיָּה הַמְּעֻבָּדִין כָּל שְׁהוּא, וְעָשָׂה מֵהֶן כֵּלִים--מִטַּמְּאִין בַּנְּגָעִים:  וְהוּא, שֶׁיְּחַבְּרֶנּוּ לוֹ כְּדֶרֶךְ חִבּוּרֵי בְּגָדִים לַטֻּמְאָה.</P>

<P><B>יג,ז</B>  [ו] כָּל כְּלִי הָרָאוּי לְהִטַּמֵּא בִּשְׁאָר הַטֻּמְאוֹת--אַף עַל פִּי שְׁאֵינוּ מִטַּמֵּא בְּמַדְרֵס הַזָּב, מִפְּנֵי שֶׁלֹּא נַעֲשָׂה לְמִשְׁכָּב אוֹ לְמוֹשָׁב--הֲרֵי זֶה מִטַּמֵּא בַּנְּגָעִים:  כְּגוֹן קְלָע שֶׁלַּסְּפִינָה, וְהַפָּרֹכֶת, וְשָׁבִיס שֶׁלַּשְּׂבָכָה, וּמִטְפְּחוֹת סְפָרִים, וְהָאַבְנֵט, וּרְצוּעוֹת מַנְעָל וְסַנְדָּל שֶׁיֵּשׁ בָּהֶן רֹחַב כַּגָּרִיס--הֲרֵי אֵלּוּ וְכָל כַּיּוֹצֶא בָּהֶן מִטַּמְּאִין בַּנְּגָעִים; וְאֵין צָרִיךְ לוֹמַר שְׁאָר הַכֵּלִים, כְּגוֹן כַּרִּים וּכְסָתוֹת.</P>

<P><B>יג,ח</B>  הַחֵמֶת וְהַתֻּרְמַל, נִרְאִין כְּדַרְכָּן; וּפוֹסֶה הַנֶּגַע מִתּוֹכָן לַאֲחוֹרֵיהֶן, וּמֵאֲחוֹרֵיהֶן לְתוֹכָן.  וְכֵן כָּל כַּיּוֹצֶא בָּהֶן, מִכְּלֵי הָעוֹר הַכְּפוּלִין.  [ז] סָדִין הַמְּקֻמָּט--מַפְשִׁיטִין אֶת קְמָטָיו, וְרוֹאִין אֶת נִגְעוֹ.</P>

<P><B>יג,ט</B>  [ח] הַשְּׁתִי וְהָעֵרֶב, בֵּין שֶׁלְּצֶמֶר בֵּין שֶׁלְּפִשְׁתָּן--מִטַּמְּאִין בַּנְּגָעִים מִיָּד מִשֶׁיִּטָּווּ, אַף עַל פִּי שֶׁלֹּא לִבַּן הַפִּשְׁתָּן וְלֹא שָׁלַק הַצֶּמֶר.  וְכַמָּה יִהְיֶה בַּפְּקַעַת שֶׁלְּטָווּי, וְתִטַּמֵּא בַּנְּגָעִים:  כְּדֵי לֶאֱרֹג מִמֶּנָּה שָׁלוֹשׁ עַל שָׁלוֹשׁ שְׁתִי וְעֵרֶב, בֵּין שֶׁהָיְתָה כֻּלָּהּ שְׁתִי, בֵּין שֶׁהָיְתָה כֻּלָּהּ עֵרֶב; הָיְתָה הַפְּקַעַת מְקֻבֶּצֶת מֵחוּטִין פְּסוּקִין, אֵינָהּ מִטַּמְּאָה בַּנְּגָעִים.</P>

<P><B>יג,י</B>  [ט] שְׁתֵּי פְּקָעוֹת שְׁהֶן מְעֻרּוֹת זוֹ בְּזוֹ בְּחוּט, וְכֵן הַשְּׁתִי שֶׁמִּקְצָתוֹ לָפוּף עַל הַכֹּבֶד הָעֶלְיוֹנָה וּמִקְצָתוֹ לָפוּף עַל הַכֹּבֶד הַתַּחְתּוֹנָה, וְכֵן שְׁנֵי דַּפֵּי חֲלוּק שְׁהֶן מְעֻרּוֹת בְּחוּט אֶחָד, וְנִרְאָה הַנֶּגַע בְּאֶחָד מֵהֶן--הַשֵּׁנִי טָהוֹר, אַף עַל פִּי שֶׁחוּט אֶחָד מְחַבֵּר בֵּינֵיהֶן; נִרְאָה הַנֶּגַע בְּנֶפֶשׁ הַמַּסֶּכֶת, וּבַשְּׁתִי הָעוֹמֵד--אַף עַל פִּי שֶׁמִּקְצַת הַנֶּגַע בַּבֶּגֶד וּמִקְצָתוֹ בַּשְּׁתִי, הֲרֵי זֶה טָמֵא.</P>

<P><B>יג,יא</B>  נִרְאָה הַנֶּגַע בַּשְּׁתִי הָעוֹמֵד לְבַדּוֹ, הָאָרִיג טָהוֹר; נִרְאָה בָּאָרִיג לְבַדּוֹ, הַשְּׁתִי הָעוֹמֵד טָהוֹר.  נִרְאָה בַּסָּדִין, שׂוֹרֵף אֶת הַנִּימִין; נִרְאָה בַּנִּימִין, הַסָּדִין טָהוֹר; פָּסָה מִן הַנִּימִין לַסָּדִין, הַסָּדִין טָמֵא.  [י] חֲלוּק שֶׁנִּרְאָה בּוֹ נֶגַע, מַצִּיל אֶת הָאִמְרָיוֹת שֶׁבּוֹ; אַפִלּוּ הָיְתָה הָאִמְרָה צֶמֶר אוֹ פִּשְׁתִּים--מַצִּילָהּ, וְאֵינָהּ נִשְׂרֶפֶת.</P>

<P><B>יג,יב</B>  [יא] בֶּגֶד מֻסְגָּר שֶׁצְּבָעוֹ, אוֹ מְכָרוֹ לַגּוֹי--טָהוֹר; וְכֵן אִם נִתְעָרַב בַּאֲחֵרִים, כֻּלָּן טְהוֹרִים.  קְצָצוֹ וְעָשָׂהוּ מוֹכִין פָּחוּת מִשָּׁלוֹשׁ עַל שָׁלוֹשׁ--טָהוֹר, וּמֻתָּר בַּהֲנָיָתוֹ; הָיְתָה בָּהֶן אַחַת שָׁלוֹשׁ עַל שָׁלוֹשׁ, וְנִרְאָה בָּהּ נֶגַע--הִיא לְבַדָּהּ טְמֵאָה.</P>

<P><B>יג,יג</B>  [יב] בֶּגֶד מֻחְלָט שֶׁנִּתְעָרַב בַּאֲחֵרִים--כֻּלָּן טְמֵאִין, וְיִשָּׂרְפוּ:  אַפִלּוּ אֶחָד בְּכַמָּה אֲלָפִים.  וְכֵן אִם קְצָצוֹ, וְעָשָׂהוּ מוֹכִין--הֲרֵי הֶן טְמֵאִין, וְאָסוּר בַּהֲנָיָתָן.</P>

<P><B>יג,יד</B>  [יג] אֶחָד בֶּגֶד אוֹ כְּלִי עוֹר אוֹ שְׁתִי אוֹ עֵרֶב, הַמֻּסְגָּר אוֹ הַמֻּחְלָט לְעִנְיַן טֻמְאָה--הֲרֵי הוּא אָב מֵאֲבוֹת הַטֻּמְאוֹת כְּאָדָם מְצֹרַע, לְכָל דָּבָר:  מְטַמֵּא בַּמַּגָּע וּבַמַּשָּׂא וּבַבִּיאָה, וְעוֹשֶׂה מִשְׁכָּב וּמוֹשָׁב אַפִלּוּ מִתַּחַת הָאֶבֶן.</P>

<P><B>יג,טו</B>  כֵּיצַד:  בֶּגֶד מְנֻגָּע, אוֹ שְׁתִי אוֹ עֵרֶב אוֹ כְּלִי עוֹר הַמְּנֻגָּעִין, שֶׁהִכְנִיס מֵהֶן אַפִלּוּ כַּזַּיִת לְבַיִת טָהוֹר--נִטְמָא כָּל אֲשֶׁר בַּבַּיִת, בֵּין אָדָם בֵּין כֵּלִים; וְנַעֲשׂוּ כֻּלָּן רִאשׁוֹן לַטֻּמְאָה.  וְכֵן מִשְׁכָּב אוֹ מוֹשָׁב שֶׁהָיָה מֻנָּח תַּחַת הָאֶבֶן, וְהִנִּיחַ כַּזַּיִת מֵהֶן לְמַעְלָה מִן הָאֶבֶן--נִטְמָא הַמִּשְׁכָּב אוֹ הַמּוֹשָׁב.</P>

<P><B>יג,טז</B>  [יד] מַטְלִית שֶׁיֵּשׁ בָּהּ שָׁלוֹשׁ עַל שָׁלוֹשׁ--אַף עַל פִּי שְׁאֵין בָּהּ כַּזַּיִת--כֵּיוָן שֶׁנִּכְנַס רֻבָּהּ לְבַיִת טָהוֹר, טִמְּאַתּוּ; הָיוּ בָּהּ כַּמָּה זֵיתִים--כֵּיוָן שֶׁנִּכְנַס מִמֶּנָּה כַּזַּיִת לְבַיִת טָהוֹר, נִטְמָא.</P>

<P><B>יג,יז</B>  אַף עַל פִּי שֶׁכָּל הַשֵּׁעוּרִין, הֲלָכָה לְמֹשֶׁה מִסִּינַי--הֲרֵי הוּא אוֹמֵר "לְכָל-נֶגַע הַצָּרַעַת, וְלַנָּתֶק.  וּלְצָרַעַת הַבֶּגֶד, וְלַבָּיִת" (ויקרא יד,נד-נה), הִקִּישׁ נִגְעֵי אָדָם לְנִגְעֵי בְּגָדִים וּבָתִּים; וְהִשְׁוָה הַמְּצֹרָע לַמֵּת, שֶׁנֶּאֱמָר "אַל-נָא תְהִי, כַּמֵּת" (במדבר יב,יב):  מַה הַמֵּת בְּכַזַּיִת, אַף אֵלּוּ בְּכַזַּיִת.</P>

<P><B>יג,יח</B>  [טו] בְּגָדִים הַמְּנֻגָּעִין--מְשַׁלְּחִין אוֹתָן חוּץ לָעִיר, בֵּין שֶׁהָיְתָה מֻקֶּפֶת חוֹמָה בֵּין שְׁאֵינָהּ מֻקֶּפֶת; וְזֶה חֹמֶר בַּבְּגָדִים, מִבָּאָדָם.
<BR> </P>

<H2>הִלְכּוֹת טֻמְאַת צָרַעַת פֵּרֶק יד</H2>

<P><B>יד,א</B>  צָרַעַת בָּתִּים, כִּשְׁנֵי גָּרִיסִין זֶה בְּצַד זֶה:  נִמְצָא רֹחַב הַנֶּגַע כְּמוֹ מְקוֹם צְמִיחַת שֵׁשׁ שְׂעָרוֹת בַּגּוּף, וְאָרְכּוֹ כִּשְׁתֵּים עֶשְׂרֵה שְׂעָרוֹת בְּרִבּוּעַ; וְהַפָּחוּת מִשֵּׁעוּר זֶה בַּבָּתִּים, טָהוֹר.  וְכָל הַשֵּׁעוּרִין, הֲלָכָה.</P>

<P><B>יד,ב</B>  שְׁלוֹשָׁה סִימָנֵי טֻמְאָה יֵשׁ בַּבָּתִּים--מַרְאֵה יְרַקְרַק, וּמַרְאֵה אֲדַמְדַּם, וְהַפִּסְיוֹן; וְכֻלָּן מְפֹרָשִׁין בַּתּוֹרָה.  וּשְׁנֵי הַמַּרְאוֹת, מִצְטָרְפִין זֶה עִם זֶה.  וּפִסְיוֹן הַסָּמוּךְ, כָּל שְׁהוּא; וְהָרָחוֹק, כַּגָּרִיס; אֲבָל הַחוֹזֵר אַחֲרֵי הִטּוֹחַ, כִּשְׁנֵי גָּרִיסִין.</P>

<P><B>יד,ג</B>  אֵין נִגְעֵי בָּתִּים מְטַמְּאִין, עַד שֶׁיִּהְיֶה מַרְאֵה הַנֶּגַע שָׁפָל מִן הַקִּיר--שֶׁנֶּאֱמָר "שְׁקַעֲרוּרֹת" (ויקרא יד,לז), שֶׁיִּהְיוּ שׁוֹקְעִין בַּקִּירוֹת.  וּבִשְׁנֵי הַמַּרְאוֹת מַסְגִּירִין, אוֹ מַחְלִיטִין.  וּבַפִּסְיוֹן נוֹתְצִין; וְאִם פָּסָה אַחֲרֵי הִטּוֹחַ, נוֹתֵץ אֶת כָּל הַבַּיִת כְּמוֹ שֶׁיִּתְבָּאַר.</P>

<P><B>יד,ד</B>  כְּשֶׁיֵּרָאֶה נֶגַע בַּבַּיִת--אַפִלּוּ חָכָם שְׁהוּא יוֹדֵעַ וַדַּאי שֶׁזֶּה נֶגַע, לֹא יִגְזֹר וְיֹאמַר נֶגַע נִרְאָה לִי בַּבַּיִת, אֵלָא אוֹמֵר לַכּוֹהֵן, "כְּנֶגַע, נִרְאָה לִי בַּבָּיִת" (ויקרא יד,לה).  "וְצִוָּה הַכֹּהֵן וּפִנּוּ אֶת-הַבַּיִת" (ויקרא יד,לו)--אַפִלּוּ חֲבִלֵּי עֵצִים, וַחֲבִלֵּי קָנִים; וְאַחַר כָּךְ יָבוֹא הַכּוֹהֵן, וְיִכָּנֵס וְיִרְאֶה הַנֶּגַע.  [ה] וּבַיִת אָפֵל, אֵין פּוֹתְחִין בּוֹ חַלּוֹנוֹת לִרְאוֹת אֶת נִגְעוֹ; אֵלָא אִם אֵין הַנֶּגַע נִרְאֶה בּוֹ, הֲרֵי זֶה טָהוֹר.</P>

<P><B>יד,ה</B>  וְאַחַר שֶׁיִּרְאֶה הַכּוֹהֵן הַנֶּגַע, יֵצֵא; וְיַעֲמֹד עַל פֶּתַח הַבַּיִת בְּצַד הַמַּשְׁקוֹף, וְיַסְגִּיר אוֹ יַחְלִיט אוֹ יִפְטֹר:  שֶׁנֶּאֱמָר "וְיָצָא הַכֹּהֵן מִן-הַבַּיִת, אֶל-פֶּתַח הַבָּיִת; וְהִסְגִּיר" (ויקרא יד,לח)--לֹא שֶׁיַּסְגִּיר וְהוּא בְּתוֹךְ בֵּיתוֹ, אוֹ בְּתוֹךְ הַבַּיִת הַמְּנֻגָּע, אוֹ תַּחַת הַמַּשְׁקוֹף, אֵלָא בְּצַד פִּתְחוֹ.  וְאִם עָמַד תַּחַת הַמַּשְׁקוֹף אוֹ שֶׁהָלַךְ לְבֵיתוֹ, וְהִסְגִּיר--הֲרֵי זֶה מֻסְגָּר.</P>

<P><B>יד,ו</B>  אֵין הַבַּיִת מִטַּמֵּא בַּנְּגָעִים עַד שֶׁיִּהְיֶה בּוֹ אַרְבַּע אַמּוֹת עַל אַרְבַּע אַמּוֹת אוֹ יָתֵר, וְיִהְיֶה לוֹ אַרְבָּעָה כּוֹתָלִים; וְהוּא בָּנוּי בָּאָרֶץ בָּאֲבָנִים וְעֵצִים וְעָפָר, שֶׁנֶּאֱמָר "אֶת-אֲבָנָיו וְאֶת-עֵצָיו, וְאֵת, כָּל-עֲפַר הַבָּיִת" (ויקרא יד,מה).</P>

<P><B>יד,ז</B>  אֲבָל אִם הָיָה בּוֹ פָּחוּת מֵאַרְבַּע אַמּוֹת עַל אַרְבַּע אַמּוֹת, אוֹ שֶׁהָיָה עָגוּל, אוֹ בַּעַל שְׁלוֹשָׁה כּוֹתָלִים, אוֹ חָמֵשׁ, אוֹ שֶׁהָיָה בָּנוּי בִּסְפִינָה, אוֹ תָּלוּי עַל אַרְבַּע קוֹרוֹת--אֵינוּ מִטַּמֵּא בַּנְּגָעִים; הָיָה בָּנוּי עַל אַרְבָּעָה עַמּוּדִים, מִטַּמֵּא בַּנְּגָעִים.</P>

<P><B>יד,ח</B>  [ז] כַּמָּה אֲבָנִים יִהְיוּ בּוֹ:  אֵין פָּחוּת מִשְּׁמוֹנֶה--שְׁתֵּי אֲבָנִים בְּכָל כּוֹתָל, כְּדֵי שֶׁיִּהְיֶה כָּל כּוֹתָל רָאוּי לְנֶגַע:  שְׁאֵין הַבַּיִת מִטַּמֵּא בַּנְּגָעִים, עַד שֶׁיֵּרָאֶה בּוֹ כִּשְׁנֵי גָּרִיסִין עַל שְׁתֵּי אֲבָנִים--שֶׁנֶּאֱמָר "אֶת-הָאֲבָנִים, אֲשֶׁר בָּהֵן הַנָּגַע" (ויקרא יד,מ).  וְכַמָּה עֵצִים יִהְיוּ בּוֹ, כְּדֵי לִתֵּן תַּחַת הַמַּשְׁקוֹף; וְעָפָר, כְּדֵי לִתֵּן בֵּין פְּצִים לַחֲבֵרוֹ.  אֲבָל אִם הָיָה בּוֹ פָּחוּת מִשֵּׁעוּרִין אֵלּוּ, אֵינוּ מִטַּמֵּא בַּנְּגָעִים.</P>

<P><B>יד,ט</B>  [ח] הַלְּבֵנִים וְהַשַּׁיִשׁ, אֵינָן חֲשׁוּבִין כַּאֲבָנִים.  בַּיִת שֶׁאֶחָד מִצְּדָדָיו מְחֻפֶּה בְּשַׁיִשׁ, וְאֶחָד בְּסֶלַע, וְאֶחָד בָּאֲבָנִים, וְאֶחָד בֶּעָפָר--אֵינוּ מִטַּמֵּא בַּנְּגָעִים.  [ט] בַּיִת שֶׁלֹּא הָיָה בּוֹ אֲבָנִים וְעֵצִים וְעָפָר כַּשֵּׁעוּר, וְנִרְאָה בּוֹ נֶגַע, וְאַחַר כָּךְ הֵבִיא לוֹ אֲבָנִים וְעֵצִים וְעָפָר--הֲרֵי זֶה טָהוֹר.</P>

<P><B>יד,י</B>  בַּיִת שֶׁסִּכְּכוֹ בִּזְרָעִים, בִּטְּלָן; הוֹאִיל וּמְשַׁמְּשִׁין תַּשְׁמִישׁ עֵץ, הֲרֵי הֶן כְּעֵץ, וְאִם נִטְמָא הַבַּיִת, נִטְמְאוּ עִמּוֹ טֻמְאָה חֲמוּרָה כְּמוֹ שֶׁיִּתְבָּאַר.</P>

<P><B>יד,יא</B>  יְרוּשָׁלַיִם וְחוּצָה לָאָרֶץ, אֵין מִטַּמְּאִין בַּנְּגָעִים--שֶׁנֶּאֱמָר "בְּבֵית אֶרֶץ אֲחֻזַּתְכֶם" (ויקרא יד,לד), וִירוּשָׁלַיִם לֹא נִתְחַלְּקָה לַשְּׁבָטִים; וּבָתֵּי הַגּוֹיִים שֶׁבְּאֶרֶץ יִשְׂרָאֵל, אֵין מִטַּמְּאִין בַּנְּגָעִים.</P>

<P><B>יד,יב</B>  הַלּוֹקֵחַ בָּתִּים מִן הַגּוֹיִים, יֵרָאוּ בַּתְּחִלָּה.  [יג] בַּיִת שֶׁצִּדּוֹ אֶחָד גּוֹי וְצִדּוֹ אֶחָד יִשְׂרָאֵל, צִדּוֹ אֶחָד בָּאָרֶץ וְצִדּוֹ אֶחָד בְּחוּצָה לָאָרֶץ--אֵינוּ מִטַּמֵּא בַּנְּגָעִים.</P>

<P><B>יד,יג</B>  וּשְׁאָר כָּל הַבָּתִּים שֶׁבְּאֶרֶץ יִשְׂרָאֵל מִטַּמְּאִין בַּנְּגָעִים, בֵּין צְבוּעִין בִּידֵי אָדָם בֵּין צְבוּעִין בִּידֵי שָׁמַיִם.  [יד] בֵּית הָאִשָּׁה, בֵּית הַשֻּׁתָּפִין, בֵּית הַכְּנֶסֶת אוֹ בֵּית הַמִּדְרָשׁ שֶׁיֵּשׁ בָּהֶן דִּירָה לַחַזָּנִין אוֹ לַתַּלְמִידִים--מִטַּמְּאִין בַּנְּגָעִים.  [טו] קִירוֹת הָאֵבוּס, וְקִירוֹת הַמְּחִצָּה שֶׁבַּבַּיִת--אֵין מִטַּמְּאִין בַּנְּגָעִים.
<BR> </P>

<H2>הִלְכּוֹת טֻמְאַת צָרַעַת פֵּרֶק טו</H2>

<P><B>טו,א</B>  נִגְעֵי בָּתִּים--יֵשׁ בָּהֶן הֶסְגֵּר שְׁלוֹשָׁה שָׁבוּעוֹת, שְׁהֶן תִּשְׁעָה עָשָׂר יוֹם:  שֶׁיּוֹם שְׁבִיעִי עוֹלֶה לְכָאן וּלְכָאן, וְיוֹם שְׁלוֹשָׁה עָשָׂר עוֹלֶה לְכָאן וּלְכָאן; נִמְצֵאתָ לָמֵד שְׁאִם צָרַךְ לִשְׁלוֹשָׁה שָׁבוּעוֹת--רוֹאֵהוּ בַּשְּׁבִיעִי, וּבְיוֹם שְׁלוֹשָׁה עָשָׂר, וּבְיוֹם תִּשְׁעָה עָשָׂר.  וְהֶסְגֵּר בָּתִּים שְׁלוֹשָׁה שָׁבוּעוֹת, אֵינוּ מְפֹרָשׁ בַּתּוֹרָה; וְכֵן רֹב דִּינֵי נִגְעֵי בָּתִּים, דִּבְרֵי קַבָּלָה הֶן.  [ב] וְכָל הַדִּינִין הַמְּפֹרָשִׁין בָּהֶן בַּתּוֹרָה וּבְדִבְרֵי קַבָּלָה, כָּךְ הֶם:</P>

<P><B>טו,ב</B>  כְּשֶׁיָּבוֹא הַכּוֹהֵן וְיִרְאֶה הַנֶּגַע שׁוֹקֵעַ יְרַקְרַק אוֹ אֲדַמְדַּם, כְּמוֹ שֶׁבֵּאַרְנוּ--יַסְגִּיר שִׁבְעַת יָמִים; וְאַפִלּוּ מְצָאוֹ כֻּלּוֹ בַּתְּחִלָּה יְרַקְרַק אוֹ אֲדַמְדַּם, יַסְגִּיר.</P>

<P><B>טו,ג</B>  וּבַשְּׁבִיעִי רוֹאֵהוּ:  אִם כָּהָה הַנֶּגַע, וְאֵין צָרִיךְ לוֹמַר אִם הָלַךְ--קוֹלֵף מְקוֹם הַנֶּגַע בִּלְבָד, וְהַבַּיִת טָהוֹר; מְצָאוֹ שֶׁעָמַד בְּעֵינָיו, וְלֹא פָסָה--מַסְגִּיר שָׁבוּעַ שֵׁנִי.</P>

<P><B>טו,ד</B>  וּבְיוֹם שְׁלוֹשָׁה עָשָׂר, רוֹאֵהוּ:  אִם כָּהָה הַנֶּגַע, אוֹ הָלַךְ לוֹ הַנֶּגַע--קוֹלֵף מְקוֹם הַנֶּגַע, וּמְטַהֵר אֶת הַבַּיִת בַּצִּפֳּרִים.  וְאִם מָצָא הַנֶּגַע שֶׁפָּסָה בְּסוֹף שָׁבוּעַ שֵׁנִי, אוֹ שֶׁעָמַד בְּעֵינָיו--חוֹלֵץ אֶת הָאֲבָנִים אֲשֶׁר בָּהֶן הַנֶּגַע, וּמַקְצֶה אֶת הֶעָפָר אֶל מִחוּץ לָעִיר, וְטָח אֶת כָּל הַבַּיִת, וּמַסְגִּירוֹ שָׁבוּעַ שְׁלִישִׁי.</P>

<P><B>טו,ה</B>  וּבְיוֹם תִּשְׁעָה עָשָׂר, רוֹאֵהוּ:  אִם חָזַר בּוֹ הַנֶּגַע כִּשְׁנֵי גָּרִיסִין--הֲרֵי זֶה פִּסְיוֹן אַחֲרֵי הִטּוֹחַ, וְנוֹתֵץ אֶת כָּל הַבַּיִת; וְאִם לֹא חָזַר בּוֹ הַנֶּגַע, מְטַהֲרוֹ בַּצִּפֳּרִים.  וְכָל זְמָן שֶׁיַּחְזֹר בּוֹ הַנֶּגַע, קֹדֶם שֶׁיְּטַהֲרוֹ בַּצִּפֳּרִים--הֲרֵי זֶה יִנָּתֵץ; וְאִם נִרְאֶה בּוֹ נֶגַע אַחַר שֶׁטִּהֲרוֹ בַּצִּפֳּרִים, יֵרָאֶה כַּתְּחִלָּה.</P>

<P><B>טו,ו</B>  וְכֵן אִם פָּסָה הַנֶּגַע בְּסוֹף שָׁבוּעַ רִאשׁוֹן--חוֹלֵץ אֶת הָאֲבָנִים אֲשֶׁר בָּהֶן הַנֶּגַע, וְקוֹצֶה הֶעָפָר חוּץ לָעִיר, וְטָח אֶת כָּל הַבַּיִת, וּמַסְגִּירוֹ שָׁבוּעַ שֵׁנִי; וְרוֹאֵהוּ:  אִם מָצָא בּוֹ נֶגַע כִּשְׁנֵי גָּרִיסִין--הֲרֵי זֶה פִּסְיוֹן אַחֲרֵי הִטּוֹחַ, וְנוֹתֵץ אֶת כָּל הַבַּיִת; וְאִם לֹא חָזַר בּוֹ נֶגַע, מְטַהֲרוֹ בַּצִּפֳּרִים.  וְכָל זְמָן שֶׁיֵּרָאֶה בּוֹ נֶגַע, קֹדֶם טַהְרָה בַּצִּפֳּרִים--יִנָּתֵץ; וְאִם נִרְאֶה בּוֹ אַחַר שֶׁטִּהֲרוֹ בַּצִּפֳּרִים, יֵרָאֶה כַּתְּחִלָּה.</P>

<P><B>טו,ז</B>  [ג] כִּשְׁהוּא חוֹלֵץ אֶת הָאֲבָנִים אֲשֶׁר בָּהֶן הַנֶּגַע, אֵינוּ חוֹלֵץ פָּחוּת מִשְּׁתֵּי אֲבָנִים, וְאֵינוּ נוֹטֵל אֲבָנִים מִצַּד זֶה, וּמֵבִיא לְצַד זֶה--שֶׁנֶּאֱמָר "וְלָקְחוּ אֲבָנִים אֲחֵרוֹת" (ויקרא יד,מב); וְלֹא עָפָר מִצַּד זֶה, וּמֵבִיא לְצַד זֶה--שֶׁנֶּאֱמָר "וְעָפָר אַחֵר יִקַּח" (שם).  וְאֵינוּ טָח בְּסִיד, אֵלָא בֶּעָפָר--שֶׁנֶּאֱמָר "וְעָפָר אַחֵר יִקַּח, וְטָח אֶת-הַבָּיִת" (שם).</P>

<P><B>טו,ח</B>  אֵינוּ מֵבִיא אֶבֶן אַחַת תַּחַת שְׁתַּיִם שֶׁחָלַץ, וְלֹא שְׁתֵּי אֲבָנִים תַּחַת אֶבֶן אַחַת חֲלוּצָה, אֵלָא מֵבִיא שְׁתַּיִם תַּחַת שְׁתַּיִם; וְיֵשׁ לוֹ לְהָבִיא שְׁתַּיִם, תַּחַת שָׁלוֹשׁ.</P>

<P><B>טו,ט</B>  [ד] הָיָה הַכּוֹתָל בֵּינוֹ לְבֵין חֲבֵרוֹ--שְׁנֵיהֶן חוֹלְצִין, וּשְׁנֵיהֶן קוֹצִין הֶעָפָר, וּשְׁנֵיהֶן מְבִיאִין אֲבָנִים אֲחֵרוֹת; אֲבָל בַּעַל הַבַּיִת לְבַדּוֹ מֵבִיא אֶת הֶעָפָר--שֶׁנֶּאֱמָר "וְעָפָר אַחֵר יִקַּח, וְטָח אֶת-הַבָּיִת" (ויקרא יד,מב), אֵין חֲבֵרוֹ מִטַּפֵּל עִמּוֹ בַּטִּיחָה.</P>

<P><B>טו,י</B>  [ה] אֶבֶן שֶׁבַּזָּוִית--בִּזְמָן שְׁהוּא חוֹלֵץ, חוֹלֵץ אֶת כֻּלָּהּ; וּבִזְמָן שְׁהוּא נוֹתֵץ, נוֹתֵץ אֶת שֶׁלּוֹ וּמַנִּיחַ אֶת שֶׁלַּחֲבֵרוֹ.  וְיֵשׁ בַּדָּבָר סְפֵק אִם תִּהְיֶה זוֹ שֶׁלַּחֲבֵרוֹ, כְּמוֹ יָד לְאֶבֶן שֶׁלּוֹ.</P>

<P><B>טו,יא</B>  [ו] בַּיִת שֶׁנִּרְאָה בּוֹ נֶגַע, וְהָיְתָה עֲלִיָּה עַל גַּבָּיו--נוֹתֵן אֶת הַקּוֹרוֹת לָעֲלִיָּה; נִרְאָה בָּעֲלִיָּה, נוֹתֵן אֶת הַקּוֹרוֹת לַבַּיִת.  לֹא הָיְתָה עֲלִיָּה עַל גַּבָּיו--אֲבָנָיו וְעֵצָיו וַעֲפָרוֹ, כֻּלָּן נִתָּצִין עִמּוֹ; וּמַצִּיל אֶת הַמַּלְבְּנִים, וְאֶת סְרִיגֵי הַחַלּוֹנוֹת.</P>

<P><B>טו,יב</B>  [ז] הַלּוֹקֵחַ אֲבָנִים מִבַּיִת מֻסְגָּר, וּבָנָה אוֹתָן בְּבַיִת טָהוֹר--חָזַר הַנֶּגַע לַמֻּסְגָּר, חוֹלֵץ אֶת הָאֲבָנִים שֶׁבַּטָּהוֹר.  נִרְאָה נֶגַע עַל הָאֲבָנִים שֶׁבָּנָה, הַמֻּסְגָּר יִנָּתֵץ; וְהַבַּיִת הַשֵּׁנִי--מַסְגִּירִין אוֹתוֹ בְּנֶגַע זֶה, כְּדִין כָּל בַּיִת שֶׁנִּרְאָה בּוֹ נֶגַע בַּתְּחִלָּה.</P>

<P><B>טו,יג</B>  [ח] כֵּיצַד מְטַהֲרִין אֶת הַבַּיִת הַמְּנֻגָּע, אַחַר הַחֲלִיצָה וְהַטִּיחָה:  מֵבִיא מַיִם חַיִּים בִּכְלִי חֶרֶס וּשְׁתֵּי צִפֳּרִים וְעֵץ אֶרֶז וְאֵזוֹב וּשְׁנִי תּוֹלַעַת, כְּטַהְרַת הָאָדָם שֶׁבֵּאַרְנוּ לְכָל דָּבָר, אֵלָא שֶׁבָּאָדָם מַזֶּה שֶׁבַע פְּעָמִים לְאַחַר יָדוֹ שֶׁלַּמְּצֹרָע, וּבַבַּיִת מַזֶּה שֶׁבַע פְּעָמִים עַל הַמַּשְׁקוֹף שֶׁלַּבַּיִת מִבַּחוּץ; וּשְׁאָר כָּל מַעֲשֵׂיהֶן שׁוֹוִין.
<BR> </P>

<H2>הִלְכּוֹת טֻמְאַת צָרַעַת פֵּרֶק טז</H2>

<P><B>טז,א</B>  בַּיִת הַמְּנֻגָּע, אָב מֵאֲבוֹת הַטֻּמְאוֹת:  כָּל הַנּוֹגֵעַ בּוֹ, יִטְמָא.  וְכֵן אֲבָנִים שֶׁחוֹלְצִין מִמֶּנּוּ אַחַר הֶסְגֵּר, אוֹ אֲבָנִים וְעֵצִים וְעָפָר שֶׁלַּבַּיִת כְּשֶׁנּוֹתְצִין אוֹתוֹ--כֻּלָּן אֲבוֹת הַטֻּמְאוֹת; וְכָל כַּזַּיִת מֵהֶן, מְטַמֵּא אָדָם וְכֵלִים בַּמַּגָּע וּבַמַּשָּׂא וּבַבִּיאָה.</P>

<P><B>טז,ב</B>  כֵּיצַד:  אִם נִכְנָס מֵהֶן כַּזַּיִת לְבַיִת טָהוֹר, נִטְמָא כָּל אֲשֶׁר בַּבַּיִת מֵאָדָם וְכֵלִים--שֶׁכֻּלָּן מְטַמְּאִין בַּבִּיאָה, כְּאָדָם מְצֹרַע.  וְכֻלָּן אֲסוּרִין בַּהֲנָיָה; וְאִם שְׂרָפָן, וְעָשָׂה מֵהֶן סִיד--הֲרֵי זֶה אָסוּר בַּהֲנָיָה:  שֶׁנֶּאֱמָר "צָרַעַת מַמְאֶרֶת" (ויקרא יד,מד)--תֵּן בּוֹ מְאֵרָה, וְאַל תֵּהָנֶה בּוֹ.  וְכֻלָּן--מְשַׁלְּחִין אוֹתָן חוּץ לָעִיר, אַף עַל פִּי שְׁאֵינָהּ מֻקֶּפֶת חוֹמָה.</P>

<P><B>טז,ג</B>  [ב] בַּיִת מֻסְגָּר--אֵינוּ מְטַמֵּא אֵלָא מִתּוֹכוֹ, שֶׁנֶּאֱמָר "וְהַבָּא, אֶל-הַבַּיִת, כָּל-יְמֵי, הִסְגִּיר אֹתוֹ--יִטְמָא, עַד-הָעָרֶב" (ויקרא יד,מו).  אֲבָל הַמֻּחְלָט--מְטַמֵּא מִתּוֹכוֹ וּמֵאֲחוֹרָיו, שֶׁהַנּוֹגֵעַ בּוֹ מֵאֲחוֹרָיו טָמֵא:  שֶׁנֶּאֱמָר "צָרַעַת מַמְאֶרֶת . . . בַּבַּיִת, טָמֵא הוּא" (ויקרא יד,מד)--וְכִי טָהוֹר הָיָה, אֵלָא הוֹסִיף לוֹ טֻמְאָה עַל טֻמְאָתוֹ, שֶׁיִּהְיֶה כֻּלּוֹ טָמֵא, וִיטַמֵּא מֵאֲחוֹרָיו.  וְכֵן אֲבָנִים שֶׁיֵּשׁ בָּהֶן הַנֶּגַע בַּמֻּסְגָּר, מְטַמְּאִין מֵאֲחוֹרֵיהֶן.</P>

<P><B>טז,ד</B>  [ג] אֶחָד הַמֻּסְגָּר וְהַמֻּחְלָט, לְטַמֵּא בַּבִּיאָה.  כֵּיצַד:  בַּיִת שֶׁהָיָה מֵסֵךְ עַל גַּבֵּי בַּיִת מְנֻגָּע, בֵּין מֻחְלָט בֵּין מֻסְגָּר, אוֹ אִילָן שְׁהוּא מֵסֵךְ עָלָיו--הָעוֹמֵד תַּחַת הָאִילָן, אוֹ הַנִּכְנָס לַבַּיִת הַחִיצוֹן--טָמֵא:  שֶׁהֲרֵי הוּא וְהַבַּיִת הַטָּמֵא, תַּחַת אֹהֶל אֶחָד.</P>

<P><B>טז,ה</B>  וְכֵן אֶבֶן מְנֻגַּעַת הַנִּכְנֶסֶת לָאֹהֶל, וְהֻנְּחָה שָׁם--נִטְמָא כָּל אֲשֶׁר בָּאֹהֶל.  הָיְתָה מֻנַּחַת תַּחַת הָאִילָן, וְהַטָּהוֹר עוֹבֵר--נִטְמָא; הָיָה הַטָּהוֹר עוֹמֵד תַּחַת הָאִילָן, וְעָבַר אָדָם בְּאֶבֶן מְנֻגַּעַת--לֹא טִמְּאָהוּ.  וְאִם הִנִּיחָהּ שָׁם, טִמְּאָהוּ:  שֶׁמּוֹשָׁב הַמְּנֻגָּע כָּמוֹהוּ--בֵּין אָדָם בֵּין כֵּלִים, בֵּין אֲבָנִים וְעֵצָיו וַעֲפָרוֹ.</P>

<P><B>טז,ו</B>  [ד] הַמַּאֲהִיל בְּיָדוֹ עַל אֶבֶן מְנֻגַּעַת, אוֹ שֶׁהֶאֱהִילָה עָלָיו--טָהוֹר:  עַד שֶׁיִּגַּע.  [ה] טָהוֹר שֶׁנִּכְנַס לְבַיִת מְנֻגָּע דֶּרֶךְ אֲחוֹרָיו, אַפִלּוּ נִכְנַס כֻּלּוֹ חוּץ מֵחֻטְמוֹ--טָהוֹר:  שֶׁנֶּאֱמָר "וְהַבָּא, אֶל-הַבַּיִת" (ויקרא יד,מו), דֶּרֶךְ בִּיאָה טִמְּאָה תּוֹרָה.</P>

<P><B>טז,ז</B>  [ו] טָהוֹר שֶׁהִכְנִיס רֹאשׁוֹ וְרֻבּוֹ לְבַיִת טָמֵא, נִטְמָא.  וְכֵן טְלִית טְהוֹרָה שֶׁהִכְנִיס מִמֶּנָּה שָׁלוֹשׁ עַל שָׁלוֹשׁ לְבַיִת טָמֵא, נִטְמֵאת; וְכֵן כְּלִי חֶרֶס שֶׁהִכְנִיס אַוֵּירוֹ לְבַיִת טָמֵא, נִטְמָא.  אֲבָל שְׁאָר כֵּלִים, עַד שֶׁיַּכְנִיס רֹב הַכְּלִי; וּמִשֶּׁיַּכְנִיס רֻבּוֹ, נִטְמָא מִיָּד.</P>

<P><B>טז,ח</B>  בַּמֶּה דְּבָרִים אֲמוּרִים, בְּכֵלִים שֶׁנִּכְנְסוּ חֲלוּצִין.  אֲבָל אָדָם מִיִּשְׂרָאֵל שֶׁנִּכְנַס לְבַיִת מְנֻגָּע, וְהוּא לָבוּשׁ בִּבְגָדָיו, וְסַנְדָּלָיו בְּרַגְלָיו, וְטַבְּעוֹתָיו בְּיָדָיו--הֲרֵי הָאָדָם טָמֵא מִיָּד; וּבְגָדָיו טְהוֹרִים, עַד שֶׁיִּשְׁהֶה שָׁם כְּדֵי שֶׁיָּסֵב אָדָם וְיֹאכַל כְּשָׁלוֹשׁ בֵּיצִים פַּת חִטִּים בְּלִפְתָּן:  שֶׁנֶּאֱמָר "וְהַשֹּׁכֵב בַּבַּיִת, יְכַבֵּס אֶת-בְּגָדָיו; וְהָאֹכֵל בַּבַּיִת, יְכַבֵּס אֶת-בְּגָדָיו" (ויקרא יד,מז)--וְכִי תַּעֲלֶה עַל דַּעְתָּךְ שְׁאֵין בְּגָדָיו מִטַּמְּאִין, עַד שֶׁיֹּאכַל שָׁם; אֵלָא לִתֵּן שֵׁעוּר לַשּׁוֹכֵב כָּאוֹכֵל.  וְאֶחָד הַשּׁוֹכֵב, אוֹ הַיּוֹשֵׁב אוֹ הָעוֹמֵד--אִם שָׁהָה כְּדֵי לֶאֱכֹל שֵׁעוּר אֲכִילָה הָאֲמוֹרָה, נִטְמְאוּ בְּגָדָיו.</P>

<P><B>טז,ט</B>  [ז] מִי שֶׁנִּכְנַס לְבַיִת מְנֻגָּע, וְכֵלָיו עַל כְּתֵפוֹ, וְסַנְדָּלָיו וְטַבְּעוֹתָיו בְּכַפּוֹ--הוּא וְהֶן טְמֵאִין מִיָּד:  שְׁאֵינוּ מַצִּיל מִלִּטַּמֵּא מִיָּד, אֵלָא כֵּלִים שְׁהוּא לָבוּשׁ בָּהֶן.  וְכֵן הַגּוֹי וְהַבְּהֵמָה שֶׁהָיוּ מְלֻבָּשִׁין בְּכֵלִים, וְנִכְנְסוּ לְבַיִת מְנֻגָּע--נִטְמְאוּ הַכֵּלִים מִיָּד; אֲבָל הַגּוֹי אֵינוּ מְקַבֵּל טֻמְאָה, כַּבְּהֵמָה.</P>

<P><B>טז,י</B>  [ח] מִי שֶׁהָיָה עוֹמֵד בְּבַיִת מְנֻגָּע, וּפָשַׁט יָדָיו חוּץ לַבַּיִת, וְטַבְּעוֹתָיו בְּיָדָיו--אִם שָׁהָה כְּדֵי אֲכִילַת הַשֵּׁעוּר--נִטְמְאוּ הַטַּבָּעוֹת, אַף עַל פִּי שְׁהֶן בַּחוּץ.  וְכֵן הָעוֹמֵד בַּחוּץ, וּפָשַׁט יָדָיו לְבַיִת מְנֻגָּע--נִטְמְאוּ יָדָיו בִּלְבָד מִיָּד.  וְאִם שָׁהוּ יָדָיו בִּפְנִים כְּדֵי אֲכִילַת הַשֵּׁעוּר, נִטְמְאוּ טַבְּעוֹתָיו; וְאִם לֹא שָׁהוּ, טְהוֹרוֹת.</P>

<P><B>טז,יא</B>  [ט] כָּל הַמַּצִּיל בְּצָמִיד פָּתִיל בְּאֹהֶל הַמֵּת, מַצִּיל מְכֻסֶּה בְּבַיִת מְנֻגָּע; וְכָל הַמַּצִּיל מְכֻסֶּה בְּאֹהֶל הַמֵּת--אַפִלּוּ הָיָה מְגֻלֶּה בַּבַּיִת הַמְּנֻגָּע, הֲרֵי זֶה טָהוֹר.</P>

<P><B>טז,יב</B>  כֵּיצַד:  כְּלֵי חֶרֶס אוֹ כְּלֵי אֲבָנִים וּכְלֵי אֲדָמָה וְכַיּוֹצֶא בָּהֶן, שֶׁהָיוּ אוֹכְלִין וּמַשְׁקִין וְכֵלִים בְּתוֹכָן, וְהָיוּ מְכֻסִּין בַּבַּיִת הַמְּנֻגָּע--אַף עַל פִּי שְׁאֵינָן מֻקָּפִין צָמִיד פָּתִיל, הֶן וְכָל מַה שֶׁבְּתוֹכָן טָהוֹר.  הַבּוֹר וְהַחֲדוּת שֶׁבַּבַּיִת הַמְּנֻגָּע--אַף עַל פִּי שְׁהֶן מְגֻלִּין, כֵּלִים שֶׁבְּתוֹכָן טְהוֹרִין.</P>

<P><B>טז,יג</B>  [י] הַצָּרַעַת--הוּא שֵׁם הָאָמוּר בְּשֻׁתָּפוּת, כּוֹלֵל עִנְיָנִים הַרְבֵּה שְׁאֵין דּוֹמִין זֶה לְזֶה:  שֶׁהֲרֵי לֹבֶן עוֹר הָאָדָם, קָרוּי צָרַעַת; וּנְפִילַת מִקְצַת שְׂעַר הָרֹאשׁ אוֹ הַזָּקָן, קָרוּי צָרַעַת; וְשִׁנּוּי עֵין הַבְּגָדִים אוֹ הַבָּתִּים, קָרוּי צָרַעַת.  וְזֶה הַשִּׁנּוּי הָאָמוּר בַּבְּגָדִים וּבַבָּתִּים שֶׁקָּרְאָה אוֹתוֹ תּוֹרָה צָרַעַת בְּשֻׁתָּפוּת הַשֵּׁם--אֵינוּ מִמִּנְהָגוֹ שֶׁלָּעוֹלָם, אֵלָא אוֹת וּפֶלֶא הָיָה בְּיִשְׂרָאֵל כְּדֵי לְהַזְהִירָן מִלְּשׁוֹן הָרַע.</P>

<P><B>טז,יד</B>  שֶׁהַמְּסַפֵּר בִּלְשׁוֹן הָרַע, מִשְׁתַּנּוֹת קִירוֹת בֵּיתוֹ.  אִם חָזַר בּוֹ, יִטְהַר הַבַּיִת; וְאִם עָמַד בְּרִשְׁעוֹ עַד שֶׁהֻתַּץ הַבַּיִת--מִשְׁתַּנִּין כְּלֵי הָעוֹר שֶׁבְּבֵיתוֹ, שְׁהוּא יוֹשֵׁב וְשׁוֹכֵב עֲלֵיהֶן.  אִם חָזַר בּוֹ, יִטְהֲרוּ; וְאִם עָמַד בְּרִשְׁעוֹ עַד שֶׁיִּשָּׂרְפוּ, מִשְׁתַּנִּין הַבְּגָדִים שֶׁעָלָיו.  אִם חָזַר בּוֹ, יִטְהֲרוּ; וְאִם עָמַד בְּרִשְׁעוֹ עַד שֶׁיִּשָּׂרְפוּ--מִשְׁתַּנֶּה עוֹרוֹ וְיִצְטָרַע, וְיִהְיֶה מֻבְדָּל וּמְפֻרְסָם לְבַדּוֹ, עַד שֶׁלֹּא יִתְעַסַּק בְּשִׂיחַת רְשָׁעִים, שְׁהִיא הַלֵּיצוּת וּלְשׁוֹן הָרַע.</P>

<P><B>טז,טו</B>  וְעַל עִנְיָן זֶה הוּא מַזְהִיר בַּתּוֹרָה וְאוֹמֵר "הִשָּׁמֶר בְּנֶגַע-הַצָּרַעַת . . . זָכוֹר, אֵת אֲשֶׁר-עָשָׂה ה' אֱלֹהֶיךָ לְמִרְיָם, בַּדֶּרֶךְ" (דברים כד,ח-ט):  הֲרֵי הוּא אוֹמֵר הִתְבּוֹנְנוּ מַה אֵרַע לְמִרְיָם הַנְּבִיאָה, שֶׁדִּבְּרָה בְּאָחִיהָ שְׁהִיא גְּדוֹלָה מִמֶּנּוּ בְּשָׁנִים, וְגִדְּלָה אוֹתוֹ עַל בִּרְכֶּיהָ, וְסִכְּנָה בְּעַצְמָהּ לְהַצִּילוֹ מִן הַיָּם; וְהִיא לֹא דִבְּרָה בִּגְנוּתוֹ, אֵלָא טָעָת שֶׁהִשְׁוָת אוֹתוֹ לִשְׁאָר נְבִיאִים.  וְהוּא לֹא הָיָה מַקְפִּיד עַל כָּל אֵלּוּ הַדְּבָרִים, שֶׁנֶּאֱמָר "וְהָאִישׁ מֹשֶׁה, עָנָו מְאֹד" (במדבר יב,ג).  וְאַף עַל פִּי כֵן, מִיָּד נֶעֶנְשָׁה בְּצָרַעַת.</P>

<P><B>טז,טז</B>  קַל וְחֹמֶר לִבְנֵי אָדָם הָרְשָׁעִים הַטִּפְּשִׁים, שֶׁמַּרְבִּים לְדַבַּר גְּדוֹלוֹת וְנִפְלָאוֹת; לְפִיכָּךְ רָאוּי לְמִי שֶׁרָצָה לְכַוַּן אֳרָחָיו, לְהִתְרַחַק מִיְּשִׁיבָתָן וּמִלְּדַבַּר עִמָּהֶן, כְּדֵי שֶׁלֹּא יִתָּפֵס אָדָם, בְּרֶשֶׁת רְשָׁעִים וְסִכְלוּתָם.</P>

<P><B>טז,יז</B>  וְזֶה הוּא דֶּרֶךְ יְשִׁיבַת הַלֵּצִים הָרְשָׁעִים:  בַּתְּחִלָּה מַרְבִּין בְּדִבְרֵי הֲבָאי, כְּעִנְיַן שֶׁנֶּאֱמָר "וְקוֹל כְּסִיל, בְּרֹב דְּבָרִים" (קוהלת ה,ב); וּמִתּוֹךְ כָּךְ בָּאִין לְסַפַּר בִּגְנוּת הַצַּדִּיקִים, כְּעִנְיַן שֶׁנֶּאֱמָר "תֵּאָלַמְנָה, שִׂפְתֵי-שָׁקֶר:  הַדֹּבְרוֹת עַל-צַדִּיק עָתָק" (תהילים לא,יט); וּמִתּוֹךְ כָּךְ יִהְיֶה לָהֶן הֶרְגֵּל לְדַבַּר בַּנְּבִיאִים וְלִתֵּן דֹּפִי בְּדִבְרֵיהֶם, כְּעִנְיַן שֶׁנֶּאֱמָר "וַיִּהְיוּ מַלְעִבִים, בְּמַלְאֲכֵי הָאֱלֹהִים, וּבוֹזִים דְּבָרָיו, וּמִתַּעְתְּעִים בִּנְבִאָיו" (דברי הימים ב לו,טז); וּמִתּוֹךְ כָּךְ בָּאִין לְדַבַּר בֵּאלֹהִים וְכוֹפְרִין בָּעִיקָר, כְּעִנְיַן שֶׁנֶּאֱמָר "וַיְחַפְּאוּ בְנֵי-יִשְׂרָאֵל, דְּבָרִים אֲשֶׁר לֹא-כֵן, עַל-ה', אֱלֹהֵיהֶם" (מלכים ב יז,ט).</P>

<P><B>טז,יח</B>  וַהֲרֵי הוּא אוֹמֵר "שַׁתּוּ בַשָּׁמַיִם פִּיהֶם; וּלְשׁוֹנָם, תִּהֲלַךְ בָּאָרֶץ" (תהילים עג,ט).  מִי גָּרַם לָהֶם לָשִׁית בַּשָּׁמַיִם פִּיהֶם, לְשׁוֹנָם שֶׁהָלְכָה תְּחִלָּה בָּאָרֶץ.  זוֹ הִיא שִׂיחַת הָרְשָׁעִים שֶׁגּוֹרֶמֶת לָהֶן יְשִׁיבַת קְרָנוֹת, וִישִׁיבַת כְּנָסִיּוֹת שֶׁלְּעַמֵּי הָאָרֶץ, וִישִׁיבַת בָּתֵּי מִשְׁתָּאוֹת עִם שׁוֹתֵי שֵׁכָר.</P>

<P><B>טז,יט</B>  אֲבָל שִׂיחַת כְּשֵׁרֵי יִשְׂרָאֵל וְצַדִּיקֵיהֶם אֵינָהּ אֵלָא בְּדִבְרֵי תּוֹרָה, וְדִבְרֵי חָכְמָה; וּלְפִיכָּךְ הַקָּדוֹשׁ בָּרוּךְ הוּא עוֹזֵר עַל יָדָן, וּמְזַכֶּה אוֹתָן בָּהּ--שֶׁנֶּאֱמָר "אָז נִדְבְּרוּ יִרְאֵי ה', אִישׁ אֶל-רֵעֵהוּ; וַיַּקְשֵׁב ה', וַיִּשְׁמָע, וַיִּכָּתֵב סֵפֶר זִכָּרוֹן לְפָנָיו לְיִרְאֵי ה', וּלְחֹשְׁבֵי שְׁמוֹ" (מלאכי ג,טז).
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות מטמאי משכב ומושב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת מְטַמְּאֵי מִשְׁכָּב וּמוֹשָׁב</H1>

<P>יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) דִּין טֻמְאַת נִדָּה; (ב) דִּין טֻמְאַת יוֹלֶדֶת; (ג) דִּין טֻמְאַת זָבָה; (ד) דִּין טֻמְאַת זָב.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק א</H2>

<P><B>א,א</B>  הַזָּב וְהַזָּבָה וְהַנִּדָּה וְהַיּוֹלֶדֶת--כָּל אֶחָד מֵאַרְבַּעְתָּן אָב מֵאֲבוֹת הַטֻּמְאוֹת, מְטַמֵּא כֵּלִים בַּמַּגָּע, וּמְטַמֵּא אָדָם בַּמַּגָּע וּבַמַּשָּׂא; וּמְטַמֵּא מִשְׁכָּב וּמוֹשָׁב וּמֶרְכָּב מִתַּחְתָּיו, וְעוֹשֶׂה אוֹתָן אָב טֻמְאָה, וּמְטַמֵּא מַדֵּף עַל גַּבָּיו.</P>

<P><B>א,ב</B>  אֶחָד זָבָה קְטַנָּה וְאֶחָד זָבָה גְּדוֹלָה, וְאֶחָד זָבָה מֵחֲמַת עַצְמָהּ אוֹ מֵחֲמַת אֹנֶס; וְאֶחָד זָב בַּעַל שְׁתֵּי רְאִיּוֹת אוֹ בַּעַל שָׁלוֹשׁ:  טֻמְאַת כֻּלָּן, שׁוֹוָה לְטַמֵּא אֲחֵרִים.</P>

<P><B>א,ג</B>  קְטַנָּה בַּת יוֹם אֶחָד, מִטַּמְּאָה בְּנִדָּה; בַּת עֲשָׂרָה יָמִים, בְּזִיבָה; בַּת שָׁלוֹשׁ שָׁנִים וְיוֹם אֶחָד, מְטַמְּאָה אֶת בּוֹעֲלָהּ כְּמוֹ שֶׁיִּתְבָּאַר.  [ד] קָטָן בֶּן יוֹם אֶחָד, מִטַּמֵּא בְּזִיבָה.  וְאֶחָד גֵּרִים וַעֲבָדִים, וְאֶחָד יִשְׂרָאֵל--מִטַּמְּאִין בְּנִדָּה וּבְזִיבָה.  [ה] סְרִיס אָדָם וּסְרִיס חַמָּה, מִטַּמְּאִין בְּזִיבָה כִּשְׁאָר הַבְּרִיאִין.</P>

<P><B>א,ד</B>  [ו] אֵין הָאִשָּׁה מִטַּמְּאָה בְּלֹבֶן, וְלֹא הָאִישׁ בְּאֹדֶם; אֵלָא הָאִשָּׁה בְּדָם, וְהָאִישׁ בְּלֹבֶן.  [ז] טֻמְטוֹם וְאַנְדְּרֻגִּינוֹס, נוֹתְנִין עֲלֵיהֶן חֻמְרֵי הָאִישׁ וְחֻמְרֵי הָאִשָּׁה:  מִטַּמְּאִין בְּלֹבֶן כְּאִישׁ, וּבְדָם כְּאִשָּׁה.  וְטֻמְאָתָן בְּסָפֵק; לְפִיכָּךְ אֵין שׂוֹרְפִין עֲלֵיהֶן תְּרוּמָה וּקְדָשִׁים, וְאֵין חַיָּבִין עֲלֵיהֶן עַל טֻמְאַת מִקְדָּשׁ וּקְדָשָׁיו.</P>

<P><B>א,ה</B>  רָאָה אֹדֶם וְלֹבֶן כְּאֶחָד, שׂוֹרְפִין עֲלֵיהֶן אֶת הַתְּרוּמָה וְאֶת הַקֳּדָשִׁים; אֲבָל אֵין חַיָּבִין עֲלֵיהֶן עַל בִּיאַת מִקְדָּשׁ--שֶׁנֶּאֱמָר "מִזָּכָר עַד-נְקֵבָה תְּשַׁלֵּחוּ" (במדבר ה,ג), עַד שֶׁתִּהְיֶה הַטֻּמְאָה טֻמְאַת זָכָר וַדַּאי אוֹ טֻמְאַת נְקֵבָה וַדָּאִית.  וְכֵן הַנּוֹגֵעַ בְּאֹדֶם וְלֹבֶן שֶׁלּוֹ כְּאֶחָד, אֵינוּ חַיָּב עַל טֻמְאַת מִקְדָּשׁ וּקְדָשָׁיו; נָגַע הוּא עַצְמוֹ בְּלֹבֶן וְאֹדֶם שֶׁרָאָה, הֲרֵי זֶה חַיָּב עַל בִּיאַת הַמִּקְדָּשׁ.</P>

<P><B>א,ו</B>  [ח] דַּם הַנִּדָּה, אוֹ דַּם הַזָּבָה, אוֹ דַּם הַיּוֹלֶדֶת--מְטַמֵּא בְּכָל שְׁהוּא, בַּמַּגָּע וּבַמַּשָּׂא:  שֶׁנֶּאֱמָר "וְהַדָּוָה, בְּנִדָּתָהּ" (ויקרא טו,לג), מִפִּי הַשְּׁמוּעָה לָמְדוּ שֶׁמַּדְוָהּ כָּמוֹהָ.  וּכְבָר בֵּאַרְנוּ בְּעִנְיַן אִסּוּר נִדָּה, שֶׁחֲמִשָּׁה דָּמִים טְמֵאִים בָּאִשָּׁה; אֲבָל אִם רָאֲתָה דָּם יָרֹק--הֲרֵי הוּא טָהוֹר, וְאֵינוּ כְּמוֹ רֻקָּהּ וּשְׁאָר מַשְׁקִין הַיּוֹצְאִין מִמֶּנָּה, שֶׁהָרֹק מִתְעַגֵּל וְיוֹצֶא, וְזֶה שׁוֹתֵת וְיוֹרֵד.</P>

<P><B>א,ז</B>  [ט] אִשָּׁה שֶׁיָּצָא הַוֶּלֶד מִדָּפְנָהּ, וְיָצָא עִמּוֹ דָּם מִן הַדֹּפֶן--הֲרֵי אוֹתוֹ הַדָּם אָב מֵאֲבוֹת הַטֻּמְאוֹת, כְּדַם הַנִּדָּה וְהַלִּידָה וְהַזִּיבָה:  שֶׁהַמָּקוֹר, מְקוֹמוֹ טָמֵא.  וְהָאִשָּׁה טְהוֹרָה, עַד שֶׁיֵּצֵא מִמֶּנָּה דָּם דֶּרֶךְ הָרֶחֶם.</P>

<P><B>א,ח</B>  [י] מְקוֹר הָאִשָּׁה שֶׁנֶּעְקַר וְנָפַל לָאָרֶץ, הָאִשָּׁה טְמֵאָה טֻמְאַת עֶרֶב; וְכֵן מָקוֹר שֶׁהֵזִיעַ כִּשְׁתֵּי טִפֵּי מַרְגָּלִיּוֹת, הָאִשָּׁה טְמֵאָה טֻמְאַת עֶרֶב.  אֲבָל אֵינָהּ נִדָּה, עַד שֶׁתִּרְאֶה אֶחָד מֵחֲמִשָּׁה דָּמִים הַמְּטַמְּאִין בָּאִשָּׁה.  [יא] הֵזִיעָה טִפָּה אַחַת--הֲרֵי הָאִשָּׁה טְהוֹרָה, שְׁאֵינָהּ אֵלָא מִחוּץ לַמָּקוֹר.</P>

<P><B>א,ט</B>  [יב] זוֹבוֹ שֶׁלַּזָּב--אָב מֵאֲבוֹת הַטֻּמְאוֹת כַּזָּב, שֶׁנֶּאֱמָר "זוֹבוֹ, טָמֵא הוּא" (ויקרא טו,ב); וּמְטַמֵּא בַּמַּגָּע וּבַמַּשָּׂא, בְּכָל שְׁהוּא.  וּרְאִיָּה רִאשׁוֹנָה שֶׁלַּזָּב--אֵינָהּ מְטַמְּאָה בַּמַּשָּׂא, וַהֲרֵי הִיא כְּשִׁכְבַת זֶרַע:  בֵּין מֵאִישׁ גָּדוֹל, בֵּין מִקָּטָן--הֲרֵי הָרְאִיָּה הָרִאשׁוֹנָה כְּשִׁכְבַת זֶרַע.</P>

<P><B>א,י</B>  וְכֵן הַמִּשְׁכָּבוֹת וְהַמּוֹשָׁבוֹת שֶׁיָּשַׁב עֲלֵיהֶן, מִשֶּׁרָאָה רְאִיָּה רִאשׁוֹנָה עַד שֶׁרָאָה הַשְּׁנִיָּה--טְהוֹרִין:  שְׁאֵינוּ קָרוּי זָב אֵלָא אַחַר רְאִיָּה שְׁנִיָּה, כְּמוֹ שֶׁבֵּאַרְנוּ בְּהִלְכּוֹת מְחֻסְּרֵי כַּפָּרָה.  רָאָה אַחַת מְרֻבָּה כִּשְׁתַּיִם, אֵין טָמֵא אֵלָא הַמֵּסִיט טִפָּה אַחֲרוֹנָה.</P>

<P><B>א,יא</B>  [יג] רְאִיָּה רִאשׁוֹנָה שֶׁלִּמְצֹרָע, מְטַמְּאָה בַּמַּשָּׂא--שֶׁנֶּאֱמָר "כָּל-צָרוּעַ וְכָל-זָב" (במדבר ה,ב), הֲרֵי הַצָּרוּעַ כְּזָב גָּמוּר:  מַה זָב גָּמוּר, זוֹבוֹ מְטַמֵּא בַּמַּשָּׂא--אַף מְצֹרָע, רְאִיָּתוֹ הָרִאשׁוֹנָה מְטַמְּאָה בַּמַּשָּׂא.</P>

<P><B>א,יב</B>  [יד] רֻקּוֹ שֶׁלַּזָּב, וְשִׁכְבַת זַרְעוֹ, וּמֵימֵי רַגְלָיו--כָּל אֶחָד מִשְּׁלָשְׁתָּן אָב טֻמְאָה, דִּין תּוֹרָה; וּמְטַמֵּא בְּכָל שְׁהוּא, בַּמַּגָּע וּבַמַּשָּׂא:  הֲרֵי הוּא אוֹמֵר בָּרֹק "וְכִי-יָרֹק הַזָּב, בַּטָּהוֹר" (ויקרא טו,ח); וּמֵימֵי רַגְלָיו וְשִׁכְבַת זַרְעוֹ, אֵי אִפְשָׁר שֶׁלֹּא יִהְיֶה בָּהֶם צִחְצוּחֵי זִיבָה כָּל שְׁהוּא.  [טו] וְאֶחָד זָב, וְאֶחָד נִדָּה וְיוֹלֶדֶת וְזָבָה--כָּל אֶחָד מֵהֶן, רֻקּוֹ וּמֵימֵי רַגְלָיו אָב טֻמְאָה כַּזָּב; וְכֵן כָּל מָקוֹם שֶׁנֶּאֱמָר בַּהֲלָכוֹת אֵלּוּ הַזָּב--אֶחָד הַזָּב, וְאֶחָד שְׁאָר הָאַרְבָּעָה.</P>

<P><B>א,יג</B>  [טז] תִּשְׁעָה מַשְׁקִין בַּזָּב:  שְׁלוֹשָׁה מֵהֶן, אָב טֻמְאָה; וְהֶן--רֻקּוֹ, וּמֵימֵי רַגְלָיו, וְשִׁכְבַת זַרְעוֹ.  כָּל אֶחָד מֵאֵלּוּ מְטַמֵּא אָדָם וְכֵלִים בְּכָל שְׁהוּא, כְּמוֹ שֶׁבֵּאַרְנוּ.</P>

<P><B>א,יד</B>  וּשְׁלוֹשָׁה מֵהֶן, כְּוֶלֶד הַטֻּמְאָה; וְאֵלּוּ הֶן--דִּמְעַת עֵינוֹ, וְדַם מַגֵּפָתוֹ, וַחֲלֵב הָאִשָּׁה.  כָּל אֶחָד מֵאֵלּוּ כְּמַשְׁקִין טְמֵאִין שְׁאֵין מְטַמְּאִין אָדָם, אֲבָל מְטַמְּאִין כֵּלִים מִדִּבְרֵי סוֹפְרִים כְּמוֹ שֶׁיִּתְבָּאַר.</P>

<P><B>א,טו</B>  וּשְׁלוֹשָׁה מֵהֶן, טְהוֹרִין; וְאֵלּוּ הֶן--זִיעָתוֹ, וְלֵחָה סְרוּחָה הַיּוֹצֵאת מִמֶּנּוּ, וְהָרְאִי.  הֲרֵי אֵלּוּ הַשְּׁלוֹשָׁה מִן הַזָּב וַחֲבֵרָיו, כְּמוֹתָן מִשְּׁאָר הָאָדָם.</P>

<P><B>א,טז</B>  כּוֹחוֹ וְנוֹעוֹ וְרִירוֹ וּמֵי הָאַף שֶׁלּוֹ--הֲרֵי הֶן כְּרֻקּוֹ לְכָל דָּבָר, וּבִכְלַל הָרֹק הֶן חֲשׁוּבִין.  דָּם הַיּוֹצֶא מִפִּי אַמָּה, וְדָם הַשּׁוֹתֵת מִפִּיו--הֲרֵי הֶן בִּכְלַל דַּם מַגֵּפָתוֹ; הָיָה מוֹצֵץ וְרוֹקֵק דָּם--הֲרֵי זֶה מְטַמֵּא כְּרֹק, שֶׁהַדָּם שֶׁמּוֹצֵץ אֵי אִפְשָׁר לוֹ בְּלֹא צִחְצוּחֵי רֹק.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ב</H2>

<P><B>ב,א</B>  דָּם נִדָּה וְזָבָה וְיוֹלֶדֶת, מְטַמֵּא לַח וְיָבֵשׁ.  אֲבָל זוֹבוֹ שֶׁלַּזָּב, וְרֻקּוֹ, וְשִׁכְבַת זַרְעוֹ--אֵינוּ מְטַמֵּא אֵלָא כָּל זְמָן שְׁהוּא לַח; אֲבָל אִם יָבֵשׁ יוֹתֵר מִדַּי, אֵינוּ מְטַמֵּא.  וְעַד כַּמָּה:  אִם שׁוֹרִין אוֹתוֹ בְּפוֹשְׁרִין מֵעֵת לְעֵת, וְחוֹזֵר לִכְמוֹת שֶׁהָיָה--הֲרֵי זֶה מְטַמֵּא כְּלַח; וְאִם הָיוּ הַמַּיִם פּוֹשְׁרִין בִּתְחִלָּתָן, אַף עַל פִּי שְׁאֵינָן פּוֹשְׁרִין בְּסוֹפָן.  וְכָל הַדְּבָרִים הָאֵלּוּ, דִּבְרֵי קַבָּלָה.</P>

<P><B>ב,ב</B>  פִּשְׁתָּן שֶׁטָּוַתְהוּ נִדָּה, הַמְּסִיטוֹ טָהוֹר; וְאִם הָיָה לַח--הֲרֵי זֶה מְטַמֵּא, מִפְּנֵי רֹק פִּיהָ.  [ג] זָב שֶׁהִנִּיחַ פִּיו עַל פִּי הַכּוֹס, וְנִמְלַךְ שֶׁלֹּא לִשְׁתּוֹתוֹ--הַמֵּסִיט אֶת הַכּוֹס טָהוֹר; שָׁתָה מִמֶּנּוּ הַזָּב כָּל שְׁהוּא--הַמְּסִיטוֹ טָמֵא, מִפְּנֵי מַשְׁקֵה פִּי הַזָּב.</P>

<P><B>ב,ג</B>  [ד] זָב שֶׁנָּשַׁךְ אֶת הַפַּת וְאֶת הַבָּצֵל, הַמֵּסִיטָן טָהוֹר; נָשַׁךְ אֶת הַקִּישׁוּת וְאֶת הַמְּלָפְפוֹן--הַמֵּסִיטָן טָמֵא, מִפְּנֵי מַשְׁקֵה פִּיו שֶׁלַּזַּב הַמִּתְעָרֵב בָּהֶן.  [ה] קְלִפֵּי פּוֹלִין וּקְלִפֵּי תֻּרְמוֹסִין שֶׁקְּצָצָן הַגּוֹי--הַמֵּסִיטָן טָמֵא, שֶׁכָּל הַגּוֹיִים כְּזָבִים לְכָל דִּבְרֵיהֶן כְּמוֹ שֶׁיִּתְבָּאַר; הַקְּלִפִּין שֶׁבַּשְּׁוָקִין, הוֹלְכִין בָּהֶן אַחַר הָרֹב.</P>

<P><B>ב,ד</B>  [ו] דָּם טָמֵא שֶׁנִּתְעָרַב בַּמַּיִם--אִם בָּטְלוּ מַרְאָיו, הַכֹּל טָהוֹר; נִתְעָרַב בְּדָם טָהוֹר אוֹ בְּיַיִן, רוֹאִין אוֹתוֹ כְּאִלּוּ הוּא מַיִם.  וְכֵן רֹק טָמֵא שֶׁנִּתְעָרַב בַּמַּיִם--אִם הָיָה קָשׁוּר כִּבְרִיָּתוֹ, הֲרֵי זֶה טָמֵא; וְאִם נִמְחָה בַּמַּיִם--אִם בָּטְלוּ מַרְאָיו, הַכֹּל טָהוֹר.  נִתְעָרַב בְּרֹק אַחֵר, רוֹאִין אוֹתוֹ כְּאִלּוּ הוּא מַיִם.</P>

<P><B>ב,ה</B>  וְכֵן מֵי רַגְלֵי טָמֵא מֵאֵלּוּ שֶׁנִּתְעָרְבוּ בַּמַּיִם--אִם בָּטְלוּ מַרְאֵיהֶן, הַכֹּל טָהוֹר; וְאִם לָאו, טָמֵא.  נִתְעָרְבוּ בְּיַיִן, אוֹ בְּמֵי רַגְלַיִם טְהוֹרִין--רוֹאִין אוֹתָן כְּאִלּוּ הֶן מַיִם.  נִתְעָרְבוּ בְּמֵי רַגְלַיִם שֶׁלַּגּוֹיִים, הוֹלְכִין אַחַר הָרֹב.</P>

<P><B>ב,ו</B>  כֵּיצַד:  עוּקָה אוֹ כְּלִי גָּדוֹל שֶׁהָיוּ יִשְׂרָאֵל וְגוֹיִים מַטִּילִין שָׁם מֵי רַגְלֵיהֶן--אִם רֹב גּוֹיִים, הַכֹּל טָמֵא; וְאִם רֹב יִשְׂרָאֵל, הַכֹּל טָהוֹר; מֶחְצָה לְמֶחְצָה, הַכֹּל טָמֵא.  וְכֵן אִם נִתְעָרַב מֵי רַגְלֵי גּוֹי זֶה, בְּמֵי רַגְלֵי יִשְׂרָאֵל זֶה--הוֹלְכִין אַחַר הָרֹב.</P>

<P><B>ב,ז</B>  שׁוֹאֲלִין מֵי רַגְלַיִם מִכָּל מָקוֹם, וְאֵין חוֹשְׁשִׁין שֶׁמֶּא שֶׁלְּנִדּוֹת הֶן--שֶׁלֹּא נֶחְשְׁדוּ בְּנוֹת יִשְׂרָאֵל, לְכַנַּס מֵי רַגְלֵיהֶן כִּשְׁהֶן נִדּוֹת.</P>

<P><B>ב,ח</B>  חֶרֶס שֶׁהָיָה הַזָּב אוֹ הַזָּבָה מַטִּילִין בּוֹ מֵי רַגְלֵיהֶן, וְכִבְּסוּ פַּעַם רִאשׁוֹנָה וּשְׁנִיָּה--הֲרֵי הַמַּשְׁקִין שֶׁכִּבְּסוּ בָּהֶן טְמֵאִין.  וּפַעַם שְׁלִישִׁית--טְהוֹרִין, בֵּין שֶׁכִּבְּסוּ בַּמַּיִם בֵּין שֶׁכִּבְּסוּ בְּמֵי רַגְלַיִם:  שֶׁהֲרֵי לֹא נִשְׁאַר בּוֹ לַחְלוּחִית מֵימֵי רַגְלַיִם הָרִאשׁוֹנִים.</P>

<P><B>ב,ט</B>  זָבָה שֶׁנֶּעֶקְרוּ מֵימֵי רַגְלֶיהָ בְּסוֹף שִׁבְעַת יְמֵי הַסְּפִירָה, וְיָרְדָה וְטָבְלָה, וְהִטִּילָה מַיִם אַחַר הַטְּבִילָה--הֲרֵי הֶן סְפֵק אִם אַחַר עֲקִירָה הוֹלְכִין, וְזָבָה הָיְתָה, אוֹ אַחַר יְצִיאָה, שְׁהִיא טְהוֹרָה.  וְכֵן גּוֹיָה שֶׁנֶּעֶקְרוּ מֵימֵי רַגְלֶיהָ, וְנִתְגַּיְּרָה וְטָבְלָה, וְהִטִּילָה מַיִם אַחַר שֶׁטָּבְלָה--הֲרֵי זֶה סְפֵק אִם אַחַר עֲקִירָה הוֹלְכִין, וַהֲרֵי הֶן כְּמֵי רַגְלֵי הַנָּכְרִי, אוֹ אַחַר יְצִיאָה, וַהֲרֵי הֶן כְּמֵי רַגְלֵי יִשְׂרָאֵל הַטְּהוֹרִים.</P>

<P><B>ב,י</B>  הָעֲבָדִים מִטַּמְּאִין בְּזִיבָה וּבְנִדָּה וּבְלִידָה, כְּיִשְׂרָאֵל.  אֲבָל הַגּוֹיִים אֵין מִטַּמְּאִין, לֹא בְּזִיבָה וְלֹא בְּנִדּוּת וְלֹא בְּלִידָה--דִּין תּוֹרָה:  שֶׁנֶּאֱמָר "דַּבְּרוּ אֶל-בְּנֵי יִשְׂרָאֵל, וַאֲמַרְתֶּם אֲלֵהֶם:  אִישׁ אִישׁ, כִּי יִהְיֶה זָב" (ויקרא טו,ב)--בְּנֵי יִשְׂרָאֵל מִטַּמְּאִין בְּזִיבָה, לֹא הַגּוֹיִים.</P>

<P><B>ב,יא</B>  וַחֲכָמִים גָּזְרוּ עַל כָּל הַגּוֹיִים שֶׁיִּהְיוּ טְמֵאִים כְּזָבִים לְכָל דִּבְרֵיהֶן, זְכָרִים וּנְקֵבוֹת:  וְהוּא--שֶׁיִּהְיֶה הַזָּכָר בֶּן תֵּשַׁע שָׁנִים וְיוֹם אֶחָד וָמַעְלָה, וְהַנְּקֵבָה בַּת שָׁלוֹשׁ שָׁנִים וְיוֹם אֶחָד וָמַעְלָה; אֲבָל הַקְּטַנִּים לְמַטָּה מִזְּמָן זֶה, לֹא גָזְרוּ עֲלֵיהֶן טֻמְאָה--שֶׁעִיקַר הַגְּזֵרָה, כְּדֵי שֶׁלֹּא יִהְיֶה תִּינוֹק יִשְׂרָאֵל רָגִיל אֵצֶל הַגּוֹי בְּמִשְׁכַּב זָכוּר, וּפָחוּת מִזְּמָן זֶה, אֵין בִּיאָתָן בִּיאָה.</P>

<P><B>ב,יב</B>  בְּעֵת שֶׁגָּזְרוּ עֲלֵיהֶן, לֹא גָזְרוּ עַל שִׁכְבַת זֶרַע שֶׁלָּהֶן; אֵלָא שִׁכְבַת זַרְעוֹ שֶׁלַּגּוֹי, טְהוֹרָה כְּדִין תּוֹרָה.  וּמִפְּנֵי מַה לֹא גָזְרוּ עָלֶיהָ טֻמְאָה:  כְּדֵי לְהוֹדִיעַ שֶׁטֻּמְאָתָן מִדִּבְרֵי סוֹפְרִים--שֶׁהֲרֵי הַכֹּל יוֹדְעִין שֶׁאִלּוּ הָיוּ זָבִים דִּין תּוֹרָה, הָיְתָה שִׁכְבַת זַרְעָם אָב טֻמְאָה כְּשִׁכְבַת זֶרַע הַזָּב; וּמֵאַחַר שֶׁיּוֹדְעִין שֶׁטֻּמְאָתָן מִדִּבְרֵי סוֹפְרִים, לֹא יָבוֹאוּ לִשְׂרֹף עָלֶיהָ תְּרוּמָה וּקְדָשִׁים.</P>

<P><B>ב,יג</B>  נִמְצֵאתָ לָמֵד שֶׁזּוֹבוֹ שֶׁלַּגּוֹי, וְדַם נִדָּה אוֹ דַּם זִיבָה וְלִידָה שֶׁלַּגּוֹיָה, וְהַגּוֹי וְהַגּוֹיָה עַצְמָן, אַף עַל פִּי שְׁהֶם נְקִיִּים מִדַּם וְזוֹב וְרֹק הַגּוֹיִים, וּמֵימֵי רַגְלֵיהֶן, וּמִשְׁכָּבָן וּמֶרְכָּבָן, וּבוֹעֵל גּוֹיָה--כָּל אֶחָד מֵאֵלּוּ אָב טֻמְאָה מִדִּבְרֵי סוֹפְרִים; לְפִיכָּךְ אֵין חַיָּבִין עֲלֵיהֶן עַל בִּיאַת מִקְדָּשׁ וּקְדָשָׁיו, וְאֵין שׂוֹרְפִין עֲלֵיהֶן אֶת הַתְּרוּמָה.</P>

<P><B>ב,יד</B>  וְכֻלָּן מְטַמְּאִין אָדָם וְכֵלִים בַּמַּגָּע, וּמְטַמְּאִין אָדָם בַּמַּשָּׂא--כְּמוֹ הַזָּב לְכָל דָּבָר, אֵלָא שֶׁהַטֻּמְאָה מִדִּבְרֵיהֶן כְּמוֹ שֶׁבֵּאַרְנוּ.  וְדַם הַנָּכְרִית, כְּרֻקָּהּ וּכְמֵימֵי רַגְלֶיהָ--מְטַמֵּא לַח, וְאֵינוּ מְטַמֵּא יָבֵשׁ.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ג</H2>

<P><B>ג,א</B>  בּוֹעֵל נִדָּה--כַּנִּדָּה, שְׁהוּא אָב מֵאֲבוֹת הַטֻּמְאוֹת שֶׁלַּתּוֹרָה:  מְטַמֵּא כֵּלִים בַּמַּגָּע, וּמְטַמֵּא אָדָם בַּמַּגָּע וּבַמַּשָּׂא, וּמְטַמֵּא בַּהֲסֵט, וּמְטַמֵּא מִשְׁכָּב וּמֶרְכָּב כַּנִּדָּה.</P>

<P><B>ג,ב</B>  אֵין מִשְׁכַּב בּוֹעֵל נִדָּה וּמֶרְכָּבוֹ, כְּמִשְׁכַּב נִדָּה וּמֶרְכָּבָהּ:  שֶׁהַמִּשְׁכָּב אוֹ הַמֶּרְכָּב שֶׁדָּרְסָה עָלָיו נִדָּה, אָב מֵאֲבוֹת הַטֻּמְאוֹת; וּמִשְׁכַּב בּוֹעֵל נִדָּה וּמֶרְכָּבוֹ, וֶלֶד טֻמְאָה כְּכֵלִים שְׁהוּא נוֹגֵעַ בָּהֶן--שְׁאֵינָן מְטַמְּאִין אָדָם וְלֹא כֵּלִים, אֵלָא אֹכָלִים וּמַשְׁקִין בִּלְבָד.</P>

<P><B>ג,ג</B>  וְלָמָּה נִגְרְעָה טֻמְאַת מִשְׁכָּבוֹ מִטֻּמְאַת מִשְׁכָּבָהּ:  מִפְּנֵי שֶׁנֶּאֱמָר בְּבוֹעֵל נִדָּה "וּתְהִי נִדָּתָהּ עָלָיו--וְטָמֵא, שִׁבְעַת יָמִים" (ויקרא טו,כד), וְנֶאֱמָר בּוֹ "כָּל-הַמִּשְׁכָּב אֲשֶׁר-יִשְׁכַּב עָלָיו, יִטְמָא" (שם).  מֵאַחַר שֶׁנֶּאֱמָר "וּתְהִי נִדָּתָהּ עָלָיו", אֵינִי יוֹדֵעַ שְׁהוּא מְטַמֵּא מִשְׁכָּב; וְלָמָּה נֶאֱמָר:  מִפִּי הַשְּׁמוּעָה לָמְדוּ, שֶׁהַכָּתוּב נִתְּקוֹ מִטֻּמְאָה חֲמוּרָה מִלְּטַמֵּא אָדָם וְכֵלִים; וּתְלָאוֹ בְּטֻמְאָה קַלָּה, שֶׁיִּהְיֶה מִשְׁכָּבוֹ וֶלֶד, וְלֹא יְטַמֵּא אָדָם וְכֵלִים אֵלָא אֹכָלִין וּמַשְׁקִין בִּלְבָד, כִּשְׁאָר וַלְדוֹת הַטֻּמְאוֹת.</P>

<P><B>ג,ד</B>  [ג] אֶחָד הַבָּא עַל הַנִּדָּה, אוֹ עַל הַזָּבָה, אוֹ עַל שׁוֹמֶרֶת יוֹם כְּנֶגֶד יוֹם, אוֹ עַל הַיּוֹלֶדֶת--בֵּין כְּדַרְכָּן בֵּין שֶׁלֹּא כְּדַרְכָּן, אֶחָד הַמַּעֲרֶה וְאֶחָד הַגּוֹמֵר, בֵּין גָּדוֹל שֶׁבָּא עַל הַקְּטַנָּה, בֵּין קָטָן שֶׁבָּא עַל הַגְּדוֹלָה.</P>

<P><B>ג,ה</B>  בַּמֶּה דְּבָרִים אֲמוּרִים, בְּשֶׁהָיָה הַבּוֹעֵל בֶּן תֵּשַׁע שָׁנִים וְיוֹם אֶחָד, וְהַנִּבְעֶלֶת בַּת שָׁלוֹשׁ שָׁנִים וְיוֹם אֶחָד; אֲבָל פָּחוּת מִכָּאן, אֵינוּ מִטַּמֵּא מִשּׁוֹם בּוֹעֵל נִדָּה, אֵלָא מִשּׁוֹם נוֹגֵעַ בְּנִדָּה בִּלְבָד, שְׁהוּא וֶלֶד וְאֵינוּ אָב.  וְכֵן בּוֹעֵל הַזָּב, הֲרֵי הוּא כְּנוֹגֵעַ בּוֹ; וְאֶחָד הַנּוֹגֵעַ בַּזָּב, אוֹ הַנִּבְעָל מִן הַזָּב.</P>

<P><B>ג,ו</B>  [ד] הַנִּדָּה, וְהַזָּבָה, וְשׁוֹמֶרֶת יוֹם כְּנֶגֶד יוֹם, וְהַיּוֹלֶדֶת אַף עַל פִּי שֶׁלֹּא רָאָת דָּם--כֻּלָּן מִטַּמְּאוֹת לְמַפְרֵעַ מֵעֵת לְעֵת, אוֹ מִפְּקִידָה לִפְקִידָה; וְזֶה הוּא הַנִּקְרָא מֵעֵת לְעֵת שֶׁבַּנִּדָּה.</P>

<P><B>ג,ז</B>  כֵּיצַד:  אִשָּׁה שֶׁהָיְתָה טְהוֹרָה, וְאֵין לָהּ וֶסֶת, וּבָדְקָה עַצְמָהּ בַּשַּׁחְרִית וּמָצְאָה טָהוֹר, וּבַחֲצִי הַיּוֹם בָדְקָה עַצְמָהּ וּמָצְאָה דָּם--הֲרֵי כָּל הַטְּהָרוֹת שֶׁעָשָׂת מִשָּׁעַת פְּקִידָה רִאשׁוֹנָה עַד פְּקִידָה שְׁנִיָּה, טְמֵאוֹת לְמַפְרֵעַ.</P>

<P><B>ג,ח</B>  וְכֵן אִם בָּדְקָה הַיּוֹם וּמָצְאָה טָהוֹר, וּלְאַחַר שְׁנַיִם אוֹ שְׁלוֹשָׁה יָמִים בָּדְקָה וּמָצְאָה דָּם--כָּל הַטְּהָרוֹת שֶׁעָשָׂת מֵעֵת שֶׁמָּצְאָה דָּם עַד עֶשְׂרִים וְאַרְבַּע שָׁעוֹת, לְמַפְרֵעַ טְמֵאוֹת.  וְעֵד שֶׁלְּאַחַר הַתַּשְׁמִישׁ, הֲרֵי הוּא כִּפְקִידָה; וְשֶׁלִּפְנֵי הַתַּשְׁמִישׁ--אֵינוּ כִּפְקִידָה, מִפְּנֵי שְׁאֵינָהּ בּוֹדֶקֶת בּוֹ יָפֶה.</P>

<P><B>ג,ט</B>  [ה] אִשָּׁה שֶׁיֵּשׁ לָהּ וֶסֶת, וְרָאָת דָּם בְּשָׁעַת וֶסְתָּהּ--דַּיָּהּ שָׁעָתָהּ, וְאֵינָהּ טְמֵאָה לְמַפְרֵעַ.  הִגִּיעַ שָׁעַת וֶסְתָּהּ וְלֹא בָדְקָה עַצְמָהּ, וּלְאַחַר יָמִים בָּדְקָה וּמָצְאָה דָּם--הֲרֵי זוֹ טְמֵאָה לְמַפְרֵעַ, וַהֲרֵי הִיא בְּחֶזְקַת נִדָּה מִשָּׁעַת וֶסְתָּהּ; וְזוֹ הִיא טֻמְאַת וְסָתוֹת הָאֲמוּרָה בְּכָל מָקוֹם.  וְאִם מָצְאָה עַצְמָהּ טְהוֹרָה, כְּשֶׁבָּדְקָה אַחַר הַוֶּסֶת--הֲרֵי זוֹ טְהוֹרָה.</P>

<P><B>ג,י</B>  [ו] כָּל אִשָּׁה שֶׁיֵּשׁ לָהּ וֶסֶת--תַּרְגִּישׁ בְּעַצְמָהּ מְפַהֶקֶת, אוֹ מִתְעַטֶּשֶׁת, אוֹ חוֹשֶׁשֶׁת פִּי כְּרֵסָהּ וְשִׁפּוֹלֵי מֵעֶיהָ, אוֹ אוֹחֲזַתָּהּ צַמְרוּרִית, אוֹ רֹאשָׁהּ כָּבֵד עָלֶיהָ, אוֹ אֵבָרֶיהָ כְּבֵדִין, וְכַיּוֹצֶא בְּאֵלּוּ.</P>

<P><B>ג,יא</B>  יֵשׁ אִשָּׁה שֶׁדַּרְכָּהּ לִרְאוֹת בְּעֵת שֶׁיַּתְחִיל בָּהּ מִקְרֶה מֵאֵלּוּ, מִיָּד בִּתְחִלָּתוֹ; וְיֵשׁ אִשָּׁה שֶׁתַּמְתִּין בְּמִקְרֶה זֶה שָׁעָה אוֹ שְׁתַּיִם, וְאַחַר כָּךְ תִּרְאֶה הַדָּם בְּסוּף הַוֶּסֶת.  הָיְתָה לְמוּדָה לִהְיוֹת רוֹאָה בִּתְחִלַּת הַוֶּסֶת, כָּל הַטְּהָרוֹת שֶׁעָשָׂת בְּתוֹךְ הַוֶּסֶת טְמֵאוֹת; הָיְתָה לְמוּדָה לִהְיוֹת רוֹאָה בְּסוֹף הַוֶּסֶת, כָּל הַטְּהָרוֹת שֶׁעָשָׂת בְּתוֹךְ הַוֶּסֶת טְהוֹרוֹת, וְאֵינָהּ חוֹשֶׁשֶׁת אֵלָא מִשָּׁעָה שֶׁדַּרְכָּהּ לִרְאוֹת, עַד עֵת שֶׁמָּצְאָה דָּם.</P>

<P><B>ג,יב</B>  [ז] הָרוֹאָה כֶּתֶם--טְמֵאָה לְמַפְרֵעַ, עַד עֵת הַפְּקִידָה.  וְכֵן הַבֶּגֶד שֶׁנִּמְצָא עָלָיו הַכֶּתֶם, טָמֵא לְמַפְרֵעַ; וְעַד כַּמָּה, עַד שֶׁתֹּאמַר בָּדַקְתִּי אֶת הַחֲלוּק הַזֶּה, וְלֹא הָיָה עָלָיו כֶּתֶם.</P>

<P><B>ג,יג</B>  אַפִלּוּ כִּבְּסָה אוֹתוֹ, וְלֹא בָדְקָה--טָמֵא מִקֹּדֶם הַכִּבּוּס לְמַפְרֵעַ, עַד שָׁעַת בְּדִיקָה.  וְאַפִלּוּ נִמְצָא הַכֶּתֶם לַח--הֲרֵי זֶה מְטַמֵּא לְמַפְרֵעַ, עַד שָׁעַת הַבְּדִיקָה:  שֶׁאֲנִי אוֹמֵר מִיָּמִים הָיָה שָׁם, וְעַתָּה נָפְלוּ עָלָיו מַיִם וְנַעֲשָׂה לַח.  [ח] וְכָל הַנָּשִׁים שֶׁדַּיָּן שָׁעָתָן--כִּתְמָן כִּרְאִיָּתָן, וְאֵינוּ מְטַמֵּא אוֹתָן לְמַפְרֵעַ.</P>

<P><B>ג,יד</B>  כָּל אֵלּוּ הַנָּשִׁים הַטְּמֵאוֹת לְמַפְרֵעַ--בֵּין רוֹאָה דָּם בֵּין מָצְאָה כֶּתֶם, מְטַמְּאוֹת מִשְׁכָּב וּמֶרְכָּב לְמַפְרֵעַ לְטַמֵּא אָדָם וּבְגָדִים; וְכֵן רֻקָּן וּמֵימֵי רַגְלֵיהֶן, טְמֵאִין לְמַפְרֵעַ.  וְאַפִלּוּ כְּלִי חֶרֶס הַמֻּקָּף צָמִיד פָּתִיל, מְטַמְּאוֹת אוֹתוֹ לְמַפְרֵעַ; אֲבָל אֵינָן מְטַמְּאוֹת אֶת הַבּוֹעֵל לְמַפְרֵעַ מִשּׁוֹם בּוֹעֵל נִדָּה, אֵלָא מִשּׁוֹם נוֹגֵעַ בִּלְבָד.  וְכָל הָרוֹאָה כֶּתֶם--הַבּוֹעֵל אוֹתָהּ מֵאַחַר שֶׁנִּמְצָא הַכֶּתֶם, טָמֵא מִשּׁוֹם בּוֹעֵל נִדָּה.</P>

<P><B>ג,טו</B>  [ט] מְעֻבֶּרֶת שֶׁהוֹצִיא הָעֹבֶר אֶת יָדוֹ, וְהִחְזִירָהּ--אִמּוֹ טְמֵאָה לִידָה.  וְטֻמְאַת יוֹלֶדֶת יָד, וְטֻמְאַת מֵעֵת לְעֵת אוֹ מִפְּקִידָה לִפְקִידָה לְמַפְרֵעַ כְּמוֹ שֶׁבֵּאַרְנוּ, וְטֻמְאַת וְסָתוֹת, וְטֻמְאַת כְּתָמִים--הַכֹּל מִדִּבְרֵי סוֹפְרִים, וְטֻמְאָתָן בְּסָפֵק.</P>

<P><B>ג,טז</B>  לְפִיכָּךְ אֵין שׂוֹרְפִין עֲלֵיהֶן תְּרוּמָה וּקְדָשִׁים, אֵלָא תּוֹלִין; וְכֵן חֻלִּין שֶׁנַּעֲשׂוּ עַל טַהְרַת הַקֹּדֶשׁ שֶׁנִּטְמְאוּ בְּאֵלּוּ, תּוֹלִין.  אֲבָל הַנַּעֲשִׂים עַל טַהְרַת הַתְּרוּמָה, וְחֻלִּין הַטְּבוּלִין לְחַלָּה--אֵינָן מִטַּמְּאִין בְּכָל אֵלּוּ הַטֻּמְאוֹת שְׁהֶן מִדִּבְרֵיהֶם.</P>

<P><B>ג,יז</B>  נִמְצֵאתָ לָמֵד שֶׁכָּל אַחַת מֵאֵלּוּ הַנָּשִׁים, וּמִשְׁכָּבָן וּמֶרְכָּבָן, וְרֻקָּן וּמֵימֵי רַגְלֵיהֶן, וּבוֹעֵל רוֹאָה כֶּתֶם מֵאַחַר שֶׁנִּמְצָא הַכֶּתֶם, וּבוֹעֵל יוֹלֶדֶת אֵבֶר מֵאַחַר שֶׁיָּצָא הָאֵבֶר וְחָזַר--כֻּלָּן אֲבוֹת טֻמְאוֹת מִדִּבְרֵי סוֹפְרִים.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ד</H2>

<P><B>ד,א</B>  אַרְבַּע נָשִׁים, דַּיָּן שָׁעָתָן וְאֵינָן מִטַּמְּאוֹת לְמַפְרֵעַ; וְאֵלּוּ הֶן--מְעֻבֶּרֶת, וּמְנִיקָה, וּבְתוּלָה, וּזְקֵנָה.  אֵיזוֹ הִיא מְעֻבֶּרֶת:  מִשֶּׁיֻּכַּר עֻבְרָהּ.  הָיְתָה בְּחֶזְקַת מְעֻבֶּרֶת וְרָאָת דָּם, וְאַחַר כָּךְ הִפִּילָה רוּחַ אוֹ דָּבָר שְׁאֵינוּ וֶלֶד--הֲרֵי זוֹ בְּחֶזְקָתָהּ, וְדַיָּהּ שָׁעָתָהּ; רָאָת דָּם, וְאַחַר כָּךְ הֻכַּר עֻבְרָהּ--הֲרֵי זוֹ מִטַּמְּאָה לְמַפְרֵעַ, כְּכָל הַנָּשִׁים.</P>

<P><B>ד,ב</B>  אֵיזוֹ הִיא מְנִיקָה:  כָּל עֶשְׂרִים וְאַרְבָּעָה חֹדֶשׁ מִיּוֹם הַלִּידָה; אַפִלּוּ מֵת בְּנָהּ בְּתוֹךְ זְמָן זֶה, אוֹ שֶׁגְּמָלַתְהוּ, אוֹ נְתָנַתְהוּ לִמְנִיקָה--דַּיָּהּ שָׁעָתָהּ.  אֲבָל אַחַר עֶשְׂרִים וְאַרְבָּעָה חֹדֶשׁ, אַף עַל פִּי שְׁהִיא מְנִיקָה וְהוֹלֶכֶת--הֲרֵי זוֹ מִטַּמְּאָה לְמַפְרֵעַ, כְּכָל הַנָּשִׁים.</P>

<P><B>ד,ג</B>  אֵיזוֹ הִיא בְּתוּלָה:  זוֹ שֶׁלֹּא רָאָת דָּם מִיָּמֶיהָ; בְּתוּלַת דָּמִים אָמְרוּ, לֹא בְּתוּלַת בְּתוּלִים.  כֵּיצַד:  אַפִלּוּ נִשֵּׂאת וְרָאָת דָּם מֵחֲמַת נִשּׂוּאִין, אוֹ יָלְדָה וְרָאָת דָּם מֵחֲמַת לִידָה--עֲדַיִן הִיא בְּתוּלָה לְעִנְיַן טֻמְאָה, וְדַיָּהּ שָׁעָתָהּ.</P>

<P><B>ד,ד</B>  אֵיזוֹ הִיא זְקֵנָה:  כָּל שֶׁעָבְרוּ עָלֶיהָ שְׁלוֹשָׁה חֳדָשִׁים סָמוּךְ לְזִקְנוּתָהּ, וְלֹא רָאָת דָּם.  וְאֵיזֶה הוּא סָמוּךְ לְזִקְנוּתָהּ--כָּל שֶׁחַבְרוֹתֶיהָ קוֹרְאוֹת לָהּ זְקֵנָה בְּפָנֶיהָ, וְאֵינָהּ מַקְפֶּדֶת.  עָבְרוּ עָלֶיהָ שָׁלוֹשׁ עוֹנוֹת וְרָאֲתָה, וְחָזְרָה וְעָבְרוּ עָלֶיהָ שָׁלוֹשׁ עוֹנוֹת אֲחֵרוֹת אוֹ פָּחוּת אוֹ יָתֵר וְרָאָת--הֲרֵי הִיא כְּכָל הַנָּשִׁים, וּמִטַּמְּאָה לְמַפְרֵעַ.</P>

<P><B>ד,ה</B>  [ב] בְּתוּלָה שֶׁרָאָת דָּם, אַפִלּוּ שׁוֹפַעַת כָּל שִׁבְעָה אוֹ דּוֹלֶפֶת--הֲרֵי זוֹ פַּעַם אַחַת; רָאָת דָּם וּפָסַק, וְחָזְרָה וְרָאֲתָה--הֲרֵי זוֹ שְׁתֵּי פְּעָמִים.</P>

<P><B>ד,ו</B>  [ג] תִּינֹקֶת שֶׁלֹּא הִגִּיעַ זְמַנָּהּ לִרְאוֹת, וְרָאָת דָּם--פַּעַם רִאשׁוֹנָה וּשְׁנִיָּה, דַּיָּהּ שָׁעָתָהּ; רָאָת פַּעַם שְׁלִישִׁית, מִטַּמְּאָה לְמַפְרֵעַ.  עָבְרוּ עָלֶיהָ שְׁלוֹשָׁה חֳדָשִׁים, וְאַחַר כָּךְ רָאֲתָה--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְאַחַר כָּךְ רָאֲתָה--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְרָאֲתָה--מִטַּמְּאָה לְמַפְרֵעַ.</P>

<P><B>ד,ז</B>  [ד] תִּינֹקֶת שֶׁהִגִּיעַ זְמַנָּהּ לִרְאוֹת, וְרָאָת--פַּעַם רִאשׁוֹנָה, דַּיָּהּ שָׁעָתָהּ; שְׁנִיָּה, מִטַּמְּאָה לְמַפְרֵעַ.  עָבְרוּ עָלֶיהָ שְׁלוֹשָׁה חֳדָשִׁים, וְאַחַר כָּךְ רָאֲתָה--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְאַחַר כָּךְ רָאֲתָה--מִטַּמְּאָה לְמַפְרֵעַ.</P>

<P><B>ד,ח</B>  [ה] מְעֻבֶּרֶת וּמְנִיקָה וּזְקֵנָה וּבְתוּלָה, שֶׁהִגִּיעַ זְמַנָּם לִרְאוֹת שֶׁרָאוּ רְאִיָּה רִאשׁוֹנָה--דַּיָּן שָׁעָתָן; רָאוּ פַּעַם שְׁנִיָּה--מִטַּמְּאוֹת לְמַפְרֵעַ כְּכָל הַנָּשִׁים, כְּמוֹ שֶׁבֵּאַרְנוּ.  וְאִם רָאוּ הָרִאשׁוֹנָה בְּאֹנֶס--אַף בַּשְּׁנִיָּה, דַּיָּן שָׁעָתָן.</P>

<P><B>ד,ט</B>  [ו] מְעֻבֶּרֶת אוֹ מְנִיקָה שֶׁרָאָת דָּם, וְעָבְרוּ עָלֶיהָ שְׁלוֹשָׁה חֳדָשִׁים, וְאַחַר כָּךְ רָאָת--דַּיָּהּ שָׁעָתָהּ; עָבְרוּ עָלֶיהָ שְׁלוֹשָׁה חֳדָשִׁים אֲחֵרִים, וְרָאָת פַּעַם שְׁנִיָּה, שְׁהִיא שְׁלִישִׁית לִרְאִיָּה רִאשׁוֹנָה--מִטַּמְּאוֹת לְמַפְרֵעַ.</P>

<P><B>ד,י</B>  הָרוֹאָה דָּם אַחַר דַּם טֹהַר בְּתוֹךְ עֶשְׂרִים וְאַרְבַּע שָׁעוֹת, דַּיָּהּ שָׁעָתָהּ.  וְכָל שֶׁדַּיָּהּ שָׁעָתָהּ--אַף עַל פִּי שְׁאֵינָהּ מִטַּמְּאָה לְמַפְרֵעַ, צְרִיכָה לִהְיוֹת בּוֹדֶקֶת עַצְמָהּ תָּמִיד; וְכָל אִשָּׁה הַמַּרְבָּה לִבְדֹּק, מְשֻׁבַּחַת--חוּץ מִן הַנִּדָּה וְיוֹשֶׁבֶת עַל דַּם טֹהַר, שְׁאֵין הַבְּדִיקָה מוֹעֶלֶת לָהֶן כְּלוּם.</P>

<P><B>ד,יא</B>  [ז] חֲכָמִים תִּקְּנוּ לָהֶן לִבְנוֹת יִשְׂרָאֵל לִהְיוֹת בּוֹדְקוֹת עַצְמָן בְּכָל יוֹם בַּשַּׁחְרִית, מִפְּנֵי טְהָרוֹת שֶׁלָּעַרְבִּית, וּבָעַרְבִּית, מִפְּנֵי טְהָרוֹת שֶׁלַּשַּׁחְרִית; וְכָל אוֹכֶלֶת תְּרוּמָה, בּוֹדֶקֶת בְּשָׁעָה שֶׁאוֹכֶלֶת בַּתְּרוּמָה.  וְכָל אִשָּׁה בּוֹדֶקֶת בְּשָׁעָה שֶׁעוֹבֶרֶת לְשַׁמַּשׁ מִטָּתָהּ, מִפְּנֵי הַטְּהָרוֹת; אֲבָל אִם לֹא הָיְתָה עוֹסֶקֶת בַּטְּהָרוֹת, אֵינָהּ צְרִיכָה בְּדִיקָה לְבַעְלָהּ--שֶׁכָּל הַנָּשִׁים שֶׁיֵּשׁ לָהֶן וֶסֶת, בְּחֶזְקַת טַהְרָה לְבַעְלֵיהֶן כְּמוֹ שֶׁבֵּאַרְנוּ בְּעִנְיַן נִדָּה.</P>

<P><B>ד,יב</B>  [ח] חֶזְקַת בְּנוֹת יִשְׂרָאֵל, עַד שֶׁלֹּא הִגִּיעוּ לְפִרְקָן--בְּחֶזְקַת טַהְרָה, וְאֵין הַנָּשִׁים בּוֹדְקוֹת אוֹתָן.  אֲבָל מִשֶּׁהִגִּיעוּ לְפִרְקָן--צְרִיכוֹת בְּדִיקָה, וְנָשִׁים בּוֹדְקוֹת אוֹתָן.  [ט] הַחֵרֶשֶׁת, וְהַשּׁוֹטָה, וּמִי שֶׁנִּטְרְפָה דַּעְתָּהּ בְּחֹלִי--אִם יֵשׁ לָהֶן פִּקְּחוֹת מְתַקְּנוֹת אוֹתָן, הֲרֵי אֵלּוּ אוֹכְלוֹת בַּתְּרוּמָה.</P>

<P><B>ד,יג</B>  [י] כָּל הַכְּתָמִים הַבָּאִים מִבֵּין יִשְׂרָאֵל, בְּחֶזְקַת טֻמְאָה; וְהַבָּאִים מִבֵּין הַגּוֹיִים, טְהוֹרִין.  וְהַנִּמְצָאִים בְּעָרֵי יִשְׂרָאֵל, טְהוֹרִין--שֶׁלֹּא נֶחְשְׁדוּ לְהַשְׁלִיךְ כִּתְמֵיהֶן, אֵלָא מַצְנִיעִין אוֹתָן; לְפִיכָּךְ כָּל הַכְּתָמִים הַנִּמְצָאִים בְּכָל מָקוֹם, טְהוֹרִין--חוּץ מִן הַנִּמְצָאִים בַּחוֹרִים וּסְבִיבוֹת בֵּית הַטֻּמְאוֹת.  וְכֻלָּן, טֻמְאָתָן בְּסָפֵק כְּמוֹ שֶׁבֵּאַרְנוּ.</P>

<P><B>ד,יד</B>  [יא] כָּל הַכְּתָמִים הַטְּמֵאִין, מַעְבִירִין עֲלֵיהֶן שִׁבְעָה סַמְמָנִין; וְאַחַר כָּךְ, בֵּין עָבַר הַכֶּתֶם בֵּין לֹא עָבַר, מַטְבִּילוֹ וְטָהוֹר:  שְׁאִם לֹא עָבַר כְּלָל, הֲרֵי הוּא צְבָע; וְאִם עָבַר אוֹ כָּהָה, הֲרֵי זֶה כֶּתֶם, וּמֵאַחַר שֶׁעָבְרוּ עָלָיו הַסַּמְמָנִין, כְּבָר בָּטַל אַף עַל פִּי שֶׁרִשּׁוּמוֹ נִכָּר.  וְאַפִלּוּ כֶּתֶם שֶׁלְּדַם נִדּוּת וַדַּאי--כֵּיוָן שֶׁהִעְבִיר עָלָיו שִׁבְעַת הַסַּמְמָנִין, בִּטְּלוֹ; וּמַטְבִּילוֹ, וְעוֹשֶׂה עַל גַּבָּיו טְהָרוֹת.</P>

<P><B>ד,טו</B>  [יב] בֶּגֶד שֶׁאָבַד בּוֹ הַכֶּתֶם--מַעְבִיר עַל כָּל הַבֶּגֶד שִׁבְעָה סַמְמָנִין, וּמְבַטְּלוֹ.  אָבְדָה בּוֹ שִׁכְבַת זֶרַע--אִם הָיָה חָדָשׁ, בּוֹדְקוֹ בְּמַחַט; וְאִם הָיָה שָׁחוּק, בּוֹדְקוֹ בַּחַמָּה.</P>

<P><B>ד,טז</B>  [יג] בֶּגֶד שֶׁהָיָה עָלָיו כֶּתֶם, וְהִטְבִּילוֹ וְעָשָׂה עַל גַּבָּיו טְהָרוֹת, וְאַחַר כָּךְ הִעְבִיר עַל הַכֶּתֶם שִׁבְעַת הַסַּמְמָנִין, וְלֹא עָבַר--הֲרֵי זֶה צְבָע, וְהַטְּהָרוֹת שֶׁעָשָׂה טְהוֹרוֹת; וְאֵינוּ צָרִיךְ לְהַטְבִּילוֹ, פַּעַם אַחֶרֶת.  וְאִם עָבַר הַכֶּתֶם, אוֹ כָּהָה עֵינוֹ--הֲרֵי זֶה כֶּתֶם, וְהַטְּהָרוֹת טְמֵאוֹת, שֶׁהֲרֵי הִקְפִּיד עַל הַכֶּתֶם, לַהֲסִירוֹ; וְצָרִיךְ לְהַטְבִּילוֹ פַּעַם אַחֶרֶת, לְטַהֲרוֹ.</P>

<P><B>ד,יז</B>  [יד] כֶּתֶם שֶׁהִעְבִיר עָלָיו שִׁשָּׁה סַמְמָנִין, וְלֹא עָבַר, וְאַחַר כָּךְ הִעְבִיר עָלָיו צַפּוֹן, וְעָבַר--הֲרֵי הַטְּהָרוֹת שֶׁנַּעֲשׂוּ עַל גַּבָּיו טְמֵאוֹת, אַף עַל פִּי שֶׁהַצַּפּוֹן מַעְבִיר הַצְּבָע:  הוֹאִיל וְלֹא הִעְבִיר שִׁבְעַת הַסַּמְמָנִין, הֲרֵי זֶה בְּחֶזְקַת כֶּתֶם; וְשֶׁמֶּא אִלּוּ הִעְבִיר הַשְּׁבִיעִי, הָיָה עוֹבֵר.</P>

<P><B>ד,יח</B>  הִעְבִיר עָלָיו שִׁבְעָה סַמְמָנִין, וְלֹא עָבַר, וְחָזַר וְהִעְבִירָן פַּעַם שְׁנִיָּה, וְעָבַר--כָּל הַטְּהָרוֹת שֶׁנַּעֲשׂוּ עַל גַּבָּיו בֵּין תַּכְבֹּסֶת רִאשׁוֹנָה לַשְּׁנִיָּה, טְהוֹרוֹת; וְכָל הַטְּהָרוֹת שֶׁנַּעֲשׂוּ עַל גַּבָּיו אַחַר תַּכְבֹּסֶת שְׁנִיָּה, טְמֵאוֹת:  הוֹאִיל וְגִלָּה דַּעְתּוֹ שְׁהוּא מַקְפִּיד עָלָיו, וְרוֹצֶה לְהוֹצִיא רִשּׁוּמוֹ--הֲרֵי זֶה טָמֵא, עַד שֶׁיְּבַטְּלוֹ וְיַטְבִּילוֹ.</P>

<P><B>ד,יט</B>  כְּבָר בֵּאַרְנוּ בְּהִלְכּוֹת אִסּוּרֵי בִּיאָה, שִׁבְעָה הַסַּמְמָנִין שֶׁמַּעְבִירִין עַל הַכֶּתֶם מַה הֶן, וְהֵיאַךְ מַעְבִירִין אוֹתָן.</P>

<P><B>ד,כ</B>  [טו] הָאִשָּׁה שֶׁמֵּתָה, וְיָצָא מִמֶּנָּה דָּם--מְטַמֵּא מִשּׁוֹם כֶּתֶם, כְּדַם הַנִּדָּה:  שֶׁהַמָּקוֹר, מְקוֹמוֹ טָמֵא.  אַף עַל פִּי שֶׁיָּצָא הַדָּם אַחַר שֶׁמֵּתָה, וְאֵין כָּאן נִדָּה, הוֹאִיל וּמִמָּקוֹם טָמֵא יָצָא, מְטַמֵּא טֻמְאַת כְּתָמִים.  וְאִם הָיָה בּוֹ רְבִיעִית--מְטַמֵּא בָּאֹהֶל, וּמְטַמֵּא מִשּׁוֹם כֶּתֶם.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ה</H2>

<P><B>ה,א</B>  הַזָּב, וְהַזָּבָה, וְהַנִּדָּה, וְהַיּוֹלֶדֶת--לְעוֹלָם הֶן בְּטֻמְאָתָן וּמְטַמְּאִין אָדָם וְכֵלִים וּמִשְׁכָּב וּמֶרְכָּב, עַד שֶׁיִּטְבֹּלוּ:  אַפִלּוּ נִתְאַחֲרוּ כַּמָּה שָׁנִים בְּלֹא רְאִיַּת טֻמְאָה, וְלֹא טָבְלוּ--הֲרֵי הֶן בְּטֻמְאָתָן.</P>

<P><B>ה,ב</B>  יוֹלֶדֶת שֶׁלֹּא טָבְלָה אַחַר שִׁבְעָה לַזָּכָר, וְאַרְבָּעָה עָשָׂר לַנְּקֵבָה--כָּל דָּם שֶׁתִּרְאֶה, אַף עַל פִּי שְׁהוּא בְּתוֹךְ יְמֵי טֹהַר--הֲרֵי הוּא כְּדַם הַנִּדּוּת, וּמְטַמֵּא לַח וְיָבֵשׁ:  לֹא תָלָה הַכָּתוּב בְּיָמִים בִּלְבָד, אֵלָא בְּיָמִים וּטְבִילָה.</P>

<P><B>ה,ג</B>  יוֹלֶדֶת שֶׁיָּרְדָה לִטְבֹּל מִטֻּמְאָה לְטַהְרָה, וְנֶעְקַר מִמֶּנָּה דָּם בִּירִידָתָהּ, וְיָצָא חוּץ לְבֵין הַשִּׁנַּיִם--הֲרֵי זוֹ טְמֵאָה; וְאֵין הַטְּבִילָה מוֹעֶלֶת לְדָם זֶה, וְאַף עַל פִּי שֶׁעֲדַיִן הוּא בִּבְשָׂרָהּ.  וְאִם נֶעְקַר מִמֶּנָּה בַּעֲלִיָּתָהּ מִן הַמִּקְוָה--הֲרֵי זוֹ טְהוֹרָה, מִפְּנֵי שְׁהוּא דַּם טֹהַר, וְהַטְּבִילָה מוֹעֶלֶת לְכָל הַדָּם הַמֻּבְלָע בָּאֵבָרִים, וּמְשִׂימָה אוֹתוֹ דַּם טֹהַר.</P>

<P><B>ה,ד</B>  יוֹלֶדֶת שֶׁטָּבְלָה אַחַר שִׁבְעָה שֶׁלַּזָּכָר, וְאַרְבָּעָה עָשָׂר שֶׁלַּנְּקֵבָה, אוֹ אַחַר סְפִירַת שִׁבְעַת יְמֵי נְקִיִּים, אִם הָיְתָה יוֹלֶדֶת בְּזוֹב--הֲרֵי הִיא בְּכָל יְמֵי טֹהַר שֶׁלָּהּ, כְּטָמֵא שֶׁטָּבַל וַעֲדַיִן לֹא הִעְרִיב שִׁמְשׁוֹ.  וַהֲרֵי הִיא טְבוּלַת יוֹם, בְּכָל אוֹתָן הַיָּמִים; וְאֵינָהּ צְרִיכָה טְבִילָה אַחֶרֶת, בְּסוֹף יְמֵי טֹהַר, אֵלָא בְּמִשְׁלַם הַיָּמִים, הֲרֵי הִיא כִּטְבוּל יוֹם שֶׁהִעְרִיב שִׁמְשׁוֹ.</P>

<P><B>ה,ה</B>  בַּמֶּה דְּבָרִים אֲמוּרִים, שְׁהִיא כִּטְבוּל יוֹם לְעִנְיַן תְּרוּמָה וּמַעֲשֵׂר; אֲבָל לִקְדָשִׁים, הֲרֵי הִיא כְּרִאשׁוֹן לַטֻּמְאָה שֶׁעֲדַיִן לֹא טָבַל, אֵלָא כְּמִי שֶׁנָּגַע בְּנִדָּה אוֹ בִּטְמֵא מֵת, וְכַיּוֹצֶא בָּהֶן.</P>

<P><B>ה,ו</B>  נִמְצֵאתָ לָמֵד שֶׁהַיּוֹלֶדֶת, בְּתוֹךְ יְמֵי טֹהַר--אוֹכֶלֶת בְּמַעֲשֵׂר וּפוֹסֶלֶת אֶת הַתְּרוּמָה, כִּטְבוּל יוֹם כְּמוֹ שֶׁיִּתְבָּאַר.  וְאִם נָפַל מֵרֻקָּהּ וּמִדַּם טַהְרָתָהּ עַל כִּכָּר שֶׁלִּתְרוּמָה, הֲרֵי הוּא בְּטַהְרָתוֹ--שֶׁמַּשְׁקֵה טְבוּל יוֹם טָהוֹר כְּמוֹ שֶׁיִּתְבָּאַר; וּמְטַמְּאָה אֶת הַקֳּדָשִׁים כְּוֶלֶד הַטֻּמְאוֹת, עַד שֶׁתַּשְׁלִים יְמֵי טֹהַר וְתִהְיֶה טְהוֹרָה לַכֹּל.  וְיֵרָאֶה לִי שֶׁמֵּאַחַר שְׁהִיא מְטַמְּאָה אֶת הַקֹּדֶשׁ, שְׁהִיא צְרִיכָה טְבִילָה בַּסּוֹף, וְאַחַר כָּךְ תִּגַּע בַּקֹּדֶשׁ, אַף עַל פִּי שְׁאֵינָהּ צְרִיכָה טְבִילָה אַחֶרֶת לַאֲכִילַת הַתְּרוּמָה.</P>

<P><B>ה,ז</B>  [ה] יוֹלֶדֶת שְׁהִיא מְצֹרַעַת, וְטָבְלָה אַחַר שִׁבְעָה שֶׁלַּזָּכָר אוֹ אַרְבָּעָה עָשָׂר שֶׁלַּנְּקֵבָה--הֲרֵי דַּם טַהְרָה שֶׁלָּהּ טָמֵא, כְּרֻקָּהּ וּכְמֵימֵי רַגְלֶיהָ; וְכֻלָּן כְּמַשְׁקִין טְמֵאִין:  שֶׁכָּל הַטְּמֵאִין, מַשְׁקִין הַיּוֹצְאִין מֵהֶן כְּמַשְׁקִין שְׁהֶן נוֹגְעִין בָּהֶן--חוּץ מִן הַזָּב וְכַיּוֹצֶא בּוֹ, שֶׁהֲרֵי שְׁלוֹשָׁה מַשְׁקִין הַיּוֹצְאִין מִמֶּנּוּ אֲבוֹת הַטֻּמְאוֹת כְּמוֹ שֶׁבֵּאַרְנוּ.</P>

<P><B>ה,ח</B>  [ו] זָבָה קְטַנָּה שֶׁטָּבְלָה בַּיּוֹם הַשָּׁמוּר שֶׁלָּהּ אַחַר הָנֵץ, כְּמוֹ שֶׁבֵּאַרְנוּ בְּעִנְיַן אִסּוּר נִדָּה--הֲרֵי מַגָּעָהּ וּבְעִילָתָהּ תְּלוּיִין:  אִם נִגְמַר הַיּוֹם, וְלֹא רָאָת--כָּל שֶׁנָּגְעָה בּוֹ טָהוֹר, וּבוֹעֲלָהּ טָהוֹר וּפָטוּר; וְאִם רָאָת דָּם אַחַר שֶׁטָּבְלָה--כָּל טְהָרוֹת שֶׁעָשָׂת טְמֵאוֹת, וְעוֹשָׂה מִשְׁכָּב וּמֶרְכָּב, וּבוֹעֲלָהּ חַיָּב חַטָּאת.  טָבְלָה בְּלֵיל הַשָּׁמוּר, קֹדֶם שֶׁיַּעֲלֶה עַמּוּד הַשַּׁחַר--הֲרֵי זוֹ כְּמִי שֶׁלֹּא טָבְלָה, וַעֲדַיִן עוֹשָׂה מִשְׁכָּב וּמֶרְכָּב.</P>

<P><B>ה,ט</B>  [ז] הָרוֹאָה דָּם בְּיוֹם אַחַד עָשָׂר, וְטָבְלָה לְעֶרֶב לֵיל שְׁנֵים עָשָׂר--הֲרֵי זוֹ מְטַמְּאָהּ מִשְׁכָּב וּמוֹשָׁב, אַף עַל פִּי שְׁאֵינָהּ רְאוּיָה לִהְיוֹת זָבָה גְּדוֹלָה, כְּמוֹ שֶׁבֵּאַרְנוּ בְּעִנְיַן אִסּוּר נִדָּה.</P>

<P><B>ה,י</B>  [ח] טָבְלָה בְּיוֹם שְׁנֵים עָשָׂר אַחַר הָנֵץ הַחַמָּה--אַף עַל פִּי שֶׁאֲסוּרָה לְשַׁמַּשׁ עַד לָעֶרֶב--אִם שִׁמְּשָׁה, בּוֹעֲלָהּ טָהוֹר; וּמִשְׁכָּבָהּ וּמֶרְכָּבָהּ טְהוֹרִין, אַף עַל פִּי שֶׁרָאָת דָּם בְּיוֹם שְׁנֵים עָשָׂר אַחַר הַטְּבִילָה--מִפְּנֵי שְׁהוּא תְּחִלַּת נִדָּה כְּמוֹ שֶׁבֵּאַרְנוּ שָׁם בְּאִסּוּר נִדָּה, וְאֵינוּ מִצְטָרֵף לַיּוֹם אַחַד עָשָׂר.  לְפִיכָּךְ אֵינָהּ צְרִיכָה לִשְׁמֹר יוֹם שְׁנֵים עָשָׂר, אֵלָא טוֹבֶלֶת וְעוֹסֶקֶת בַּטְּהָרוֹת.</P>

<P><B>ה,יא</B>  אֲבָל הָרוֹאָה דָּם בָּעֲשִׂירִי--טוֹבֶלֶת בְּיוֹם אַחַד עָשָׂר, וּמְשַׁמֶּרֶת אוֹתוֹ:  שְׁאִם תִּרְאֶה בּוֹ דָּם אַחַר טְבִילָה--נִטְמְאוּ כָּל טְהָרוֹת שֶׁעָשָׂת, וְנִטְמָא בּוֹעֲלָהּ, אַף עַל פִּי שְׁאֵינָהּ רְאוּיָה לִהְיוֹת זָבָה גְּדוֹלָה, כְּמוֹ שֶׁבֵּאַרְנוּ שָׁם בַּנִּדָּה.</P>

<P><B>ה,יב</B>  [ט] זָב וְזָבָה גְּדוֹלָה שֶׁטָּבְלוּ בְּיוֹם שְׁבִיעִי שֶׁלָּהֶן כְּמוֹ שֶׁבֵּאַרְנוּ--לֹא יִתְעַסְּקוּ בַּטְּהָרוֹת, עַד לָעֶרֶב:  שֶׁמֶּא יִרְאוּ טֻמְאָה, וְיִסְתְּרוּ שִׁבְעַת יְמֵי הַסְּפִירָה; וְנִמְצְאוּ אוֹתָן הַטְּהָרוֹת טְמֵאוֹת לְמַפְרֵעַ.  וְאַף עַל פִּי שְׁהֶן עוֹשִׂין מִשְׁכָּב וּמֶרְכָּב לְמַפְרֵעַ--אֵין מְטַמְּאִין כְּלֵי חֶרֶס בַּהֲסֵט מֵאַחַר שֶׁטָּבְלוּ, אַף עַל פִּי שֶׁחָזְרוּ וְרָאוּ טֻמְאָה וְסָתְרוּ הַכֹּל; וְכָל כְּלִי חֶרֶס שֶׁהֵסִיטוּ עַד שֶׁלֹּא רָאוּ, טָהוֹר.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ו</H2>

<P><B>ו,א</B>  כְּבָר בֵּאַרְנוּ שֶׁהַזָּב וַחֲבֵרָיו, מְטַמְּאִין מִשְׁכָּב וּמוֹשָׁב וּמֶרְכָּב.  וְהַמִּשְׁכָּב וְהַמּוֹשָׁב, אֶחָד הוּא; וְלָמָּה נֶאֱמָר בַּתּוֹרָה מִשְׁכָּב וּמוֹשָׁב--שֶׁהַמִּשְׁכָּב הָרָאוּי לִשְׁכִיבָה, וְהַמּוֹשָׁב הָרָאוּי לִישִׁיבָה.  וּבֵין שֶׁיָּשַׁב עַל הַמִּשְׁכָּב, אוֹ שֶׁשָּׁכַב עַל הַמּוֹשָׁב--טִמְּאָהוּ; לְפִיכָּךְ אֲנִי אוֹמֵר בְּכָל מָקוֹם מִשְׁכָּב בִּלְבָד, וְהוּא הַדִּין לְמוֹשָׁב.  וְאֵיזֶה הוּא מֶרְכָּב--זֶה הָרָאוּי לִרְכִיבָה, כְּגוֹן מַרְדַּעַת הַחֲמוֹר וּטְפִיטַן הַסּוּס.</P>

<P><B>ו,ב</B>  הַמִּשְׁכָּב וְהַמֶּרְכָּב--כָּל אֶחָד מֵהֶן אָב מֵאֲבוֹת הַטֻּמְאוֹת שֶׁלַּתּוֹרָה, מְטַמֵּא אָדָם וְכֵלִים בַּמַּגָּע, וּמְטַמְּאִין אֶת הָאָדָם בַּמַּשָּׂא.  וּמַה בֵּין מִשְׁכָּב לְמֶרְכָּב:  שֶׁהַנּוֹגֵעַ בְּמִשְׁכָּב--אִם הָיָה אָדָם וְנָגַע בִּבְגָדִים וּבִשְׁאָר כֵּלִים, עַד שֶׁלֹּא פֵרַשׁ מִמְּטַמְּאָיו--הֲרֵי זֶה טִמְּאָן, וְעָשָׂה אוֹתָן רִאשׁוֹן לַטֻּמְאָה; וְהַנּוֹגֵעַ בְּמֶרְכָּב--אֵינוּ מְטַמֵּא בְּגָדִים וְלֹא כֵּלִים, אַפִלּוּ בְּשָׁעַת מַגָּעוֹ.</P>

<P><B>ו,ג</B>  אֲבָל הַנּוֹשֵׂא אֶת הַמִּשְׁכָּב אוֹ אֶת הַמֶּרְכָּב--הֲרֵי זֶה מְטַמֵּא בְּגָדִים וּשְׁאָר כֵּלִים בְּשָׁעַת נְשִׂיאָתוֹ, עַד שֶׁלֹּא פֵרַשׁ מִמְּטַמְּאָיו.</P>

<P><B>ו,ד</B>  וּמְנַיִן שֶׁבְּטֻמְאַת מֶרְכָּב חִלַּק מַגָּעוֹ מִמַּשָּׂאוֹ, וּבְמִשְׁכָּב לֹא חִלַּק:  שֶׁהֲרֵי הוּא אוֹמֵר בְּמִשְׁכָּב "וְאִישׁ, אֲשֶׁר יִגַּע בְּמִשְׁכָּבוֹ--יְכַבֵּס בְּגָדָיו" (ויקרא טו,ה), וּבְמֶרְכָּב הוּא אוֹמֵר "וְכָל-הַמֶּרְכָּב, אֲשֶׁר יִרְכַּב עָלָיו . . . וְכָל-הַנֹּגֵעַ, בְּכֹל אֲשֶׁר יִהְיֶה תַחְתָּיו--יִטְמָא, עַד-הָעָרֶב" (ויקרא טו,ט-י) וְלֹא נֶאֱמָר בּוֹ יְכַבַּס בְּגָדָיו:  מְלַמֵּד שְׁאֵינוּ מְטַמֵּא בְּגָדִים בְּשָׁעַת מַגָּעוֹ.  וְנֶאֱמָר "וְהַנּוֹשֵׂא אוֹתָם--יְכַבֵּס בְּגָדָיו" (ויקרא טו,י)--אֶחָד הַנּוֹשֵׂא אֶת הַמֶּרְכָּב אוֹ הַנּוֹשֵׂא מִשְׁכָּב, מְטַמֵּא בְּגָדִים בְּשָׁעַת נְשִׂיאָתוֹ.</P>

<P><B>ו,ה</B>  נִמְצֵאתָ לָמֵד שֶׁהַזָּב וְהַזָּבָה וְהַנִּדָּה וְהַיּוֹלֶדֶת, וּמִשְׁכָּבָן וְרֻקָּן וּמֵימֵי רַגְלֵיהֶן, וְדַם נִדָּה וְזָבָה וְיוֹלֶדֶת, וְזוֹבוֹ שֶׁלַּזָּב--כָּל אֶחָד מֵאֵלּוּ אָב.  וְאָדָם שֶׁנָּגַע בְּאֶחָד מִכָּל אֵלּוּ, אוֹ נְשָׂאוֹ--מְטַמֵּא בְּגָדִים וּשְׁאָר כֵּלִים בְּשָׁעַת נְגִיעָתוֹ אוֹ בְּשָׁעַת נְשִׂיאָתוֹ, וְאֵינוּ מְטַמֵּא לֹא אָדָם וְלֹא כְּלֵי חֶרֶס:  שֶׁכָּל הַמְּטַמֵּא אָדָם, מְטַמֵּא כְּלֵי חֶרֶס; וְכָל שְׁאֵינוּ מְטַמֵּא אָדָם, אֵינוּ מְטַמֵּא כְּלֵי חֶרֶס.</P>

<P><B>ו,ו</B>  הִנֵּה לָמַדְתָּ שֶׁכָּל טָמֵא שֶׁנֶּאֱמָר בּוֹ יְכַבַּס בְּגָדָיו--הֲרֵי זֶה מְטַמֵּא בְּגָדִים שֶׁיִּגַּע בָּהֶן כָּל זְמָן שֶׁלֹּא פֵרַשׁ מִמְּטַמְּאָיו, וְעוֹשֶׂה אוֹתָן רִאשׁוֹן לַטֻּמְאָה כָּמוֹהוּ; וּמְטַמֵּא שְׁאָר הַכֵּלִים כִּבְגָדִים, חוּץ מִכְּלֵי חֶרֶס--שְׁאֵינוּ מְטַמֵּא לֹא אָדָם וְלֹא כְּלֵי חֶרֶס, אַף עַל פִּי שֶׁעֲדַיִן לֹא פֵרַשׁ.</P>

<P><B>ו,ז</B>  וְכָל טָמֵא שֶׁלֹּא נֶאֱמָר בּוֹ יְכַבַּס בְּגָדָיו--הֲרֵי הוּא עַד שֶׁלֹּא פֵרַשׁ, כְּאַחַר שֶׁפֵּרַשׁ:  שְׁאֵינוּ מְטַמֵּא בְּגָדִים, מִפְּנֵי שְׁהוּא וֶלֶד; וְאֵין צָרִיךְ לוֹמַר שְׁאֵינוּ מְטַמֵּא אָדָם, וְלֹא כְּלֵי חֶרֶס.  לְפִיכָּךְ הַנּוֹגֵעַ בְּמֶרְכָּב, אֵינוּ מְטַמֵּא בְּגָדִים בְּשָׁעַת מַגָּעוֹ; וְהַנּוֹשֵׂא אֶת הַמֶּרְכָּב, מְטַמֵּא בְּגָדִים בְּשָׁעַת נְשִׂיאָתוֹ כְּמוֹ שֶׁבֵּאַרְנוּ.</P>

<P><B>ו,ח</B>  [ג] כָּל הַכֵּלִים שֶׁיִּנָּשְׂאוּ לְמַעְלָה מִן הַזָּב, הֶן הַנִּקְרָאִין מַדֵּף.  וְהֶן כֻּלָּן כְּכֵלִים שְׁהוּא נוֹגֵעַ בָּהֶן--שְׁהֶן רִאשׁוֹן לַטֻּמְאָה, וְאֵינָן מְטַמְּאִין לֹא אָדָם וְלֹא כֵּלִים; אֲבָל מְטַמְּאִין אֹכָלִין וּמַשְׁקִין, כִּשְׁאָר וַלְדוֹת הַטֻּמְאָה.  וְטֻמְאַת מַדֵּף, מִדִּבְרֵיהֶם.</P>

<P><B>ו,ט</B>  [ד] הַזָּב וְהַזָּבָה וְהַנִּדָּה וְהַיּוֹלֶדֶת וְהַמְּצֹרָע שֶׁמֵּתוּ--הֲרֵי הֶן מְטַמְּאִין מִשְׁכָּב וּמֶרְכָּב אַחַר מִיתָתָן, כְּשֶׁהָיוּ כִּשְׁהֶן חַיִּין, עַד שֶׁיִּמֹּק הַבָּשָׂר; וְטֻמְאָה זוֹ מִדִּבְרֵיהֶם--גְּזֵרָה שֶׁמֶּא יִתְעַלַּף אֶחָד מֵאֵלּוּ, וִידַמּוּ שֶׁמֵּת וְהוּא עֲדַיִן לֹא מֵת.  נִמְצָא מִשְׁכָּבָן וּמֶרְכָּבָן שֶׁלְּאַחַר מִיתָה, אָב טֻמְאָה שֶׁלְּדִבְרֵי סוֹפְרִים.  אֲבָל נָכְרִי שֶׁמֵּת--אֵינוּ עוֹשֶׂה מִשְׁכָּב, שֶׁהֲרֵי כִּשְׁהוּא חַי אֵינוּ מְטַמֵּא אֵלָא מִדִּבְרֵיהֶם כְּמוֹ שֶׁבֵּאַרְנוּ.</P>

<P><B>ו,י</B>  [ה] כָּל מָקוֹם שֶׁאַתָּה שׁוֹמֵעַ טֻמְאַת מִשְׁכָּב וּמֶרְכָּב, אֵינוּ שֶׁיִּגַּע הַטָּמֵא בְּמִשְׁכָּב אוֹ בְּמֶרְכָּב כְּשֶׁיִּנָּשֵׂא עֲלֵיהֶן; אֵלָא אַפִלּוּ הָיוּ אֲבָנִים גְּדוֹלוֹת לְמַעְלָה מִן הַכְּלִי הֶעָשׂוּי לְמִשְׁכָּב אוֹ לְמֶרְכָּב, וְנִשָּׂא הַזָּב עַל הָאֲבָנִים מִלְמַעְלָה--נִטְמָא הַמִּשְׁכָּב אוֹ הַמֶּרְכָּב, וְנַעֲשָׂה אָב טֻמְאָה.</P>

<P><B>ו,יא</B>  אַפִלּוּ אֶלֶף מִשְׁכָּב אוֹ מֶרְכָּב זֶה לְמַעְלָה מִזֶּה, וְאֶבֶן עַל הָעֶלְיוֹן, וְיָשַׁב אֶחָד מִמְּטַמְּאֵי מִשְׁכָּב וּמוֹשָׁב לְמַעְלָה מִן הָאֶבֶן--נִטְמְאוּ הַכֹּל.  וְאֶחָד הַמִּשְׁכָּב הַנּוֹגֵעַ בָּאָרֶץ, אוֹ הַמִּשְׁכָּב שֶׁלְּמַעְלָה--אִם נָגַע בּוֹ בְּשָׁעַת שְׁכִיבָתוֹ, כָּל אֶחָד מֵהֶן אָב הַטֻּמְאָה.</P>

<P><B>ו,יב</B>  וְכֵן אִם הָיָה אֶחָד מִמְּטַמְּאֵי מִשְׁכָּב לְמַטָּה, וְאֶבֶן עַל גַּבָּיו, וְאֹכָלִין וְכֵלִים וּמַשְׁקִין וְאָדָם עַל גַּבֵּי הָאֶבֶן זֶה לְמַעְלָה מִזֶּה--כֻּלָּן טְמֵאִין, וְרִאשׁוֹן לַטֻּמְאָה.  וְאֶחָד כְּלִי אוֹ אֹכֶל אוֹ מַשְׁקֶה אוֹ אָדָם הַנּוֹגֵעַ בַּזָּב, אוֹ כְּלִי אוֹ אֹכֶל אוֹ מַשְׁקֶה אוֹ אָדָם שְׁהוּא לְמַעְלָה עַל הָאֶבֶן שֶׁעַל גַּבָּיו--הַכֹּל וֶלֶד טֻמְאָה; וְאֵינוּ מְטַמֵּא לֹא אָדָם וְלֹא כֵּלִים, חוּץ מִן הָאָדָם שֶׁעַל גַּבֵּי הַזָּב--שֶׁעַד שֶׁלֹּא פֵרַשׁ מִמְּטַמְּאָיו, מְטַמֵּא שְׁאָר כֵּלִים כְּמוֹ שֶׁבֵּאַרְנוּ.</P>

<P><B>ו,יג</B>  [ו] הָאֹכָלִין וְהַמַּשְׁקִין וְהַכֵּלִים שְׁאֵינָן עֲשׂוּיִין לֹא לְמִשְׁכָּב וְלֹא לְמוֹשָׁב וְלֹא לְמֶרְכָּב שֶׁהָיוּ לְמַטָּה, וְיָשַׁב הַזָּב וְכַיּוֹצֶא בּוֹ עֲלֵיהֶן לְמַעְלָה, וְלֹא נָגַע בָּהֶן--כֻּלָּן טְהוֹרִין; אֲבָל אִם הָיָה הָאָדָם לְמַטָּה, וְהַזָּב לְמַעְלָה--אַף עַל פִּי שְׁאֵינוּ נוֹגֵעַ בּוֹ, הֲרֵי זֶה טָמֵא מִשּׁוֹם נוֹשֵׂא זָב, כְּכָל נוֹשֵׂא דָּבָר שֶׁמְּטַמֵּא בַּמַּשָּׂא, שֶׁהַנּוֹשֵׂא רִאשׁוֹן לַטֻּמְאָה.</P>

<P><B>ו,יד</B>  הִנֵּה לָמַדְתָּ שֶׁכָּל שֶׁיִּהְיֶה לְמַעְלָה מִן הַזָּב, טָמֵא:  בֵּין אָדָם בֵּין כֵּלִים הָעֲשׂוּיִין לְמִשְׁכָּב וּלְמוֹשָׁב וּלְמֶרְכָּב, בֵּין שְׁאָר כָּל הַכֵּלִים, בֵּין אֹכָלִין בֵּין מַשְׁקִין--הַכֹּל רִאשׁוֹן לַטֻּמְאָה.  וְכָל שֶׁיִּהְיֶה לְמַטָּה מִן הַזָּב, וְלֹא יִגַּע בּוֹ--טָהוֹר:  חוּץ מִן הָאָדָם, אוֹ כְּלִי הֶעָשׂוּי לְמִשְׁכָּב אוֹ לְמוֹשָׁב אוֹ לְמֶרְכָּב; אֵלָא שֶׁהָאָדָם רִאשׁוֹן, וְהַכֵּלִים הָעֲשׂוּיִין לְמוֹשָׁב אוֹ לְמִשְׁכָּב אוֹ לְמֶרְכַּב אָב הַטֻּמְאָה כְּמוֹ שֶׁבֵּאַרְנוּ.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ז</H2>

<P><B>ז,א</B>  הַזָּב מְטַמֵּא אֶת הַמִּשְׁכָּב וְאֶת הַמּוֹשָׁב וְהַמֶּרְכָּב בַּחֲמִשָּׁה דְּרָכִים--עוֹמֵד, יוֹשֵׁב, שׁוֹכֵב, נִתְלֶה, וְנִשְׁעָן.  כֵּיצַד:  כְּלִי שְׁהוּא עָשׂוּי לְמִשְׁכָּב אוֹ לְמוֹשָׁב אוֹ לְמֶרְכָּב, אַפִלּוּ הָיָה תַּחַת הָאֶבֶן--אִם עָמַד אֶחָד מִמְּטַמְּאֵי מִשְׁכָּב עַל הָאֶבֶן, אוֹ יָשַׁב עָלֶיהָ, אוֹ שָׁכַב אוֹ נִשְׁעַן עָלֶיהָ, אוֹ נִתְלָה בָּהּ--הוֹאִיל וְנִתְנַשֵּׂא עַל הַכְּלִי הַזֶּה מִכָּל מָקוֹם, נִטְמָא וְנַעֲשָׂה אָב.  וְכָל אֶחָד מֵחֲמִשָּׁה דְּרָכִים אֵלּוּ, הוּא הַנִּקְרָא מַדְרֵס בְּכָל מָקוֹם.</P>

<P><B>ז,ב</B>  וְכֵן הַמִּשְׁכָּב וְהַמֶּרְכָּב מְטַמְּאִין אֶת הָאָדָם בְּשִׁבְעָה דְּרָכִים--בַּחֲמִשָּׁה דְּרָכִים אֵלּוּ שֶׁמָּנִינוּ, וּבַמַּגָּע, וּבַמַּשָּׂא.  כֵּיצַד:  מִשְׁכָּב אוֹ מֶרְכָּב שֶׁדָּרַס עָלָיו הַזָּב, וְנִטְמָא בְּמַדְרֵסוֹ--הַנּוֹגֵעַ בּוֹ אוֹ הַנּוֹשְׂאוֹ, טָמֵא.  וְכֵן הַיּוֹשֵׁב עָלָיו, אוֹ הָעוֹמֵד, אוֹ הַשּׁוֹכֵב, אוֹ הַנִּתְלֶה, אוֹ הַנִּשְׁעָן--אַף עַל פִּי שֶׁהָיְתָה אֶבֶן מַבְדֶּלֶת בֵּין הַטָּהוֹר וּבֵין הַמַּדְרֵס, הֲרֵי זֶה נִטְמָא:  שֶׁנֶּאֱמָר "וְהַיֹּשֵׁב, עַל-הַכְּלִי, אֲשֶׁר-יֵשֵׁב עָלָיו, הַזָּב--יִטְמָא" (ראה ויקרא טו,ד; ויקרא טו,ו).</P>

<P><B>ז,ג</B>  מִפִּי הַשְּׁמוּעָה לָמְדוּ שֶׁמְּקוֹם שֶׁהַזָּב יוֹשֵׁב וּמְטַמֵּא, אִם יָשַׁב שָׁם הַטָּהוֹר נִטַּמֵּא; מַה הַזָּב מְטַמֵּא מִשְׁכָּב וּמֶרְכָּב שֶׁתַּחַת הָאֶבֶן--אַף הַטָּהוֹר מִטַּמֵּא מִן הַמִּשְׁכָּב אוֹ הַמֶּרְכָּב שְׁהוּא מִתַּחַת הָאֶבֶן, וְאַף עַל פִּי שְׁאֵין הַזָּב שָׁם עַל הַמִּשְׁכָּב.  וְאָדָם זֶה שְׁהוּא לְמַעְלָה מִן הַמַּדְרֵס--מְטַמֵּא בְּגָדִים כָּל זְמָן שֶׁלֹּא פֵרַשׁ מִמְּטַמְּאָיו, כְּמוֹ שֶׁבֵּאַרְנוּ.</P>

<P><B>ז,ד</B>  [ג] אֵין הַזָּב מְטַמֵּא אֶת הַמִּשְׁכָּב, עַד שֶׁיִּנָּשֵׂא רֻבּוֹ עַל הַמִּשְׁכָּב אוֹ הַמּוֹשָׁב אוֹ הַמֶּרְכָּב; וְכֵן הַטָּהוֹר שֶׁדָּרַס עַל מַדְרֵס הַזָּב--אֵינוּ מִטַּמֵּא מֵחֲמַת הַמַּדְרֵס, עַד שֶׁיִּנָּשֵׂא רֻבּוֹ עָלָיו.  אֲבָל אִם נִשָּׂא מֵעוּטוֹ--הוֹאִיל וְלֹא נָגַע, הֲרֵי זֶה טָהוֹר.  כֵּיצַד:  מִקְצַת הַטָּמֵא עַל הַמִּשְׁכָּב, וּמִקְצַת הַטָּהוֹר עַל אוֹתוֹ מִשְׁכָּב--הַמִּשְׁכָּב טָהוֹר, וְהַטָּהוֹר שֶׁנִּשָּׂא מִקְצָתוֹ עָלָיו טָהוֹר.</P>

<P><B>ז,ה</B>  הַטָּמֵא שֶׁנִּשָּׂא רֻבּוֹ עַל מִקְצַת הַמִּשְׁכָּב אוֹ הַמֶּרְכָּב, נִטְמָא הַמִּשְׁכָּב כֻּלּוֹ וְהַמֶּרְכָּב כֻּלּוֹ; וְכֵן הַטָּהוֹר שֶׁנִּשָּׂא רֻבּוֹ עַל מִקְצַת הַמַּדְרֵס--נִטְמָא, וְאַף עַל פִּי שֶׁלֹּא נִשָּׂא אֵלָא עַל מִקְצַת הַמּוֹשָׁב.</P>

<P><B>ז,ו</B>  [ד] זָב שֶׁהָיָה מֻטָּל עַל חֲמִשָּׁה סַפְסַלִּין, שְׁהֶן מֻנָּחִין לְאָרְכָּן--טְמֵאִין, שֶׁהֲרֵי נִשָּׂא רֻבּוֹ עַל כָּל אֶחָד מֵהֶן; הָיוּ מֻנָּחִין לְרָחְבָּן--טְהוֹרִין, שֶׁהֲרֵי לֹא נִשָּׂא רֻבּוֹ עַל כָּל אֶחָד מֵהֶן.  וְאִם יָשָׁן עֲלֵיהֶם--בֵּין כָּךְ וּבֵין כָּךְ, טְמֵאִין:  שֶׁמֶּא נִתְהַפַּךְ עֲלֵיהֶם, וְנִמְצָא רֻבּוֹ עַל כָּל אֶחָד.</P>

<P><B>ז,ז</B>  הָיָה מֻטָּל עַל שִׁשָּׁה כֵּלִים הָעֲשׂוּיִין לְמִשְׁכָּב, שְׁתֵּי יָדָיו עַל שְׁנַיִם, וּשְׁתֵּי רַגְלָיו עַל שְׁנַיִם, וְרֹאשׁוֹ עַל אֶחָד, וְגוּפוֹ עַל אֶחָד--אֵין טָמֵא מִשּׁוֹם מִשְׁכָּב אֵלָא זֶה שֶׁתַּחַת גּוּפוֹ, שֶׁהֲרֵי נִשָּׂא רֻבּוֹ עָלָיו; עָמַד עַל שְׁנֵי מִשְׁכָּבוֹת, רַגְלוֹ אַחַת עַל אֶחָד וְרַגְלוֹ שְׁנִיָּה עַל הַשֵּׁנִי--שְׁנֵיהֶן טְמֵאִין.</P>

<P><B>ז,ח</B>  [ה] הָיָה יוֹשֵׁב עַל גַּבֵּי הַמִּטָּה, וְאַרְבָּעָה מִשְׁכָּבוֹת תַּחַת אַרְבַּע רַגְלֵי הַמִּטָּה--כֻּלָּן טְמֵאוֹת, מִפְּנֵי שְׁאֵינָהּ יְכוּלָה לַעֲמֹד עַל שָׁלוֹשׁ; [ו] הָיָה רוֹכֵב עַל גַּבֵּי בְּהֵמָה, וְאַרְבָּעָה מִשְׁכָּבוֹת תַּחַת אַרְבַּע רַגְלֶיהָ--כֻּלָּן טְהוֹרוֹת.</P>

<P><B>ז,ט</B>  וּמִפְּנֵי מַה הֶן טְהוֹרוֹת:  מִפְּנֵי שֶׁהַבְּהֵמָה יְכוּלָה לַעֲמֹד עַל שָׁלוֹשׁ; וְנִמְצֵאת הָרְבִיעִית מְסַיֵּעַ, וּמְסַיֵּעַ אֵין בּוֹ מַמָּשׁ.  וְהוֹאִיל וְכָל אַחַת רְאוּיָה לִהְיוֹת מְסַיֵּעַ, וְאֵין אָנוּ יוֹדְעִים אֵיזוֹ יָד וְאֵיזוֹ רֶגֶל הִיא שֶׁלֹּא הָיָה נִשְׁעָן עָלֶיהָ--הֲרֵי לֹא הֻחְזְקָה טֻמְאָה בְּאַחַת מֵהֶן; לְפִיכָּךְ כֻּלָּן טְהוֹרוֹת.</P>

<P><B>ז,י</B>  לְפִיכָּךְ אִם הָיָה מִשְׁכָּב אֶחָד מֻנָּח תַּחַת שְׁתֵּי יְדֵי הַבְּהֵמָה, אוֹ תַּחַת שְׁתֵּי רַגְלֶיהָ, אוֹ תַּחַת יָדָהּ וְרַגְלָהּ--הֲרֵי זֶה טָמֵא:  שֶׁהֲרֵי וַדַּאי נִשָּׂא הַזָּב עַל מִשְׁכָּב זֶה, שְׁאֵין הַבְּהֵמָה יְכוּלָה לַעֲמֹד עַל שְׁתַּיִם.</P>

<P><B>ז,יא</B>  [ז] יָשַׁב הַטָּמֵא עַל קוֹרַת בֵּית הַבַּד--כָּל הַכֵּלִים שֶׁבָּעֲקָל טְמֵאִים, שֶׁהֲרֵי הֶם רְצוּצִים תַּחַת הַקּוֹרָה.  אֲבָל אִם יָשַׁב עַל מַכְבֵּשׁ שֶׁלַּכּוֹבֵס, הֲרֵי הַכֵּלִים שֶׁתַּחַת לוּחַ הַמַּכְבֵּשׁ טְהוֹרִים:  מִפְּנֵי שְׁהוּא רָפוּי; וְנִמְצֵאת מִשְׁעֶנֶת הַמַּכְבֵּשׁ עַל רַגְלָיו, לֹא עַל הַכֵּלִים שֶׁתַּחְתָּיו--שְׁאִם יִרְצֶה אָדָם לְהַכְנִיס סַכִּין וְכַיּוֹצֶא בָּהּ בֵּין הַכֵּלִים שֶׁתַּחַת הַמַּכְבֵּשׁ וּבֵין הַמַּכְבֵּשׁ, מַכְנִיס אַף עַל פִּי שְׁהוּא קָשׁוּר.</P>

<P><B>ז,יב</B>  [ח] זָב שֶׁדָּרַס עַל כְּלִי שֶׁלֹּא נַעֲשָׂה לְמִשְׁכָּב אוֹ לְמוֹשָׁב אוֹ לְמֶרְכָּב--אַף עַל פִּי שְׁהוּא רָאוּי לְמִשְׁכָּב--הוֹאִיל וְלֹא נָגַע בּוֹ, הֲרֵי זֶה טָהוֹר:  שֶׁהֲרֵי אוֹמְרִין לוֹ, עֲמֹד וְנַעֲשֶׂה מְלַאכְתֵּנוּ בִּכְלִי זֶה.</P>

<P><B>ז,יג</B>  כֵּיצַד:  כָּפָה סְאָה וְיָשַׁב עָלֶיהָ, כָּפָה עֲרֵבָה וְיָשַׁב עָלֶיהָ, אוֹ שֶׁיָּשַׁב עַל פָּרֹכֶת אוֹ עַל קְלָע שֶׁלַּסְּפִינָה, וְכַיּוֹצֶא בָּהֶן--הֲרֵי אֵלּוּ טְהוֹרִין:  שֶׁנֶּאֱמָר "אֲשֶׁר-יֵשֵׁב עָלָיו" (ויקרא טו,ד; ויקרא טו,ו)--הַמְּיֻחָד לִישִׁיבָה, לֹא שֶׁאוֹמְרִין לוֹ עֲמֹד וְנַעֲשֶׂה מְלַאכְתֵּנוּ, מִפְּנֵי שֶׁכְּלִי זֶה, לֹא נַעֲשָׂה לִישִׁיבָה.</P>

<P><B>ז,יד</B>  הָיָה הַכְּלִי מְשַׁמֵּשׁ לִישִׁיבָה, עִם מְלַאכְתּוֹ שֶׁנַּעֲשָׂה לָהּ--הֲרֵי זֶה מִטַּמֵּא בְּמַדְרֵס:  כְּגוֹן הָרָדִיד, וְהַחֲלוּק, וְהַטְּלִית, וְהַתֻּרְמַל, וְהַחֵמֶת--שֶׁאַף עַל פִּי שֶׁכָּל אֶחָד מֵהֶן לֹא נַעֲשָׂה מִתְּחִלָּתוֹ לְמִשְׁכָּב, הֲרֵי הוּא מְשַׁמֵּשׁ אֶת הַמִּשְׁכָּב עִם מְלַאכְתּוֹ; וְכֵן כָּל כַּיּוֹצֶא בְּאֵלּוּ.  וּבְהִלְכּוֹת כֵּלִים, אֲבָאַר כָּל הַכֵּלִים הַמִּטַּמְּאִין בְּמַדְרֵס, וְכֵלִים שְׁאֵין מִטַּמְּאִין בְּמַדְרֵס, וְאֵיזֶה כְּלִי רָאוּי לִישִׁיבָה, וְאֵיזֶה רָאוּי לִשְׁכִיבָה, וְאֵיזֶה רָאוּי לִרְכִיבָה.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ח</H2>

<P><B>ח,א</B>  כְּבָר בֵּאַרְנוּ בִּתְחִלַּת סֵפֶר זֶה, שְׁאִם הֵסִיט הָאָדָם אֶת הַטֻּמְאָה שְׁהִיא מְטַמְּאָה בַּמַּשָּׂא, נִטְמָא מִשּׁוֹם נוֹשֵׂא; אֲבָל אִם הֵסִיטָה הַטֻּמְאָה אֶת הָאָדָם, לֹא נִטְמָא.</P>

<P><B>ח,ב</B>  אֵין בְּכָל אֲבוֹת הַטֻּמְאוֹת כֻּלָּן, טֻמְאָה שְׁאִם תָּסִיט אֶת הָאָדָם הַטָּהוֹר אוֹ אֶת הַכְּלִי הַטָּהוֹר תְּטַמֵּא אוֹתָן--אֵלָא הַזָּב אוֹ חֲבֵרָיו בִּלְבָד; וְזוֹ הִיא הַטֻּמְאָה הַיְּתֵרָה בַּזָּב, שֶׁלֹּא מָצִינוּ כְּמוֹתָהּ בְּכָל הַתּוֹרָה--שְׁאִם הֵסִיט אֶת הַטְּהוֹרִין, טִמְּאָן.</P>

<P><B>ח,ג</B>  כֵּיצַד:  הָיְתָה קוֹרָה מֻטֶּלֶת עַל רֹאשׁ הַגָּדֵר, וְאָדָם טָהוֹר אוֹ כֵּלִים אַפִלּוּ כְּלִי חֶרֶס עַל קְצָתָהּ, וְהֵנִיד הַזָּב אֶת הַקָּצֶה הַשֵּׁנִי--הוֹאִיל וְנִתְנַדְנְדוּ מֵחֲמַת הַזָּב, הֲרֵי זֶה כְּמִי שֶׁנָּגַע בָּהֶן; וְטִמְּאָן וְנַעֲשׂוּ רִאשׁוֹן לַטֻּמְאָה, דִּין תּוֹרָה.  וְאֵין צָרִיךְ לוֹמַר שְׁאִם נָשָׂא הַזָּב אֶת הָאָדָם אוֹ אֶת הַכֵּלִים, שֶׁטִּמְּאָן.  וְאֶחָד זָב אוֹ זָבָה וְנִדָּה וְיוֹלֶדֶת, בְּכָל אֵלּוּ הַדְּבָרִים.</P>

<P><B>ח,ד</B>  הִנֵּה לָמַדְתָּ שֶׁהָאָדָם הַטָּהוֹר שֶׁהֵסִיט אֶת הַזָּב, נִטְמָא מִשּׁוֹם נוֹשֵׂא זָב; וְהַזָּב שֶׁהֵסִיט אֶת הַטָּהוֹר, בֵּין אָדָם בֵּין כֵּלִים אַפִלּוּ כְּלִי חֶרֶס--טִמְּאָן, מִפְּנֵי שֶׁהֲנָדַת הַזָּב לַאֲחֵרִים כְּאִלּוּ נָגַע בָּהֶן.</P>

<P><B>ח,ה</B>  [ג] חֹמֶר בַּהֲסֵט הַזָּב מִמַּגָּעוֹ--שְׁאִם נָגַע בִּכְלִי חֶרֶס הַמֻּקָּף צָמִיד פָּתִיל, טָהוֹר; וְאִם הֱסִיטוֹ, טִמְּאָהוּ.  וְכֵן כְּלִי חֶרֶס שְׁהוּא נָבוּב כְּכַדּוּר, וַעֲדַיִן לֹא נַעֲשָׂה לוֹ פֶּה, כְּמוֹ לְפָסִין אִירָנִיּוֹת--אִם הֱסִיטָן הַזָּב, טִמְּאָן:  וְאַף עַל פִּי שְׁהֶן טְהוֹרוֹת בְּאֹהֶל הַמֵּת, שֶׁהֲרֵי הֶן כִּכְלִי חֶרֶס הַמֻּקָּף צָמִיד פָּתִיל שֶׁפִּתְחוֹ סָתוּם.</P>

<P><B>ח,ו</B>  וְכֵן מַחַט שֶׁהָיְתָה בְּלוּעָה בְּתוֹךְ הָעֶץ, וְטַבַּעַת הַבְּלוּעָה בְּתוֹךְ הַלְּבֵנָה, וְהֵסִיט הַזָּב אֶת הָעֶץ, אוֹ אֶת הַלְּבֵנָה--נִטְמְאוּ הַכֵּלִים הַבְּלוּעִים שֶׁבְּתוֹכָן; וְכֵן כָּל כַּיּוֹצֶא בְּזֶה.</P>

<P><B>ח,ז</B>  [ד] זָב שֶׁהִכְנִיס יָדוֹ אוֹ רַגְלוֹ לְאַוֵּיר כְּלִי חֶרֶס--הוֹאִיל וְלֹא נָגַע בּוֹ מִתּוֹכוֹ, וְלֹא הֵנִידוֹ--הֲרֵי זֶה טָהוֹר, שְׁאֵין הַנִּדָּה וְכַיּוֹצֶא בָּהּ מְטַמְּאִין לָאֵבָרִים.</P>

<P><B>ח,ח</B>  [ה] זָב שֶׁהָיָה קָנֶה אָחוּז בְּתוֹךְ קֻמְטוֹ, וְהֵסִיט בִּקְצֵה הַקָּנֶה אָדָם אוֹ כְּלִי--הֲרֵי הֶן טְהוֹרִין, שֶׁנֶּאֱמָר "וְכֹל אֲשֶׁר יִגַּע-בּוֹ הַזָּב, וְיָדָיו לֹא-שָׁטַף בַּמָּיִם" (ויקרא טו,יא):  מִפִּי הַשְּׁמוּעָה לָמְדוּ שֶׁהַכָּתוּב הַזֶּה מְדַבֵּר בַּהֲסֵט הַזָּב, וְהוֹצִיאוֹ בִּלְשׁוֹן נְגִיעָה; מַה נְגִיעָה בְּיָדָיו וְהַדּוֹמֶה לְיָדָיו מִשְּׁאָר גּוּפוֹ הַגָּלוּי אֵצֶל נְגִיעָה, אַף הֲסֵטוֹ--עַד שֶׁיָּסִיט בַּגָּלוּי שֶׁבְּגוּפוֹ, לֹא שֶׁיָּסִיט בְּבֵית הַסְּתָרִים.</P>

<P><B>ח,ט</B>  הָיָה הַקָּנֶה בְּקֻמְטוֹ שֶׁלְּטָהוֹר, וְהֵסִיט בּוֹ אֶת הַזָּב--נִטְמָא:  שֶׁהַמֵּסִיט אֶת הַטֻּמְאָה כְּנוֹשֵׂא אוֹתָהּ; וּכְשֵׁם שֶׁהַנּוֹשֵׂא בְּבֵית הַסְּתָרִים טָמֵא, כְּמוֹ שֶׁבֵּאַרְנוּ בִּתְחִלַּת סֵפֶר זֶה--כָּךְ הַמֵּסִיט בְּבֵית הַסְּתָרִים טָמֵא.</P>

<P><B>ח,י</B>  [ו] הַזָּב בְּכַף מֹאזְנַיִם, וּכְלִי הֶעָשׂוּי לְמִשְׁכָּב אוֹ לְמֶרְכָּב כְּנֶגְדּוֹ בְּכַף שְׁנִיָּה--כָּרַע הַזָּב--הֲרֵי הֶן כְּכֵלִים שֶׁנָּגַע בָּהֶן, שֶׁהֲרֵי הֱסִיטָן.  כָּרְעוּ הֶן--הֲרֵי אֵלּוּ טְמֵאִין מִשּׁוֹם מִשְׁכָּב, וְנַעֲשׂוּ אָב:  שֶׁהֲרֵי נָשְׂאוּ הַזָּב, וּכְאִלּוּ עָמַד עֲלֵיהֶן.  הָיָה בְּכַף שְׁנִיָּה שְׁאָר כֵּלִים, אוֹ אֹכָלִין וּמַשְׁקִין, אוֹ אָדָם--בֵּין שֶׁכָּרְעוּ הֶן בֵּין שֶׁכָּרַע הַזָּב, כֻּלָּן רִאשׁוֹן לַטֻּמְאָה.</P>

<P><B>ח,יא</B>  [ז] הַזָּב וְהַטָּהוֹר שֶׁיָּשְׁבוּ עַל הַסַּפְסַל אוֹ עַל הַנְּסָר, בִּזְמָן שְׁהֶן מַחְגִּירִין, אוֹ שֶׁעָלוּ בְּאִילָן שֶׁכּוֹחוֹ רָע, וְהוּא הָאִילָן שְׁאֵין בְּעֹבִי עִיקָרוֹ כְּדֵי לָחֹק רֹבַע הַקַּב, אוֹ שֶׁעָלוּ בְּסוֹכָה שֶׁכּוֹחָהּ רָע, וְהִיא שֶׁהַנֶּחְבָּא בָּהּ וְדוֹחֵק אוֹתָהּ תָּזוּז בּוֹ, אוֹ שֶׁעָלוּ בְּסֻלָּם מִצְרִי שְׁאֵינוּ קָבוּעַ בְּמַסְמֵר, אוֹ שֶׁעָלוּ עַל הַכֶּבֶשׁ וְעַל הַקּוֹרָה וְעַל הַדֶּלֶת, בִּזְמָן שְׁאֵינָן מְחֻבָּרִין בְּטִיט--הֲרֵי זֶה טָמֵא מִפְּנֵי שְׁהֶן מִתְנַדְנְדִין בָּהֶן, וּכְאִלּוּ הֵסִיט הַזָּב אֶת הַטָּהוֹר שֶׁעִמּוֹ.</P>

<P><B>ח,יב</B>  אֲבָל אִם יָשְׁבוּ בִּסְפִינָה גְּדוֹלָה, שְׁאֵינָהּ יְכוּלָה לְהָמִיט בָּאָדָם, אוֹ עַל הַנְּסָר אוֹ עַל הַסַּפְסַל, בִּזְמָן שְׁאֵינָן מַחְגִּירִין, אוֹ שֶׁעָלוּ בְּאִילָן וּבְסוֹכָה שֶׁכּוֹחָן יָפֶה, אוֹ בְּסֻלָּם מִצְרִי הַקָּבוּעַ בְּמַסְמֵר, אוֹ בְּכֶבֶשׁ וּבְקוֹרָה וּבְדֶלֶת שְׁהֶן עֲשׂוּיִין בְּטִיט--אַפִלּוּ עָלוּ מִצַּד אֶחָד, הֲרֵי זֶה טָהוֹר.</P>

<P><B>ח,יג</B>  [ח] זָב וְטָהוֹר שֶׁהָיוּ שְׁנֵיהֶם כְּאֶחָד מְגִיפִין אֶת הַדֶּלֶת, אוֹ פּוֹתְחִין--הֲרֵי זֶה טָהוֹר; הָיָה זֶה מֵגִיף, וְזֶה פּוֹתֵחַ--נִטְמָא.  הֶעֱלוּ זֶה אֶת זֶה מִן הַבּוֹר--אִם הַטָּמֵא הֶעֱלָה אֶת הַטָּהוֹר--טִמְּאָהוּ, מִפְּנֵי שֶׁהֱסִיטוֹ; וְאִם הַטָּהוֹר הֶעֱלָה אֶת הַטָּמֵא, נִטְמָא בְּמַשָּׂאוֹ כְּמוֹ שֶׁבֵּאַרְנוּ.</P>

<P><B>ח,יד</B>  [ט] זָב וְטָהוֹר שֶׁהָיוּ מַפְשִׁילִין בַּחֲבָלִים--אִם הָיָה זֶה מוֹשֵׁךְ הִלַּךְ, וְזֶה מוֹשֵׁךְ הִלַּךְ--נִטְמָא.  הָיוּ אוֹרְגִין, בֵּין בְּעוֹמְדִין בֵּין בְּיוֹשְׁבִין, אוֹ טוֹחֲנִין, אוֹ פּוֹרְקִין מִן הַחֲמוֹר, אוֹ טוֹעֲנִין--בִּזְמָן שֶׁמַּשָּׂאָן כָּבֵד, הֲרֵי זֶה טָמֵא; וְאִם הָיָה מַשּׂאוּי קַל, טָהוֹר.</P>

<P><B>ח,טו</B>  [י] טָהוֹר שֶׁהָיָה מַכֶּה אֶת הַזָּב, הֲרֵי זֶה טָהוֹר.  וְזָב שֶׁהִכָּה אֶת הַטָּהוֹר, טִמְּאָהוּ:  שְׁאִם יִמָּשֵׁךְ הַטָּהוֹר, הֲרֵי הַטָּמֵא נוֹפֵל; וְנִמְצָא כְּאִלּוּ נִשְׁעָן עָלָיו, וּלְפִיכָּךְ אַף בִּגְדֵי הַטָּהוֹר טְמֵאִין.</P>

<P><B>ח,טז</B>  [יא] זָב שֶׁנִּשָּׂא מִקְצָתוֹ עַל הַטָּהוֹר, אוֹ טָהוֹר שֶׁנִּשָּׂא מִקְצָתוֹ עַל הַזָּב--נִטְמָא.  כֵּיצַד:  אֶצְבָּעוֹ שֶׁלַּזָּב שֶׁהִנִּיחָהּ לְמַעְלָה מִן הַטָּהוֹר, אוֹ הַטָּהוֹר שֶׁהִנִּיחַ אֶצְבָּעוֹ לְמַעְלָה מִן הַזָּב--אַף עַל פִּי שֶׁיֵּשׁ בֵּינֵיהֶן אֶבֶן אוֹ קוֹרָה וְכַיּוֹצֶא בָּהֶן, הֲרֵי זֶה טָמֵא.</P>

<P><B>ח,יז</B>  וְכֵן חִבּוּרֵי הַזָּב שֶׁנִּשְּׂאוּ עַל הַטָּהוֹר, אוֹ חִבּוּרֵי טָהוֹר שֶׁנִּשְּׂאוּ עַל הַזָּב--הֲרֵי זֶה טָמֵא, וּכְאִלּוּ נָשָׂא כָּל אֶחָד מֵהֶן עַצְמוֹ שֶׁלַּחֲבֵרוֹ.  וְאֵלּוּ הֶן הַחִבּוּרִין--הַשִּׁנַּיִם, וְהַצִּפָּרְנַיִם, וְהַשֵּׂעָר שֶׁלָּהֶן; וְיֵרָאֶה לִי שֶׁטֻּמְאָה זוֹ, מִדִּבְרֵיהֶם.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק ט</H2>

<P><B>ט,א</B>  דָּבָר שֶׁהָיָה מְחֻבָּר בָּאָרֶץ, אוֹ מְסֻמָּר בְּמַסְמְרִים--אִם הָיָה כּוֹחוֹ יָפֶה וְחָזָק, וְהִקִּישׁ עָלָיו הַזָּב, וּבָעֵת שֶׁהִקִּישׁ הֵנִיד כְּלִי אוֹ אֹכָלִין וּמַשְׁקִין מִכּוֹחַ הַכָּאָתוֹ, אוֹ שֶׁהִפִּילָן--הֲרֵי אֵלּוּ טְהוֹרִין.</P>

<P><B>ט,ב</B>  וְאִם לֹא הָיָה כּוֹחוֹ יָפֶה וְחָזָק, אֵלָא הָיָה מִתְנַדְנֵד, וְהִקִּישׁ עָלָיו הַזָּב, וְהִפִּיל אוֹ הֵנִיד בְּכוֹחַ הַכָּאָתוֹ כֵּלִים אוֹ אֹכָלִין וּמַשְׁקִין--הֲרֵי אֵלּוּ טְמֵאִין; וּכְאִלּוּ הֱסִיטָן, שֶׁהֲרֵי מִכּוֹחוֹ נָפְלוּ.  זֶה הַכְּלָל--כָּל שֶׁנָּפַל מִכּוֹחַ הֲסֵטוֹ, טָמֵא; מִכּוֹחַ הַרְעָדָה, טָהוֹר.</P>

<P><B>ט,ג</B>  כֵּיצַד:  הִקִּישׁ עַל אִילָן אוֹ סוֹכָה שֶׁכּוֹחָן רָע, אוֹ עַל סֻלָּם מִצְרִי שְׁאֵינוּ קָבוּעַ בְּמַסְמֵר, אוֹ עַל קוֹרָה וְדֶלֶת וְכֶבֶשׁ שְׁאֵינָן מְחֻבָּרִין בְּטִיט, אוֹ שֶׁהִקִּישׁ עַל הַנְּגָר וְעַל הַמַּנְעוּל וְעַל הַמָּשׁוֹט, וּבְשָׁעָה שֶׁהִקִּישׁ הִפִּיל אֹכָלִין וּמַשְׁקִין אוֹ כֵּלִים--אַפִלּוּ הֱנִידָן, וְלֹא נָפְלוּ--הֲרֵי אֵלּוּ טְמֵאִין.</P>

<P><B>ט,ד</B>  אֲבָל אִם הִקִּישׁ עַל אִילָן אוֹ סוֹכָה שֶׁכּוֹחָן יָפֶה, אוֹ עַל סֻלָּם מְסֻמָּר, אוֹ עַל כֶּבֶשׁ אוֹ קוֹרָה אוֹ דֶּלֶת הַמְּחֻבָּרִין בְּטִיט, אוֹ עַל הַמָּרִישׁ, אוֹ עַל הַתַּנּוּר, וּבְשָׁעָה שֶׁהִקִּישׁ הֵנִיד כֵּלִים אוֹ אֹכָלִין וּמַשְׁקִין--אַפִלּוּ הִפִּילָן, הֲרֵי אֵלּוּ טְהוֹרִין.  וְכֵן כָּל כַּיּוֹצֶא בְּאֵלּוּ.</P>

<P><B>ט,ה</B>  [ב] תַּנּוּר שֶׁהָיְתָה הַפַּת דְּבוּקָה בּוֹ, וְהִקִּישׁ עַל הַתַּנּוּר, וְנָפַל כִּכָּר--אַפִלּוּ הָיָה תְּרוּמָה, הֲרֵי זֶה טָהוֹר; וְאִם הָיָה חֶרֶס מִן הַתַּנּוּר מֻדְבָּק בַּכִּכָּר שֶׁנָּפַל--אַפִלּוּ הָיָה חֻלִּין, הֲרֵי זֶה טָמֵא.</P>

<P><B>ט,ו</B>  [ג] אֵין הַמִּשְׁכָּב אוֹ הַמֶּרְכָּב מְטַמֵּא כֵּלִים אוֹ אֹכָלִין וּמַשְׁקִין, אֵלָא בַּמַּגָּע בִּלְבָד; אֲבָל אִם הָיוּ כֵּלִים אוֹ אֹכָלִין וּמַשְׁקִין לְמַעְלָה מִן הַמַּדְרֵס, אוֹ שֶׁהָיָה הַמַּדְרֵס לְמַעְלָה מֵהֶן--אַפִלּוּ לֹא הִפְסִיק בֵּינֵיהֶם אֵלָא נְיָר--הוֹאִיל וְלֹא נָגַע בָּהֶן, הֲרֵי אֵלּוּ טְהוֹרִין.  וְכֵן אִם הֵסִיט הַמִּשְׁכָּב אֶת הַכֵּלִים אוֹ אֶת הָאֹכָלִין וְהַמַּשְׁקִין, הֲרֵי אֵלּוּ טְהוֹרִין.</P>

<P><B>ט,ז</B>  [ד] הַזָּב וְהַטָּהוֹר שֶׁיָּשְׁבוּ בַּסְּפִינָה הַקְּטַנָּה הַיְּכוּלָה לְהָמִיט בְּאָדָם אֶחָד, אוֹ בָּאַסְדָּה, אוֹ שֶׁרָכְבוּ עַל גַּבֵּי בְּהֵמָה--אַף עַל פִּי שְׁאֵין בִּגְדֵיהֶן נוֹגְעִין זֶה בְּזֶה, הֲרֵי בִּגְדֵי הַטָּהוֹר טְמֵאִין מַדְרֵס; וְטֻמְאָתָן בְּסָפֵק, שֶׁמֶּא דָּרַס הַזָּב עֲלֵיהֶן.  וְכֵן נִדָּה שֶׁיָּשְׁבָה עִם הַטְּהוֹרָה בַּמִּטָּה--בְּגָדֶיהָ טְמֵאִין מַדְרֵס, חוּץ מִכֻּפָּח שֶׁבְּרֹאשָׁהּ; וְכֵן בְּגָדִים שֶׁבְּרֹאשׁ הַנֵּס שֶׁבַּסְּפִינָה, טְהוֹרִין.</P>

<P><B>ט,ח</B>  [ה] הַנִּדְחָק בָּרֵחַיִם שֶׁהַגּוֹי בְּתוֹכָן, אוֹ זָב וְכַיּוֹצֶא בּוֹ--הֲרֵי בְּגָדָיו טְמֵאִין מַדְרֵס.  בְּאֵיזֶה רֵחַיִם אָמְרוּ--בָּרֵחַיִם שֶׁמְּנַדְנְדִין אֶת הַקַּרְקָע, עַד שֶׁעוֹקְרִין אֶת הָעוֹמֵד כָּאן וְדוֹחֲפִין אוֹתוֹ מִמְּקוֹמוֹ.  וְדָבָר בָּרוּר הוּא שֶׁטֻּמְאָה זוֹ בְּסָפֵק--שֶׁמֶּא נֶעְקַר הַטָּמֵא, וְדָרַס עַל בִּגְדֵי הַטָּהוֹר.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק י</H2>

<P><B>י,א</B>  עַם הָאָרֶץ--אַף עַל פִּי שֶׁיִּשְׂרָאֵל הוּא, וְיֶשְׁנוֹ בַּתּוֹרָה וּבַמִּצְווֹת--הֲרֵי הוּא בְּחֶזְקַת טָמֵא, וּבְגָדָיו מַדְרֵס לִטְהָרוֹת.  וְאִם נָגְעוּ בְּגָדָיו בְּאֹכָלִין וּמַשְׁקִין, הֲרֵי הֶן טְמֵאִין; וְאִם נָגַע בִּכְלִי חֶרֶס מֵאַוֵּירוֹ, הֲרֵי זֶה טִמְּאָהוּ.  וְשׂוֹרְפִין אֶת הַתְּרוּמָה עַל מַגָּעָן, אַף עַל פִּי שֶׁטֻּמְאָתָן בְּסָפֵק.  וְאֵינָן נֶאֱמָנִין עַל הַטְּהָרוֹת, לְפִי שְׁאֵינָן בְּקִיאִין בְּדִקְדּוּקֵי טֻמְאוֹת וּטְהָרוֹת; וּלְעוֹלָם הוּא בַּחֲזָקָה זוֹ, וְאֵינוּ נֶאֱמָן עַל הַטְּהָרוֹת עַד שֶׁיְּקַבַּל עָלָיו דִּבְרֵי חֲבֵרוּת.</P>

<P><B>י,ב</B>  וּמַה הֶן דִּבְרֵי חֲבֵרוּת:  שֶׁיְּקַבַּל עָלָיו שֶׁיְּהֶא נִזְהָר בַּטֻּמְאוֹת שֶׁלֹּא יִטַּמֵּא בָּהֶן, וּבַטְּהָרוֹת שֶׁלֹּא יְטַמֵּא אוֹתָן, וְיִזָּהֵר בִּנְטִילַת יָדַיִם, וּבְטַהְרַת הַיָּדַיִם; וְשֶׁלֹּא יִקַּח מֵעַם הָאָרֶץ לַח, וְלֹא יִתְאָרַח אֵצֶל עַם הָאָרֶץ, וְלֹא יְאָרְחוֹ אֶצְלוֹ בִּכְסוּתוֹ.</P>

<P><B>י,ג</B>  [ב] הַבָּא לְקַבַּל דִּבְרֵי חֲבֵרוּת חוּץ מִדָּבָר אֶחָד מֵהֶן, אֵין מְקַבְּלִין אוֹתוֹ.  רְאִינוּהוּ שֶׁנּוֹהֵג בְּצִנְעָה בְּתוֹךְ בֵּיתוֹ, מְקַבְּלִין אוֹתוֹ וְאַחַר כָּךְ מְלַמְּדִין אוֹתוֹ עִסְקֵי טֻמְאָה וְטַהְרָה; וְאִם לֹא רְאִינוּהוּ שֶׁנּוֹהֵג בְּצִנְעָה בְּבֵיתוֹ, מְלַמְּדִין אוֹתוֹ וְאַחַר כָּךְ מְקַבְּלִין אוֹתוֹ.  וּמְקַבְּלִין אוֹתוֹ לְטַהְרַת הַיָּדַיִם תְּחִלָּה, וְאַחַר כָּךְ מְקַבְּלִין אוֹתוֹ לַטְּהָרוֹת.  וְאִם אָמַר אֵינִי מְקַבֵּל אֵלָא לְטַהְרַת יָדַיִם, מְקַבְּלִין אוֹתוֹ; קִבַּל לַטְּהָרוֹת וְלֹא קִבַּל לַיָּדַיִם, אַף לַטְּהָרוֹת אֵין מְקַבְּלִין אוֹתוֹ.</P>

<P><B>י,ד</B>  כְּשֶׁמְּקַבְּלִין אוֹתוֹ, חוֹשְׁשִׁין לוֹ כָּל שְׁלוֹשִׁים יוֹם, עַד שֶׁיִּלְמֹד, וְיִהְיֶה רָגִיל בַּטְּהָרוֹת.  וְאַחַר שְׁלוֹשִׁים יוֹם מִשֶּׁקִּבַּל דִּבְרֵי חֲבֵרוּת--הֲרֵי בְּגָדָיו טְהוֹרִין, וְכָל אֹכָלָיו וּמַשְׁקָיו טְהוֹרִין, וְנֶאֱמָן עַל כָּל הַטְּהָרוֹת כִּשְׁאָר הַחֲבֵרִים, וְאַף עַל פִּי שְׁאֵינוּ תַּלְמִיד חֲכָמִים.</P>

<P><B>י,ה</B>  [ג] תַּלְמִידֵי חֲכָמִים--הֲרֵי הֶן בְּחֶזְקַת טַהְרָה, וְנֶאֱמָנִין, וְאֵינָן צְרִיכִין לְקַבַּל דִּבְרֵי חֲבֵרוּת; אֲבָל מִשֶּׁחָרַב בֵּית הַמִּקְדָּשׁ, נָהֲגוּ כּוֹהֲנִים סִלְסוּל בְּעַצְמָן--שֶׁלֹּא יִהְיוּ מוֹסְרִין טְהָרוֹת אַפִלּוּ לְתַלְמִיד חֲכָמִים, עַד שֶׁיְּקַבַּל עָלָיו דִּבְרֵי חֲבֵרוּת.  [ד] זָקֵן וְיוֹשֵׁב בִּישִׁיבָה--אֵינוּ צָרִיךְ לְקַבַּל, שֶׁכְּבָר קִבַּל מִשָּׁעָה שֶׁיָּשַׁב.</P>

<P><B>י,ו</B>  [ה] הַמְּקַבֵּל דִּבְרֵי חֲבֵרוּת, צָרִיךְ לְקַבַּל בִּפְנֵי שְׁלוֹשָׁה חֲבֵרִים; וּבָנָיו וּבְנֵי בֵּיתוֹ, אֵין צְרִיכִין לְקַבַּל בִּפְנֵי שְׁלוֹשָׁה חֲבֵרִים--מִפְּנֵי שְׁהוּא מְלַמְּדָן, וּמַרְגִּילָן בְּדֶרֶךְ טַהְרָה.  וְאֵשֶׁת חָבֵר וּבָנָיו וּבְנֵי בֵּיתוֹ וַעֲבָדָיו, הֲרֵי הֶן כְּחָבֵר; וְחָבֵר שֶׁמֵּת--אִשְׁתּוֹ וּבָנָיו וּבְנֵי בֵּיתוֹ בְּחֶזְקַת חֲבֵרִים, עַד שֶׁיֵּחָשְׁדוּ.</P>

<P><B>י,ז</B>  [ו] אֵשֶׁת עַם הָאָרֶץ אוֹ בִּתּוֹ שֶׁנִּשֵּׂאת לְחָבֵר, וְכֵן עַבְדּוֹ שֶׁנִּמְכַּר לְחָבֵר--הֲרֵי אֵלּוּ צְרִיכִין לְקַבַּל עֲלֵיהֶן דִּבְרֵי חֲבֵרוּת כְּבַתְּחִלָּה; אֲבָל אֵשֶׁת חָבֵר אוֹ בִּתּוֹ שֶׁנִּשֵּׂאת לְעַם הָאָרֶץ, וְכֵן עַבְדּוֹ שֶׁנִּמְכַּר לְעַם הָאָרֶץ--אֵין צְרִיכִין לְקַבַּל דִּבְרֵי חֲבֵרוּת כְּבַתְּחִלָּה.</P>

<P><B>י,ח</B>  [ז] עַם הָאָרֶץ שֶׁקִּבַּל עָלָיו דִּבְרֵי חֲבֵרוּת, וְהָיוּ לוֹ טְהָרוֹת כְּשֶׁהָיָה עַם הָאָרֶץ, וְאָמַר אֲנִי יוֹדֵעַ וַדַּאי שֶׁלֹּא נִטְמְאוּ--בִּזְמָן שֶׁנִּתְעַסְּקוּ בָּהֶן אֲחֵרִים, הֲרֵי הֶן אֲסוּרוֹת כְּשֶׁהָיוּ מִקֹּדֶם; וְאִם הוּא בְּעַצְמוֹ נִתְעַסַּק בָּהֶן--הֲרֵי הֶן מֻתָּרוֹת לוֹ, וַאֲסוּרוֹת לְכָל אָדָם.  וְנִשְׁאָל הֶחָבֵר עַל טְהָרוֹתָיו, וּמוֹרֶה בָּהֶן טַהְרָה לְעַצְמוֹ; וְאֵין חוֹשְׁדִין אוֹתוֹ בְּכָּךְ.</P>

<P><B>י,ט</B>  [ח] חָבֵר שֶׁנַּעֲשָׂה גַּבָּאי לַמֶּלֶךְ, אוֹ מוֹכֵס, וְכַיּוֹצֶא בָּהֶן--דּוֹחִין אוֹתוֹ מֵחֲבֵרוּתוֹ; פֵּרַשׁ מִמַּעֲשָׂיו הָרָעִים--הֲרֵי הוּא כְּכָל אָדָם, וְצָרִיךְ לְקַבַּל דִּבְרֵי חֲבֵרוּת כְּבַתְּחִלָּה.</P>

<P><B>י,י</B>  [ט] עַם הָאָרֶץ שֶׁקִּבַּל עָלָיו דִּבְרֵי חֲבֵרוּת, וְנֶחְשָׁד לְדָבָר אֶחָד--אֵינוּ חָשׁוּד אֵלָא עַל אוֹתוֹ דָּבָר.  וְכָל הֶחָשׁוּד לֶחָמוּר, נֶחְשָׁד לַקַּל; וְהַנֶּחְשָׁד לַקַּל, לֹא נֶחְשָׁד לֶחָמוּר.</P>

<P><B>י,יא</B>  [י] חָבֵר שֶׁנֶּחְשָׁד עַל הַטְּהָרוֹת, כְּגוֹן שֶׁמָּכַר אֹכָלִין טְמֵאִין בְּחֶזְקַת שְׁהֶן טְהוֹרִין--הֲרֵי זֶה אֵינוּ נֶאֱמָן לְעוֹלָם, עַד שֶׁיִּוָּדַע שֶׁחָזַר בִּתְשׁוּבָה גְּמוּרָה.</P>

<P><B>י,יב</B>  [יא] הֶחָשׁוּד עַל הַשְּׁבִיעִית אוֹ עַל הַתְּרוּמָה, שֶׁמְּכָרָן לְשֵׁם חֻלִּין--הֲרֵי זֶה חָשׁוּד עַל הַטְּהָרוֹת:  שֶׁהֶחָשׁוּד עַל דָּבָר שֶׁלַּתּוֹרָה, הֲרֵי הוּא חָשׁוּד עַל דִּבְרֵי סוֹפְרִים; וְהָאֹכָלִין הַטְּמֵאִין, אֵין מְטַמְּאִין אֲחֵרִים אֵלָא מִדִּבְרֵי סוֹפְרִים כְּמוֹ שֶׁיִּתְבָּאַר.  וְכָל הֶחָשׁוּד עַל דָּבָר--נֶאֱמָן לְהָעִיד בּוֹ לַאֲחֵרִים, וְלָדוּן בּוֹ לַאֲחֵרִים:  חֲזָקָה הִיא שְׁאֵין אָדָם חוֹטֶא, כְּדֵי שֶׁיֵּהָנוּ אֲחֵרִים.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק יא</H2>

<P><B>יא,א</B>  כְּבָר בֵּאַרְנוּ שֶׁעַמֵּי הָאָרֶץ נֶאֱמָנִין עַל טַהְרַת פָּרַת חַטָּאת:  מִפְּנֵי חֻמְרָתָהּ, אֵין מְזַלְזְלִין בָּהּ.  וְכֵן נֶאֱמָנִין הֶן עַל טַהְרַת יַיִן וְשֶׁמֶן שֶׁלַּנְּסָכִים--אִם אָמְרוּ טָהוֹר הוּא, הֲרֵי זֶה בְּחֶזְקַת טַהְרָה:  מִפְּנֵי חֻמְרָתוֹ, נִזְהָרִין בּוֹ.</P>

<P><B>יא,ב</B>  וְכֵן נֶאֱמָנִין הֶן עַל הַתְּרוּמָה, בְּשָׁעַת הַגִּתּוֹת וְהַבַּדִּים--מִפְּנֵי שֶׁכָּל הָעָם מְטַהֲרִין עַצְמָן וּכְלֵיהֶן, כְּדֵי לַעֲשׂוֹת יֵינָם וְשַׁמְנָם בְּטַהְרָה.  עָבְרוּ הַגִּתּוֹת וְהַבַּדִּים, אֵינָן נֶאֱמָנִין; [ב] אֵלָא כּוֹהֵן שֶׁהֵבִיא לוֹ עַם הָאָרֶץ חָבִית יַיִן אוֹ שֶׁמֶן שֶׁלַּתְּרוּמָה--לֹא יְקַבְּלֶנָּה מִמֶּנּוּ, מִפְּנֵי שְׁהִיא בְּחֶזְקַת טֻמְאָה.  הִנִּיחָהּ עַם הָאָרֶץ אֶצְלוֹ עַד גַּת הַבָּאָה, וְהֵבִיאָהּ לוֹ--יְקַבְּלֶנָּה, אַף עַל פִּי שְׁהוּא יוֹדֵעַ שְׁהִיא מִשֶּׁלְּאֶשְׁתָּקַד:  שֶׁלֹּא גָזְרוּ עֲלֵיהֶם טֻמְאָה, בְּשָׁעַת הַגִּתּוֹת וְהַבַּדִּים.</P>

<P><B>יא,ג</B>  עַם הָאָרֶץ שֶׁנָּעַל בֵּית בַּדּוֹ אוֹ גִּתּוֹ בְּשָׁעָה שֶׁגָּמְרוּ הָעָם לִדְרֹךְ, וְהוֹלִיךְ אֶת הַמַּפְתֵּחַ מִיָּד לְכוֹהֵן--אַף עַל פִּי שֶׁשָּׁהָה כַּמָּה יָמִים אַחַר שֶׁעָבְרוּ הַגִּתּוֹת--הֲרֵי הַכּוֹהֵן בָּא וּפוֹתֵחַ בְּפָנָיו, וּמַטְבִּילוֹ וְדוֹרֵךְ, וְנוֹטֵל תְּרוּמָה בְּטַהְרָה; וְאִם לֹא עָשָׂה כֵּן--לֹא יִטֹּל תְּרוּמָה מֵעַם הָאָרֶץ אֵלָא זֵיתִים אוֹ עֲנָבִים שְׁאֵינָן מֻכְשָׁרִין, שְׁאֵינָן מְקַבְּלִין טֻמְאָה.</P>

<P><B>יא,ד</B>  הֵבִיא לוֹ עַם הָאָרֶץ חָבִית שֶׁלִּתְרוּמָה בִּשְׁאָר יְמוֹת הַשָּׁנָה, וְאָמַר בְּתוֹכָהּ קֹדֶשׁ, אַפִלּוּ רְבִיעִית--מִתּוֹךְ שֶׁנֶּאֱמָן עַל טַהְרַת הַקֹּדֶשׁ, נֶאֱמָן עַל הַכֹּל.</P>

<P><B>יא,ה</B>  אַפִלּוּ בְּשָׁעַת הַגִּתּוֹת וְהַבַּדִּים, שֶׁעַמֵּי הָאָרֶץ נֶאֱמָנִין עַל הַתְּרוּמָה--אֵינָן נֶאֱמָנִין עַל הַכְּלִי הָרֵיקָן, לוֹמַר שְׁהוּא טָהוֹר לַתְּרוּמָה; וְכֵן אֵינָן נֶאֱמָנִין לְעוֹלָם עַל כְּלִי רֵיקָן, לוֹמַר שְׁהוּא טָהוֹר לַקֹּדֶשׁ.</P>

<P><B>יא,ו</B>  [ה] כְּלִי שֶׁהָיָה בְּתוֹכוֹ יַיִן אוֹ שֶׁמֶן, וְרָאִינוּ עַם הָאָרֶץ יוֹשֵׁב וּמְשַׁמְּרוֹ כְּדֵי לְהוֹצִיא מִמֶּנּוּ נְסָכִים--הֲרֵי זֶה נֶאֱמָן עַל טַהְרַת הַכְּלִי, וְאַפִלּוּ קֹדֶם לַגִּתּוֹת וְלַבַּדִּים בְּשִׁבְעִים יוֹם; אֲבָל קֹדֶם לְשִׁבְעִים, אֵינָן נֶאֱמָנִין.</P>

<P><B>יא,ז</B>  בַּמֶּה דְּבָרִים אֲמוּרִים, בִּשְׁאָר אֶרֶץ יִשְׂרָאֵל.  אֲבָל בִּירוּשָׁלַיִם, נֶאֱמָנִין עַל כְּלִי חֶרֶס הָרֵיקָן לוֹמַר שְׁהוּא טָהוֹר לַקֹּדֶשׁ לְעוֹלָם:  בֵּין כֵּלִים דַּקִּין בֵּין כֵּלִים גַּסִּין, בֵּין שֶׁהָיוּ הַכֵּלִים רֵיקָנִין בֵּין שֶׁהָיוּ מְלֵאִים--הֲרֵי הוּא נֶאֱמָן עַל הַכְּלִי, אַף עַל פִּי שֶׁהַמַּשְׁקִין שֶׁבְּתוֹכוֹ טְמֵאִין; אַפִלּוּ הָיָה בִּגְדוֹ שְׁהוּא מַדְרֵס בְּתוֹךְ הַכְּלִי, הֲרֵי הַכְּלִי בְּחֶזְקַת טַהְרָה לַקֹּדֶשׁ.  וּמִפְּנֵי מַה הֵקִילוּ בָּהֶם, מִפְּנֵי שְׁאֵין עוֹשִׂין כִּבְשׁוֹנוֹת בִּירוּשָׁלַיִם.</P>

<P><B>יא,ח</B>  [ו] מִן הַמּוּדַעִית וְלִפְנִים, נֶאֱמָנִין עַל כְּלֵי חֶרֶס; וּמִן הַמּוּדַעִית וְלָחוּץ, אֵין נֶאֱמָנִין; הַמּוּדַעִית עַצְמָהּ, פְּעָמִים כְּלִפְנִים וּפְעָמִים כְּלָחוּץ.  כֵּיצַד:  הָיָה חָבֵר נִכְנָס, וְעַם הָאָרֶץ יוֹצֶא וּכְלִי חֶרֶס בְּיָדוֹ--הֲרֵי זֶה נֶאֱמָן בַּמּוּדַעִית לוֹמַר שְׁהוּא טָהוֹר לַקֹּדֶשׁ; הָיוּ שְׁנֵיהֶן נִכְנָסִין אוֹ שְׁנֵיהֶן יוֹצְאִין--אֵינוּ נֶאֱמָן, עַד שֶׁיִּהְיוּ לִפְנִים מִן הַמּוּדַעִית.</P>

<P><B>יא,ט</B>  [ז] קַדָּר שֶׁהֵבִיא קְדֵרוֹת, וְהִנִּיחָן לִפְנִים מִן הַמּוּדַעִית, וּבָאוּ הַלּוֹקְחִין, וְהוּא אוֹמֵר לָהֶן שְׁהֶן טְהוֹרוֹת, וְלָקַח קְדֵרָה, וְנִכְנַס בָּהּ--הֲרֵי הִיא טְהוֹרָה לַקֹּדֶשׁ, אֲבָל לֹא לַתְּרוּמָה כְּמוֹ שֶׁבֵּאַרְנוּ.  לָקַח קְדֵרָה, וְיָצָא בָּהּ חוּץ לַמּוּדַעִית--הֲרֵי זוֹ טְמֵאָה, בֵּין לַתְּרוּמָה בֵּין לַקֹּדֶשׁ:  אַף עַל פִּי שְׁהֶן הֶן הַקְּדֵרוֹת, וְהוּא הַקַּדָּר עַצְמוֹ--אֵינוּ נֶאֱמָן אֵלָא לִפְנִים מִן הַמּוּדַעִית.</P>

<P><B>יא,י</B>  [ח] הַלּוֹקֵחַ כְּלֵי חֶרֶס מִן הַכִּבְשָׁן בְּכָל מָקוֹם--הֲרֵי אֵלּוּ טְהוֹרִין, בֵּין לַקֹּדֶשׁ בֵּין לַתְּרוּמָה; וְאֵין אוֹמְרִין, שֶׁמֶּא נָגַע בָּהֶן עַם הָאָרֶץ:  וְאַפִלּוּ לָקַח מִן הַסֵּדֶר הָרִאשׁוֹן, וְאַף עַל פִּי שֶׁהַכִּבְשָׁן פָּתוּחַ וּכְבָר נִלְקַח חֶצְיוֹ--שֶׁלֹּא גָזְרוּ טֻמְאָה עַל הַכֵּלִים שֶׁבַּכִּבְשָׁן.</P>

<P><B>יא,יא</B>  [ט] טֻמְאַת עַמֵּי הָאָרֶץ בָּרֶגֶל, כְּטַהְרָה הִיא חֲשׁוּבָה--שֶׁכָּל יִשְׂרָאֵל חֲבֵרִים, בָּרֶגֶל.  וּכְלֵיהֶן כֻּלָּן וְאָכְלֵיהֶן וּמַשְׁקֵיהֶן, טְהוֹרִין בָּרֶגֶל--מִפְּנֵי שֶׁהַכֹּל מְטַהֲרִין עַצְמָן, וְעוֹלִין לָרֶגֶל.  לְפִיכָּךְ הֶן נֶאֱמָנִין בְּכָל יְמוֹת הָרֶגֶל, בֵּין עַל הַקֹּדֶשׁ בֵּין עַל הַתְּרוּמָה; וּמִשֶּׁעָבַר הָרֶגֶל, חוֹזְרִין לְטֻמְאָתָן.</P>

<P><B>יא,יב</B>  [י] הַפּוֹתֵחַ חָבִיתוֹ וְהַמַּתְחִיל בְּעִיסָתוֹ בָּרֶגֶל, וְעָבַר הָרֶגֶל--הֲרֵי שְׁאָר הֶחָבִית וּשְׁאָר הָעִיסָה בְּחֶזְקַת טֻמְאָה, שֶׁהֲרֵי נָגְעוּ בָּהּ עַמֵּי הָאָרֶץ; וְאַף עַל פִּי שֶׁלֹּא נָגַע בָּהּ אֵלָא בִּזְמָן שְׁהוּא כְּחָבֵר, אֵינָהּ טְהוֹרָה אֵלָא בִּימֵי הָרֶגֶל בִּלְבָד.</P>

<P><B>יא,יג</B>  [יא] אַחַר הָרֶגֶל, בְּמוֹצָאֵי יוֹם טוֹב, הָיוּ מַטְבִּילִין אֶת כָּל הַכֵּלִים שֶׁהָיוּ בַּמִּקְדָּשׁ, מִפְּנֵי שֶׁנָּגְעוּ בָּהֶן עַמֵּי הָאָרֶץ בָּרֶגֶל בְּשָׁעַת הֶחָג.  וּלְפִיכָּךְ הָיוּ אוֹמְרִין הִזָּהֲרוּ שֶׁלֹּא תִגְּעוּ בַּשֻּׁלְחָן, בְּשָׁעָה שֶׁמַּרְאִין אוֹתוֹ לְעוֹלֵי רְגָלִים, כְּדֵי שֶׁלֹּא יִהְיֶה טָמֵא בְּמַגָּעָן אַחַר הָרֶגֶל וְנִמְצָא צָרִיךְ טְבִילָה וְהַעְרֵב שֶׁמֶשׁ, וְנֶאֱמָר בְּלֶחֶם הַפָּנִים "לְפָנַי תָּמִיד" (שמות כה,ל).  וְכָל הַכֵּלִים הָיוּ טְעוּנִין טְבִילָה וְהַעְרֵב שֶׁמֶשׁ, חוּץ מִמִּזְבַּח הַזָּהָב וּמִזְבַּח הַנְּחֹשֶׁת--מִפְּנֵי שֶׁצִּפּוּיֵיהֶן כִּבְטֵלִין לְגַבֵּיהֶן.</P>

<P><B>יא,יד</B>  [יב] עַם הָאָרֶץ שֶׁאָמַר טָהוֹר אֲנִי מִטֻּמְאַת מֵת, אוֹ שֶׁאָמַר כְּלִי זֶה טָהוֹר מִטֻּמְאַת מֵת--נֶאֱמָן, וּמַטְבִּילִין אוֹתוֹ מִשּׁוֹם טֻמְאַת עַם הָאָרֶץ בִּלְבָד; וְצָרִיךְ הַעְרֵב שֶׁמֶשׁ, וְאֵינוּ צָרִיךְ הַזָּיָה.  בַּמֶּה דְּבָרִים אֲמוּרִים, בְּשֶׁשָּׁאֲלוּ וְאָמַר טָהוֹר הוּא.  אֲבָל הַלּוֹקֵחַ כְּלִי סְתָם מֵרְשׁוּת עַם הָאָרֶץ--חוֹשְׁשִׁין לוֹ שֶׁמֶּא טְמֵא מֵת הוּא, וּמַזִּין עָלָיו שְׁלִישִׁי וּשְׁבִיעִי כְּכָל הַכֵּלִים הַנִּמְצָאִין בְּכָל מָקוֹם חוּץ לִירוּשָׁלַיִם:  שֶׁלֹּא גָזְרוּ טֻמְאָה עַל הַכֵּלִים הַנִּמְצָאִין בִּירוּשָׁלַיִם, כְּמוֹ שֶׁיִּתְבָּאַר בְּטֻמְאַת הַסְּפֵקוֹת.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק יב</H2>

<P><B>יב,א</B>  הַמַּפְקִיד כֵּלִים אֵצֶל עַם הָאָרֶץ, אוֹ שֶׁנָּתַן כְּלִי לְאֻמָּן עַם הָאָרֶץ--הֲרֵי אֵלּוּ טְמֵאִין טְמֵא מֵת, וּטְמֵאִין מַדְרֵס.  אִם מַכִּירוֹ שְׁהוּא אוֹכֵל בַּתְּרוּמָה--טְהוֹרִין מִטְּמֵא מֵת, אֲבָל טְמֵאִין מַדְרֵס:  מִפְּנֵי שֶׁאִשְׁתּוֹ נִדָּה יוֹשֶׁבֶת עֲלֵיהֶן שֶׁלֹּא מִדַּעְתּוֹ, שֶׁהֲרֵי אֵין נִזְהָרִין מִן הַטֻּמְאוֹת בְּבָתֵּי עַמֵּי הָאָרֶץ.</P>

<P><B>יב,ב</B>  הַמַּנִּיחַ כֵּלָיו בִּפְנֵי עַם הָאָרֶץ, וְאָמַר לוֹ שְׁמֹר לִי אֶת אֵלּוּ--הֲרֵי אֵלּוּ טְמֵאִין מַדְרֵס, וּטְהוֹרִין מִטְּמֵא מֵת; הִנִּיחָן עַל כְּתֵפוֹ--טְמֵאִין מַדְרֵס, וּטְמֵא מֵת.</P>

<P><B>יב,ג</B>  שָׁכַח כֵּלָיו בְּבֵית הַכְּנֶסֶת--הֲרֵי הֶן טְהוֹרִין, שְׁאֵינָהּ רְשׁוּת עַם הָאָרֶץ גְּמוּרָה.  הִנִּיחַ כֵּלָיו בַּמֶּרְחֵץ, וּבָא וּמְצָאָן כְּמוֹת שְׁהֶן--טְהוֹרִין; וּמְלַמְּדִין אוֹתוֹ, שֶׁלֹּא יַעֲשֶׂה כֵּן.  הִנִּיחַ גִּתּוֹ וּבוֹרוֹ--אַף עַל פִּי שֶׁנִּכְנַס לָעִיר, וּבָא וּמָצָא עַם הָאָרֶץ בְּצִדּוֹ--טְהוֹרִין, מִפְּנֵי שְׁאֵין לוֹ רְשׁוּת שֶׁיִּכָּנֵס.</P>

<P><B>יב,ד</B>  [ג] הַמּוֹסֵר מַפְתֵּחַ בֵּיתוֹ לְעַם הָאָרֶץ--כָּל שֶׁבַּבַּיִת טָהוֹר, שֶׁלֹּא מָסַר לוֹ אֵלָא שְׁמִירַת הַמַּפְתֵּחַ.  [ד] הַמַּנִּיחַ כֵּלָיו בַּחַלּוֹנוֹת שֶׁבַּמֶּרְחֵץ, וְנָעַל עֲלֵיהֶן--אַף עַל פִּי שֶׁנָּתַן הַמַּפְתֵּחַ לְעַם הָאָרֶץ, כֵּלָיו טְהוֹרִין; וְכֵן אִם חָתַם עַל הַחַלּוֹן, אוֹ עָשָׂה לוֹ סִימָן--אַפִלּוּ מָצָא הַחוֹתָם מְקֻלְקָל, הֲרֵי כֵּלָיו טְהוֹרִין.</P>

<P><B>יב,ה</B>  הַמַּנִּיחַ עַם הָאָרֶץ בְּתוֹךְ בֵּיתוֹ לְשָׁמְרוֹ, וְיָשַׁב הוּא מֵרָחוֹק--בִּזְמָן שְׁהוּא רוֹאֶה אֶת הַנִּכְנָסִין וְאֶת הַיּוֹצְאִין--הֲרֵי כָּל שֶׁבַּבַּיִת מִן הָאֹכָלִין וְהַמַּשְׁקִין וּכְלִי חֶרֶס שְׁאֵינוּ מֻקָּף צָמִיד פָּתִיל, טְמֵאִין; אֲבָל הַמִּשְׁכָּבוֹת וְהַמֶּרְכָּבוֹת וּכְלִי חֶרֶס הַמֻּקָּף צָמִיד פָּתִיל, טְהוֹרִין.  וְאִם אֵינוּ רוֹאֶה, לֹא אֶת הַנִּכְנָסִין וְלֹא אֶת הַיּוֹצְאִין--כָּל שֶׁבַּבַּיִת טָמֵא:  אַפִלּוּ הָיָה כָּפוּת אוֹ כְּרוּת יָדַיִם וְרַגְלַיִם--הַכֹּל טָמֵא, מִפְּנֵי שְׁהֶן בִּרְשׁוּת עַם הָאָרֶץ.</P>

<P><B>יב,ו</B>  חָבֵר שֶׁהָיָה יָשֵׁן בְּבֵיתוֹ שֶׁלְּעַם הָאָרֶץ, וְהָיוּ כֵּלָיו מְקֻפָּלִין וּמֻנָּחִין תַּחַת רֹאשׁוֹ, וְסַנְדָּלָיו וְחָבִיתוֹ לְפָנָיו--הֲרֵי אֵלּוּ טְהוֹרִין:  מִפְּנֵי שְׁהֶן בְּחֶזְקַת שְׁמִירַת בַּעְלֵיהֶן, וְלֹא יִגַּע בָּהֶן עַם הָאָרֶץ--שֶׁהֲרֵי הוּא אוֹמֵר, עַתָּה יֵעוֹר וְיַבִּיט בִּי.</P>

<P><B>יב,ז</B>  עַם הָאָרֶץ שֶׁשָּׁאַל מֵחָבֵר מִטָּה זוֹ שֶׁיִּישַׁן עָלֶיהָ, וְיָשַׁן עָלֶיהָ בְּתוֹךְ בֵּיתוֹ שֶׁלְּחָבֵר--אֵין טָמֵא אֵלָא אוֹתָהּ הַמִּטָּה, וְעַד מְקוֹם שְׁהוּא יָכוֹל לִפְשֹׁט אֶת יָדוֹ מֵאוֹתָהּ הַמִּטָּה וְלִגַּע.</P>

<P><B>יב,ח</B>  חָבֵר שֶׁאָמַר לְעַם הָאָרֶץ, שְׁמֹר לִי פָּרָה זוֹ שֶׁלֹּא תִכָּנֵס לַבַּיִת, אוֹ שֶׁלֹּא תְשַׁבַּר אֶת הַכֵּלִים--הֲרֵי הַבַּיִת וְהַכֵּלִים טְהוֹרִין, שֶׁלֹּא מָסַר לוֹ אֵלָא שְׁמִירַת הַפָּרָה; אֲבָל אִם אָמַר לוֹ שְׁמֹר לִי בַּיִת זֶה שֶׁלֹּא תִכָּנֵס בּוֹ הַפָּרָה, וְכֵלִים אֵלּוּ שֶׁלֹּא תְשַׁבְּרֵם--הֲרֵי הֶן טְמֵאִין.</P>

<P><B>יב,ט</B>  הַמַּנִּיחַ עַם הָאָרֶץ בְּתוֹךְ בֵּיתוֹ וְיָצָא, וְהִנִּיחוֹ עֵר וּמְצָאוֹ עֵר, אוֹ יָשֵׁן וּמְצָאוֹ יָשֵׁן, אוֹ שֶׁהִנִּיחוֹ עֵר וּמְצָאוֹ יָשֵׁן--כָּל שֶׁבַּבַּיִת טָהוֹר; הִנִּיחוֹ יָשֵׁן וּמְצָאוֹ עֵר--כָּל מָקוֹם הַקָּרוֹב מִמֶּנּוּ שְׁהוּא יָכוֹל לִפְשֹׁט אֶת יָדוֹ וְלִגַּע בּוֹ, טָמֵא.</P>

<P><B>יב,י</B>  וְכֵן הַמַּנִּיחַ אֻמָּנִין בְּתוֹךְ בֵּיתוֹ--אֵין טָמֵא, אֵלָא עַד מְקוֹם שֶׁיְּכוּלִין לִפְשֹׁט אֶת יְדֵיהֶן וְלִגַּע; וְאֵין אוֹמְרִין שֶׁמֶּא עָלוּ עַל גַּבֵּי כִּסֵּא אוֹ סֻלָּם, וְנָגְעוּ בַּכֵּלִים אוֹ בְּאֹכָלִין הַתְּלוּיִין לְמַעְלָה בַּכּוֹתָל.</P>

<P><B>יב,יא</B>  [י] אֵשֶׁת חָבֵר שֶׁהִנִּיחָה לְאֵשֶׁת עַם הָאָרֶץ טוֹחֶנֶת בְּתוֹךְ בֵּיתָהּ--אַפִלּוּ פָּסְקָה הָרֵחַיִם, וְאַפִלּוּ הָיוּ שְׁתַּיִם--אֵין טָמֵא, אֵלָא מְקוֹם שֶׁיְּכוּלִין לִפְשֹׁט אֶת יְדֵיהֶן וְלִגַּע.  וְאֵין אוֹמְרִין שֶׁמֶּא הָאַחַת טוֹחֶנֶת, וְהַשְּׁנִיָּה בִּלְּשָׁה כָּל שֶׁבַּבַּיִת; וְשֶׁמֶּא נִתְלָת, וְעָלָת בִּמְקוֹמוֹת הַגְּבוֹהוֹת.</P>

<P><B>יב,יב</B>  [יא] הָאִשָּׁה שֶׁנִּכְנְסָה לְהוֹצִיא פַּת לֶעָנִי, יָצַאת וּמְצָאַתּוּ עוֹמֵד בְּצַד כִּכָּרוֹת--אַפִלּוּ הָיוּ תְּרוּמָה, הֲרֵי הֶן טְהוֹרוֹת:  שְׁאֵין חֶזְקָתוֹ לִגַּע שֶׁלֹּא בִּרְשׁוּת.  וְכֵן הָאִשָּׁה שֶׁיָּצְאָה וּמָצְאָה אֵשֶׁת עַם הָאָרֶץ חוֹתָה גֶּחָלִים מִתַּחַת הַקְּדֵרָה, הֲרֵי הַקְּדֵרָה טְהוֹרָה.</P>

<P><B>יב,יג</B>  [יב] גַּבָּאֵי מַלְכוּת שֶׁנִּכְנְסוּ לְתוֹךְ הַבַּיִת לְמַשְׁכַּן, כָּל שֶׁבַּבַּיִת טָמֵא; אִם יֵשׁ עִמָּהֶן גּוֹי, נֶאֱמָנִין לוֹמַר לֹא נָגַעְנוּ--מִפְּנֵי שֶׁאֵימַת הַגּוֹי עֲלֵיהֶן.  בַּמֶּה דְּבָרִים אֲמוּרִים, בִּזְמָן שֶׁיֵּשׁ שָׁם עֵדִים שֶׁנִּכְנְסוּ, אוֹ שֶׁהָיָה הַמַּשְׁכּוֹן בְּיָדָם.  אֲבָל אִם אָמְרוּ הֶן מֵעַצְמָן, נִכְנַסְנוּ אֲבָל לֹא נָגַעְנוּ--נֶאֱמָנִין:  שֶׁהַפֶּה שֶׁאָסַר, הוּא הַפֶּה שֶׁהִתִּיר.</P>

<P><B>יב,יד</B>  [יג] הַגַּנָּבִים שֶׁנִּכְנְסוּ לְתוֹךְ הַבַּיִת--אֵין טָמֵא אֵלָא מְקוֹם רַגְלֵי הַגַּנָּבִים, מִפְּנֵי שְׁהֶן מְפַחֲדִין מִלְּבַלַּשׁ אֵלָא דָּבָר שֶׁנּוֹטְלִין.  וּמַה הֶן מְטַמְּאִין בִּמְקוֹם הֲלִיכָתָן, הָאֹכָלִין וְהַמַּשְׁקִין וּכְלֵי חֶרֶס הַפְּתוּחִים.  אֲבָל הַמִּשְׁכָּבוֹת וְהַמֶּרְכָּבוֹת וּכְלֵי חֶרֶס הַמֻּקָּפִין צָמִיד פָּתִיל, טְהוֹרִין; וְאִם יֵשׁ עִמָּהֶן גּוֹי אוֹ אִשָּׁה, הַכֹּל טָמֵא.</P>

<P><B>יב,טו</B>  [יד] הַגַּבָּאִים וְהַגַּנָּבִים שֶׁעָשׂוּ תְּשׁוּבָה וְהִחְזִירוּ מֵעַצְמָן, לֹא מֵחֲמַת יִרְאָה, וְאָמְרוּ, לֹא נָגַעְנוּ בְּכָל מַה שֶׁהָיָה בַּבַּיִת כְּשֶׁנִּכְנַסְנוּ--הֲרֵי אֵלּוּ נֶאֱמָנִין, אַפִלּוּ עַל מְקוֹם רַגְלֵיהֶן.</P>

<P><B>יב,טז</B>  [טו] הַמַּנִּיחַ אֶת בֵּיתוֹ פָּתוּחַ וּמְצָאוֹ פָּתוּחַ, אוֹ שֶׁמְּצָאוֹ נָעוּל, אַפִלּוּ הִנִּיחוֹ נָעוּל, וּמְצָאוֹ פָּתוּחַ וְלֹא נִגְנַב מִמֶּנּוּ כְּלוּם--כָּל שֶׁבְּבַיִת טָהוֹר:  שֶׁאֲנִי אוֹמֵר הַגַּנָּבִים פְּתָחוּהוּ וְנִמְלְכוּ, וְהָלְכוּ לָהֶם וְלֹא נִכְנְסוּ.  [טז] קֻרְדֹּם שֶׁאָבַד בַּבַּיִת, אוֹ שֶׁהִנִּיחוֹ בְּזָוִית זוֹ וּבָא וּמְצָאוֹ בְּזָוִית אַחֶרֶת--הַבַּיִת טָמֵא:  שֶׁאֲנִי אוֹמֵר אָדָם טָמֵא נִכְנַס לְכָאן, וּנְטָלוֹ.</P>

<P><B>יב,יז</B>  הַדָּר עִם עַם הָאָרֶץ בֶּחָצֵר, וְשָׁכַח כֵּלִים בֶּחָצֵר--אַפִלּוּ חָבִיּוֹת מֻקָּפוֹת צָמִיד פָּתִיל, אוֹ תַּנּוּר מֻקָּף צָמִיד פָּתִיל--הֲרֵי אֵלּוּ טְמֵאִין:  עַד שֶׁיַּעֲשֶׂה לַתַּנּוּר מְחִצָּה גְּבוֹהָה עֲשָׂרָה טְפָחִים, כְּדֵי שֶׁלֹּא יִהְיֶה בִּרְשׁוּת עַם הָאָרֶץ.</P>

<P><B>יב,יח</B>  חָבֵר שֶׁהָיְתָה לוֹ מְחִצָּה אוֹ סֻכָּה לִפְנֵי פִּתְחוֹ שֶׁלְּעַם הָאָרֶץ, אוֹ שֶׁהָיְתָה מְחִצָּה אוֹ סֻכָּה שֶׁלְּעַם הָאָרֶץ לִפְנֵי פִּתְחוֹ שֶׁלְּחָבֵר--כֵּלִים שֶׁבַּסֻּכָּה אוֹ כֵּלִים שֶׁבַּמְּחִצָּה טְמֵאִים, מִפְּנֵי שֶׁיֵּשׁ לְעַם הָאָרֶץ בְּסֻכָּה זוֹ אוֹ בִּמְחִצָּה זוֹ רְשׁוּת.</P>

<P><B>יב,יט</B>  חָבֵר שֶׁהָיָה גַּגּוֹ לְמַעְלָה מִגַּגּוֹ שֶׁלְּעַם הָאָרֶץ--הֲרֵי זֶה שׁוֹטֵחַ שָׁם כֵּלִים וּמַנִּיחַ טְהָרוֹת, וְהֶן בְּחֶזְקָתָן:  וְאַף עַל פִּי שֶׁעַם הָאָרֶץ יָכוֹל לִפְשֹׁט אֶת יָדוֹ וְלִגַּע.  וְכֵן בַּגּוֹי, אֵינוּ חוֹשֵׁשׁ לֹא מִשּׁוֹם טֻמְאָה וְלֹא מִשּׁוֹם יֵין נֶסֶךְ.</P>

<P><B>יב,כ</B>  הָיוּ הַגַּגּוֹת זֶה בְּצַד זֶה, אוֹ שֶׁהָיָה גַּגּוֹ שֶׁלְּעַם הָאָרֶץ לְמַעְלָה, וְשָׁטַח הֶחָבֵר כֵּלִים אוֹ הִנִּיחַ טְהָרוֹת בְּגַגּוֹ--הֲרֵי כָּל מָקוֹם שֶׁיָּכוֹל עַם הָאָרֶץ לִפְשֹׁט אֶת יָדוֹ וְלִגַּע, בְּחֶזְקַת טֻמְאָה.</P>

<P><B>יב,כא</B>  [כ] שְׁתֵּי חֲצֵרוֹת זוֹ לִפְנִים מִזּוֹ, הַפְּנִימִית שֶׁלְּחָבֵר וְהַחִיצוֹנָה שֶׁלְּעַם הָאָרֶץ--חָבֵר מַנִּיחַ שָׁם כֵּלִים וְשׁוֹטֵחַ שָׁם פֵּרוֹת, אַף עַל פִּי שֶׁיָּד עַם הָאָרֶץ מַגַּעַת לְשָׁם:  מִפְּנֵי שֶׁנִּתְפָּס עָלָיו כְּגַנָּב.  [כא] חָצֵר הַחֲלוּקָה בִּפְסִיפָס, וְחָבֵר בְּצַד זֶה וְעַם הָאָרֶץ בְּצַד זֶה--טְהָרוֹתָיו טְהוֹרוֹת, אַף עַל פִּי שֶׁיָּד עַם הָאָרֶץ מַגַּעַת:  מִפְּנֵי שְׁהֶם בִּרְשׁוּת הֶחָבֵר.</P>

<P><B>יב,כב</B>  חָבֵר שֶׁנָּפַל דָּלְיוֹ לְתוֹךְ בּוֹרוֹ שֶׁלְּעַם הָאָרֶץ, וְהָלַךְ לְהָבִיא בְּמַה יַעֲלֶנּוּ--הֲרֵי זֶה טָמֵא:  מִפְּנֵי שֶׁהֻנָּח בִּרְשׁוּת עַם הָאָרֶץ, שָׁעָה אַחַת.  [כג] אֵשֶׁת עַם הָאָרֶץ שֶׁנִּכְנְסָה לְתוֹךְ בֵּיתוֹ שֶׁלְּחָבֵר לְהוֹצִיא בְּנוֹ אוֹ בִּתּוֹ אוֹ בְּהֶמְתּוֹ--כָּל שֶׁבַּבַּיִת טָהוֹר, מִפְּנֵי שֶׁנִּכְנְסָה שֶׁלֹּא בִּרְשׁוּת.</P>

<P><B>יב,כג</B>  קַדָּר חָבֵר שֶׁהִנִּיחַ קְדֵרוֹתָיו שֶׁמּוֹכֵר, וְיָרַד לִשְׁתּוֹת--הֲרֵי הַפְּנִימִיּוֹת טְהוֹרוֹת, וְהַחִיצוֹנוֹת טְמֵאוֹת.  בַּמֶּה דְּבָרִים אֲמוּרִים, בְּשֶׁהִנִּיחָן סָמוּךְ לִרְשׁוּת הָרַבִּים--מִפְּנֵי שֶׁהָעוֹבְרִים וְהַשָּׁבִים נוֹגְעִים בַּחִיצוֹנוֹת בְּשָׁעַת הֲלִיכָה.</P>

<P><B>יב,כד</B>  הָיוּ רְחוֹקוֹת מֵרְשׁוּת הָרַבִּים--אִם הָיוּ כְּלֵי אֻמָּנוּתוֹ בְּיָדוֹ, הַכֹּל טְמֵאוֹת:  מִפְּנֵי שֶׁכֵּלָיו מוֹכִיחִין שֶׁהֻנְּחוּ לִמְכֹּר, וְיַד הַכֹּל מְמַשְׁמְשׁוֹת בָּהֶן.  וְאִם אֵין כְּלֵי אֻמָּנוּתוֹ בְּיָדוֹ, הַכֹּל טְהוֹרוֹת--חֶזְקָתָן שֶׁלֹּא נָגַע בָּהֶן אָדָם.</P>

<P><B>יב,כה</B>  חָבֵר שֶׁהִנִּיחַ אֹכָלִין וּמַשְׁקִין עַל פֶּתַח חָנוּתוֹ, וְנִכְנַס--הֲרֵי אֵלּוּ טְמֵאִים, מִפְּנֵי שֶׁהָעוֹבְרִים מְמַשְׁמְשִׁין בָּהֶן.
<BR> </P>

<H2>הִלְכּוֹת מְטַמְּאֵי מִשְׁכָּב וּמוֹשָׁב פֵּרֶק יג</H2>

<P><B>יג,א</B>  כּוֹהֵן שֶׁטִּהַר כֵּלָיו לְגַת זוֹ, וְהִנִּיחָן לְגַת הַבָּאָה--הֲרֵי אֵלּוּ בְּחֶזְקָתָן:  שְׁאֵין עַמֵּי הָאָרֶץ נוֹגְעִין בְּכֵלִים שֶׁלְּכוֹהֵן זֶה, שְׁהֶן בְּתוֹךְ גִּתּוֹ--מִפְּנֵי שְׁהוּא אוֹכֵל טְהָרוֹת.  אֲבָל שֶׁלְּיִשְׂרָאֵל--הֲרֵי אֵלּוּ טְמֵאוֹת, עַד שֶׁיֹּאמַר בְּלִבִּי הָיָה לִשְׁמֹר עַם הָאָרֶץ שֶׁיִּכָּנֵס לַגַּת שֶׁלֹּא יִגַּע בַּכֵּלִים.</P>

<P><B>יג,ב</B>  הָרוֹצֶה לַעֲשׂוֹת יֵינוֹ בְּטַהְרָה בְּאֻמָּנִין עַמֵּי הָאָרֶץ, הֲרֵי זֶה מַטְבִּיל אֶת הַבּוֹצְרִים; וְכֵן אִם הָיָה עוֹשֶׂה שֶׁמֶן, מַטְבִּיל הַבַּדָּדִין:  וְצָרִיךְ לַעֲמֹד עַל הָאֻמָּנִין, עַד שֶׁיִּטְבְּלוּ בְּפָנָיו--שֶׁהֲרֵי אֵינָן יוֹדְעִים הִלְכּוֹת טְבִילָה וַחֲצִיצָה.</P>

<P><B>יג,ג</B>  יָצְאוּ חוּץ לְפֶתַח בֵּית הַבַּד, וְנִפְנוּ לַאֲחוֹרֵי הַגָּדֵר, וְחָזְרוּ--הֲרֵי אֵלּוּ בְּטַהְרָתָן:  עַד כַּמָּה יַרְחִיקוּ וְהֶן טְהוֹרִין, עַד כְּדֵי שֶׁלֹּא יִסָּתְרוּ מֵעֵינָיו; אֲבָל אִם נִסְתְּרוּ מֵעֵינָיו--חָזְרוּ לְטֻמְאָתָן, עַד שֶׁיַּטְבִּילֵם פַּעַם שְׁנִיָּה, וְיַעְרִיבוּ שִׁמְשָׁן.  [ג] הַבַּדָּדִין וְהַבּוֹצְרִים שֶׁנִּמְצֵאת טֻמְאָה לִפְנֵיהֶן, נֶאֱמָנִין לוֹמַר לֹא נָגַעְנוּ; וְכֵן בַּתִּינוֹקוֹת שֶׁבֵּינֵיהֶן.</P>

<P><B>יג,ד</B>  הַמְּטַהֵר אֶת הַבַּדָּדִין, וְהִכְנִיסָן לְבֵית הַבַּד וְנָעַל עֲלֵיהֶן--אִם הָיוּ שָׁם כֵּלִים שֶׁנִּטְמְאוּ בְּמַדְרֵס--הֲרֵי בֵּית הַבַּד כֻּלּוֹ טָמֵא, שֶׁמֶּא נָגְעוּ בְּאוֹתָן הַכֵּלִים.  וְאַפִלּוּ רָאָה אוֹתָן מִקֹּדֶם נִזְהָרִין מֵאוֹתָן הַכֵּלִים, מִפְּנֵי טֻמְאָתָן--הֲרֵי בֵּית הַבַּד טָמֵא, שֶׁמֶּא הֵסִיטוּ אוֹתָן וְהֶן מְדַמִּין שְׁאֵין הַמֵּסִיט טָמֵא:  שְׁאֵין עַמֵּי הָאָרֶץ בְּקִיאִין בְּטֻמְאַת הֲסֵט.</P>

<P><B>יג,ה</B>  הָיוּ חַמָּרָיו וּפוֹעֲלָיו טְעוּנִין טְהָרוֹת, וְעוֹבְרִין לְפָנָיו--אַף עַל פִּי שֶׁהִפְלִיגוּ יוֹתֵר מִמִּיל, הֲרֵי אֵלּוּ טְהוֹרוֹת:  מִפְּנֵי שְׁהֶן בְּחֶזְקַת שְׁהוּא שׁוֹמְרָן, וְהֶן מְפַחֲדִין לִגַּע; וְאוֹמְרִין עַכְשָׁו יָבוֹא, שֶׁהֲרֵי הוּא אַחֲרֵינוּ.  אֲבָל אִם אָמַר לָהֶם, צְאוּ וַאֲנִי אָבוֹא אַחֲרֵיכֶם--כֵּיוָן שֶׁנִּתְכַּסּוּ מֵעֵינָיו, הֲרֵי הֶן טְמֵאוֹת.</P>

<P><B>יג,ו</B>  חָבֵר שֶׁהָיָה לָבוּשׁ בַּחֲלוּק וְעָטוּף בִּטְלִית וּמְהַלֵּךְ, וְאָמַר בְּלִבִּי הָיָה לִשְׁמֹר אֶת הַחֲלוּק, וְהָיִיתִי נִזְהָר בּוֹ, וְהִסַּחְתִּי דַּעְתִּי מִן הַטְּלִית--הֲרֵי הַחֲלוּק בְּטַהְרָתוֹ; וְהַטְּלִית טְמֵאָה, שֶׁמֶּא נָגַע בָּהּ עַם הָאָרֶץ.</P>

<P><B>יג,ז</B>  הָיָה סַל עַל כְּתֵפוֹ, וּמַגְרֵפָה בְּתוֹךְ הַסַּל, וְאָמַר בְּלִבִּי הָיָה לִשְׁמֹר אֶת הַסַּל וְלִשְׁמֹר אֶת הַמַּגְרֵפָה מִדָּבָר הַמְּטַמְּאָהּ, אֲבָל לֹא מִדָּבָר הַפּוֹסְלָהּ--הַסַּל טָהוֹר, וְהַמַּגְרֵפָה טְמֵאָה; וְכָל תְּרוּמָה שֶׁבַּסַּל פְּסוּלָה, מִפְּנֵי הַמַּגְרֵפָה שֶׁפּוֹסֶלֶת הָאֹכָלִין שֶׁבַּסַּל.</P>

<P><B>יג,ח</B>  הָיָה מִשְׁתַּמֵּשׁ מִן הֶחָבִית בְּטַהְרָה בְּחֶזְקַת שְׁהִיא חֻלִּין, וְאַחַר כָּךְ נִמְצֵאת תְּרוּמָה--אַף עַל פִּי שְׁהִיא טְהוֹרָה, הֲרֵי זוֹ אֲסוּרָה בַּאֲכִילָה:  שֶׁמֶּא נָגַע בָּהּ טְבוּל יוֹם, שְׁהוּא פּוֹסֵל בַּתְּרוּמָה וְטָהוֹר בַּחֻלִּין כְּמוֹ שֶׁיִּתְבָּאַר; וְאֵינוּ דּוֹמֶה מְשַׁמֵּר תְּרוּמָה, לִמְשַׁמֵּר חֻלִּין.  וְאִם אָמַר בְּלִבִּי הָיָה לְשָׁמְרָהּ אַפִלּוּ מִדָּבָר הַפּוֹסְלָהּ, הֲרֵי זוֹ מֻתֶּרֶת בַּאֲכִילָה.</P>

<P><B>יג,ט</B>  נִתְחַלְּפוּ לוֹ כֵּלִים שֶׁלַּשַּׁבָּת בְּכֵלִים שֶׁלַּחֹל, וּלְבֵשָׁן--נִטְמְאוּ:  שְׁאֵינוּ מְשַׁמֵּר כֵּלִים שֶׁלַּחֹל, כְּכֵלִים שֶׁלַּשַּׁבָּת.  מַעֲשֶׂה בִּשְׁתֵּי נָשִׁים חֲבֵרוֹת, שֶׁנִּתְחַלְּפוּ לָהֶן כְּלֵיהֶן בְּבֵית הַמֶּרְחֵץ; וּבָא מַעֲשֶׂה לִפְנֵי חֲכָמִים, וְטִמְּאוּ הַכֵּלִים.</P>

<P><B>יג,י</B>  אַפִלּוּ נָפְלָה מַעְפַּרְתּוֹ מִמֶּנּוּ, וְאָמַר לְחָבֵר תְּנָהּ לִי, וּנְתָנָהּ לוֹ--נִטְמֵאת:  גְּזֵרָה שֶׁמֶּא יִתְּנֶנָּה לוֹ עַם הָאָרֶץ; אוֹ שֶׁלֹּא יִהְיֶה הֶחָבֵר מְשַׁמְּרָהּ--שְׁאֵין אָדָם מְשַׁמֵּר כֵּלִים שְׁאֵינָן שֶׁלּוֹ כְּכֵלָיו, אֵלָא אִם כֵּן הוֹדִיעוֹ וְסָמַךְ עָלָיו.</P>

<P><B>יג,יא</B>  [ז] חָבֵר שֶׁמֵּת, וְהִנִּיחַ טְהָרוֹת--הֲרֵי אֵלּוּ טְהוֹרוֹת.  הִנִּיחַ כֵּלִים, הֲרֵי הֶן טְמֵאִים:  שֶׁאֲנִי אוֹמֵר שֶׁמֶּא נִטְמְאוּ וְהִזָּה עֲלֵיהֶן בַּשְּׁלִישִׁי, וַעֲדַיִן לֹא הִזָּה עֲלֵיהֶן בַּשְּׁבִיעִי; אוֹ שֶׁמֶּא הִזָּה עֲלֵיהֶן בַּשְּׁבִיעִי, וַעֲדַיִן לֹא הִטְבִּיל; אוֹ שֶׁמֶּא עֲדַיִן לֹא הִזָּה עֲלֵיהֶן כָּל עִיקָר.</P>

<P><B>יג,יב</B>  [ח] מִי שֶׁאָמַר לוֹ עֵד אֶחָד נִטְמְאוּ טְהָרוֹתֶיךָ, וְהַלָּה שׁוֹתֵק--הֲרֵי זֶה נֶאֱמָן, וַהֲרֵי הֶן טְמֵאוֹת; וְאִם הִכְחִישׁוֹ וְאָמַר, לֹא נִטְמְאוּ--הֲרֵי הֶן בְּחֶזְקָתָן, עַד שֶׁיָּעִידוּ שְׁנָיִם.</P>

<P><B>יג,יג</B>  הָיָה עוֹשֶׂה עִמּוֹ בַּטְּהָרוֹת אוֹ בִּזְבָחִים, וּלְאַחַר זְמָן מְצָאוֹ וְאָמַר לוֹ בְּשָׁעָה שֶׁפָּגַע בּוֹ, טְהָרוֹת שֶׁעָשִׂיתִי עִמָּךְ נִטְמְאוּ, וּזְבָחִים שֶׁעָשִׂיתִי עִמָּךְ נִתְפַּגְּלוּ--הֲרֵי זֶה נֶאֱמָן; אֲבָל אִם פָּגַע בּוֹ וְלֹא אָמַר לוֹ כְּלוּם, וְאַחַר כָּךְ פָּגַע בּוֹ פַּעַם שְׁנִיָּה וְאָמַר לוֹ--אֵינוּ נֶאֱמָן, אֵלָא הֲרֵי זְבָחָיו בְּחֶזְקַת כַּשְׁרוּת וּטְהָרוֹתָיו בְּחֶזְקַת טַהְרָה.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות שאר אבות הטומאות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת שְׁאָר אֲבוֹת הַטֻּמְאוֹת</H1>

<P>יֵשׁ בִּכְלָלָן שָׁלוֹשׁ מִצְווֹת עֲשֵׂה; וְזֶה הוּא פְּרָטָן:  (א) דִּין טֻמְאַת נְבֵלָה; (ב) דִּין טֻמְאַת שֶׁרֶץ; (ג) דִּין טֻמְאַת שִׁכְבַת זֶרַע.  עֲבוֹדָה זָרָה מְטַמְּאָה כְּשֶׁרֶץ, וְטֻמְאָתָהּ מִדִּבְרֵי סוֹפְרִים.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק א</H2>

<P><B>א,א</B>  הַנְּבֵלָה, אָב מֵאֲבוֹת הַטֻּמְאוֹת:  כַּזַּיִת מִבְּשָׂרָהּ--מְטַמֵּא אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר; וּמְטַמֵּא אֶת הָאָדָם בַּמַּשָּׂא לְטַמֵּא בְּגָדִים, כְּמֶרְכַּב הַזָּב.</P>

<P><B>א,ב</B>  כֵּיצַד:  אָדָם שֶׁנָּגַע בַּנְּבֵלָה--נִטְמָא, וַהֲרֵי הוּא רִאשׁוֹן לַטֻּמְאָה.  וְאִם נָגַע בְּכֵלִים, אַפִלּוּ בְּשָׁעַת מַגָּעוֹ בַּנְּבֵלָה--הֲרֵי הֶן טְהוֹרִין; וְכֵן כֵּלִים שֶׁעָלָיו טְהוֹרִין--לְפִי שְׁהוּא וֶלֶד, וְאֵין וֶלֶד מְטַמֵּא כֵּלִים.</P>

<P><B>א,ג</B>  אֲבָל הַנּוֹשֵׂא אֶת הַנְּבֵלָה--מְטַמֵּא כֵּלִים בְּשָׁעַת נְשִׂיאָתוֹ, שֶׁנֶּאֱמָר "וְהַנֹּשֵׂא, אֶת-נִבְלָתָם--יְכַבֵּס בְּגָדָיו" (ויקרא יא,כח); וְאוֹתָן הַבְּגָדִים, רִאשׁוֹן לַטֻּמְאָה.  וְאֵינוּ מְטַמֵּא לֹא אָדָם וְלֹא כְּלֵי חֶרֶס, וְאַפִלּוּ בְּשָׁעַת נְשִׂיאָתוֹ, כְּמוֹ שֶׁבֵּאַרְנוּ בִּמְטַמְּאֵי מִשְׁכָּב וּמוֹשָׁב.</P>

<P><B>א,ד</B>  [ב] אֶחָד בְּהֵמָה וְחַיָּה, בֵּין הַמֻּתָּרִין בַּאֲכִילָה בֵּין הָאֲסוּרִין--אִם מֵתוּ, כֻּלָּן בְּשָׂרָן מְטַמֵּא בְּכַזַּיִת.  וּשְׁחִיטַת בְּהֵמָה טְהוֹרָה וְחַיָּה טְהוֹרָה, מְטַהֶרֶת אוֹתָהּ בְּכָל מָקוֹם:  וְאַפִלּוּ שָׁחַט חֻלִּין בָּעֲזָרָה, וּקְדָשִׁים בַּחוּץ--הֲרֵי אֵלּוּ טְהוֹרִין; וְאִם אֵרַע פְּסוּל בַּשְּׁחִיטָה--הֲרֵי זוֹ נְבֵלָה וּמְטַמְּאָה בַּמַּשָּׂא, כְּמוֹ שֶׁבֵּאַרְנוּ בְּהִלְכּוֹת שְׁחִיטָה.</P>

<P><B>א,ה</B>  [ג] בְּהֵמָה טְמֵאָה וְחַיָּה טְמֵאָה, אֵין הַשְּׁחִיטָה מוֹעֶלֶת בָּהּ; וְאֶחָד הַשּׁוֹחֵט אוֹתָהּ, אוֹ הַנּוֹחֵר אוֹ הַחוֹנֵק אוֹ שֶׁמֵּתָה כְּדַרְכָּהּ--הֲרֵי זוֹ נְבֵלָה.  וְכָל הַנְּבֵלוֹת מִצְטָרְפוֹת לְעִנְיַן טֻמְאָה לְכַזַּיִת, אֶחָד טְמֵאוֹת וְאֶחָד טְהוֹרוֹת.</P>

<P><B>א,ו</B>  [ד] מוֹחַ, הֲרֵי הוּא כְּבָשָׂר.  וְדַם הַנְּבֵלָה--אֵינוּ מְטַמֵּא כַּנְּבֵלָה, אֵלָא הֲרֵי הוּא כְּמַשְׁקִין טְמֵאִים, שְׁאֵינוּ מְטַמֵּא אָדָם וְלֹא כֵּלִים, מִן הַתּוֹרָה.</P>

<P><B>א,ז</B>  [ה] חֵלֶב בְּהֵמָה טְהוֹרָה שֶׁמֵּתָה--טָהוֹר, שֶׁנֶּאֱמָר "וְחֵלֶב נְבֵלָה וְחֵלֶב טְרֵפָה, יֵעָשֶׂה לְכָל-מְלָאכָה" (ויקרא ז,כד):  מִי שֶׁאִסּוּרוֹ מִשּׁוֹם נְבֵלָה וּטְרֵפָה.  וְאִם הֻכְשַׁר בְּמַשְׁקִין הַמַּכְשִׁירִין--הֲרֵי הוּא כְּאֹכָלִין טְמֵאִים, וְאֵינוּ כִּבְשַׂר נְבֵלָה.  וְהַנּוֹגֵעַ בַּחֵלֶב הַחוֹפֶה אֶת הַכִּלְיָה קֹדֶם הַפְרָשָׁה--הֲרֵי זֶה טָמֵא, כַּנּוֹגֵעַ בַּכִּלְיָה עַצְמָהּ:  שֶׁהֲרֵי כַּמָּה חוּטִין נִמְשָׁכִין מִמֶּנָּה בַּחֵלֶב.</P>

<P><B>א,ח</B>  אֲבָל בְּהֵמָה טְמֵאָה, וְהַחַיָּה בֵּין טְמֵאָה בֵּין טְהוֹרָה--אֶחָד בְּשָׂרָהּ וְאֶחָד חֶלְבָּהּ לַטֻּמְאָה, וּמְטַמֵּא אָדָם וְכֵלִים בְּכַזַּיִת כִּבְשַׂר הַנְּבֵלָה.</P>

<P><B>א,ט</B>  [ו] הַכּוֹי--חֶלְבּוֹ מְטַמֵּא כִּבְשָׂרוֹ, וְטֻמְאָתוֹ בְּסָפֵק.  לְפִיכָּךְ אֵין שׂוֹרְפִין עָלָיו תְּרוּמָה וּקְדָשִׁים; וְאֵין חַיָּבִין כָּרֵת עַל טֻמְאָתוֹ עַל בִּיאַת הַמִּקְדָּשׁ, אוֹ אֲכִילַת קֳדָשָׁיו.</P>

<P><B>א,י</B>  [ז] וְאֵלּוּ דְּבָרִים שְׁאֵין מְטַמְּאִין מִן הַנְּבֵלוֹת:  הָעֲצָמוֹת; וְהַקְּרָנַיִם וְהַטְּלַפַּיִם, אַפִלּוּ עִיקָרָן הָרַךְ שְׁאִם יֵחָתֵךְ מִן הַחַי יוֹצֶא דָּם; וְהָעוֹר, אַף עַל פִּי שְׁאֵינוּ מְעֻבָּד; וְהָאֲלַל, וְהַגִּידִים, וְהַמָּרָק וְהַתְּבָלִין הַמִּתְבַּשְּׁלִין עִמָּהּ.</P>

<P><B>א,יא</B>  בַּמֶּה דְּבָרִים אֲמוּרִים, בִּזְמָן שֶׁפֵּרְשׁוּ מִן הַנְּבֵלָה.  אֲבָל הַנּוֹגֵעַ בְּאֶחָד מִכָּל אֵלּוּ כִּשְׁהֶן מְחֻבָּרִין בַּבָּשָׂר, הֲרֵי זֶה טָמֵא:  וְהוּא, שֶׁיִּהְיֶה בַּבָּשָׂר כַּזַּיִת--שְׁאֵין אֶחָד מִכָּל אֵלּוּ מִצְטָרֵף לְכַזַּיִת.  [ח] הָאֲלַל, בֵּין שֶׁפְּלָטַתּוּ סַכִּין בֵּין שֶׁפְּלָטַתּוּ חַיָּה--אֵינוּ מִצְטָרֵף לְכַזַּיִת; וְאִם כְּנָסוֹ, וְהָיָה בּוֹ כַּזַּיִת--מְטַמֵּא.</P>

<P><B>א,יב</B>  [ט] וְאֵלּוּ בְּהֵמוֹת שֶׁעוֹרוֹתֵיהֶן כִּבְשָׂרָן--עוֹר הַחֲזִיר שֶׁלַּיִּשּׁוּב, וְעוֹר חֲטֹרֶת הַגָּמָל הָרַכָּה, וְעוֹר בֵּית הַבֹּשֶׁת, וְעוֹר הַשְּׁלִיל, וְעוֹר שֶׁתַּחַת הָאַלְיָה:  הֲרֵי אֵלּוּ מְטַמְּאִין מִן הַנְּבֵלָה.  וְאִם עִבְּדָן, אוֹ הִלַּךְ בָּהֶן כְּדֵי עַבְדָה--הֲרֵי אֵלּוּ טְהוֹרִין.  וְאִם עָשָׂה בָּהֶן מַעֲשֶׂה שֶׁבִּטְּלָן--טְהוֹרִין, אַף עַל פִּי שֶׁלֹּא הִלַּךְ בָּהֶן כְּדֵי עַבְדָה.  כֵּיצַד--אֹזֶן חֲמוֹר שֶׁטְּלָיָהּ לִקְפִיפָתוֹ, טְהוֹרָה.</P>

<P><B>א,יג</B>  כַּמָּה הוּא כְּדֵי עַבְדָה, אַרְבַּעַת מִילִין.  וְאֵיזוֹ הִיא חֲטֹרֶת רַכָּה:  כָּל זְמָן שֶׁלֹּא טְעָנָהּ; הִגִּיעַ זְמַנָּהּ לִטְעֹן וְלֹא טְעָנָהּ, אוֹ שֶׁטְּעָנָהּ קֹדֶם שֶׁיַּגִּיעַ זְמַנָּהּ--הֲרֵי זֶה סָפֵק.</P>

<P><B>א,יד</B>  [י] הַמַּפְשִׁיט נִבְלַת בְּהֵמָה אוֹ חַיָּה, בֵּין טְמֵאָה בֵּין טְהוֹרָה, בֵּין דַּקָּה בֵּין גַּסָּה--אִם לְשָׁטִיחַ הִפְשִׁיט--כֵּיוָן שֶׁהִפְשִׁיט מִן הָעוֹר כְּדֵי אֲחִיזָה וְהוּא שְׁנֵי טְפָחִים, הַנּוֹגֵעַ בָּעוֹר זֶה שֶׁהֻפְשַׁט טָהוֹר; וְעַד שֶׁלֹּא הִפְשִׁיט שְׁנֵי טְפָחִים, הַנּוֹגֵעַ בָּעוֹר כַּנּוֹגֵעַ בַּבָּשָׂר.</P>

<P><B>א,טו</B>  הִפְשִׁיטָהּ כְּדֵי לַעֲשׂוֹת מִן הָעוֹר חֵמֶת--הֲרֵי הָעוֹר חִבּוּר, עַד שֶׁיַּפְשִׁיט אֶת כָּל הֶחָזֶה.  וְאִם הִפְשִׁיטָהּ מֵרַגְלָהּ בִּלְבָד--הֲרֵי הָעוֹר כֻּלּוֹ חִבּוּר וְהַנּוֹגֵעַ בָּעוֹר כַּנּוֹגֵעַ בַּבָּשָׂר, עַד שֶׁיַּפְרִישׁ הָעוֹר כֻּלּוֹ מֵעַל הַבָּשָׂר.</P>

<P><B>א,טז</B>  וְכֵן הַמַּפְשִׁיט בַּשְּׁרָצִים--חִבּוּר, עַד שֶׁיַּפְשִׁיט הָעוֹר כֻּלּוֹ.  עוֹר שֶׁעַל הַצַּוָּאר--חִבּוּר, עַד שֶׁיַּפְשִׁיט אֶת כֻּלּוֹ.  וְכָל עוֹר שְׁהוּא חִבּוּר לְטַמֵּא, כָּךְ הוּא חִבּוּר לְהִטַּמֵּא:  שְׁאִם הָיְתָה שְׁחוּטָה, וְנָגְעָה טֻמְאָה בְּעוֹר זֶה שְׁהוּא חִבּוּר--נִטְמָא הַבָּשָׂר.</P>

<P><B>א,יז</B>  [יא] עוֹר שֶׁיֵּשׁ עָלָיו כַּזַּיִת נְבֵלָה--הַנּוֹגֵעַ בַּצִּיב הַיּוֹצֶא מִמֶּנּוּ, וּבִשְׂעָרָהּ שֶׁכְּנֶגְדּוֹ מֵאֲחוֹרֵי הָעוֹר--נִטְמָא:  מִפְּנֵי שֶׁהָעוֹר בִּשְׂעָרוֹ שׁוֹמֵר לַבָּשָׂר.  בַּמֶּה דְּבָרִים אֲמוּרִים, שֶׁפְּלָטַתּוּ חַיָּה; אֲבָל פְּלָטַתּוּ סַכִּין--אִם הָיָה מְרֻדָּד, בָּטַל עַל גַּב הָעוֹר.</P>

<P><B>א,יח</B>  [יב] עוֹר שֶׁיֵּשׁ עָלָיו כִּשְׁנֵי חֲצָיֵי זֵיתִים בְּשַׂר נְבֵלָה, הָעוֹר מְבַטְּלָן; וְאֵינָן מְטַמְּאִין לֹא בַּמַּגָּע וְלֹא בַּמַּשָּׂא--שֶׁכָּל שְׁאֵינוּ מְטַמֵּא מִן הַנְּבֵלָה בַּמַּגָּע, אֵינוּ מְטַמֵּא בַּמַּשָּׂא.</P>

<P><B>א,יט</B>  אֲבָל שְׁנֵי חֲצָיֵי זֵיתִים שֶׁתְּחָבָן בְּקֵיסָם--הַנּוֹשֵׂא אוֹתָן טָמֵא, שֶׁהֲרֵי נָשָׂא כַּזַּיִת; וְהַנּוֹגֵעַ טָהוֹר, שְׁאֵין חִבּוּרֵי אָדָם חִבּוּר:  וְהוּא שֶׁיִּהְיוּ שְׁנֵיהֶן מְרֻדָּדִין וּדְבוּקִין זֶה בְּזֶה, כְּדֵי שֶׁיִּנָּטְלוּ כְּאֶחָד; אֲבָל אִם הָיָה חֲצִי זַיִת זֶה בִּפְנֵי עַצְמוֹ וְזֶה בִּפְנֵי עַצְמוֹ, בְּקֵיסָם אֶחָד--אַפִלּוּ הוֹלִיךְ וְהֵבִיא כָּל הַיּוֹם כֻּלּוֹ, טָהוֹר.</P>

<P><B>א,כ</B>  [יג] בְּשַׂר נְבֵלָה שֶׁנִּפְסַד וְהִבְאִישׁ, וְנִפְסַל מִלֶּאֱכֹל הַכֶּלֶב--טָהוֹר; לְפִיכָּךְ נְצָל הַנְּבֵלָה, סְפֵק אִם מְטַמֵּא בְּכַזַּיִת אוֹ אֵינוּ מְטַמֵּא.  בְּשַׂר נְבֵלָה שֶׁיָּבַשׁ--אִם יָכוֹל לִשְׁרוֹת בְּפוֹשְׁרִין מֵעֵת לְעֵת וְלַחְזֹר לַח וְרָאוּי לַכֶּלֶב, מְטַמֵּא; וְאִם לָאו--טָהוֹר, וְאַפִלּוּ כְּאֹכָלִין טְמֵאִין אֵינוּ מְטַמֵּא.</P>

<P><B>א,כא</B>  [יד] בְּשַׂר נְבֵלָה שֶׁהָיָה סָרוּחַ מֵעִיקָרוֹ, וְאֵינוּ רָאוּי לְמַאֲכַל אָדָם--הֲרֵי זֶה טָהוֹר:  שֶׁנֶּאֱמָר "לַגֵּר אֲשֶׁר-בִּשְׁעָרֶיךָ תִּתְּנֶנָּה וַאֲכָלָהּ" (דברים יד,כא), עַד שֶׁתִּהְיֶה תְּחִלָּתָהּ רְאוּיָה לַגֵּר.</P>

<P><B>א,כב</B>  [טו] שִׁלְיָה שֶׁלַּנְּבֵלָה--הֲרֵי הִיא כְּפֶרֶשׁ וְכִרְעִי, וְאֵינָהּ מְטַמְּאָה כַּנְּבֵלָה; וְאִם חִשַּׁב עָלֶיהָ לַאֲכִילָה, מִטַּמְּאָה טֻמְאַת אֹכָלִין.  הַקֵּבָה וְהֶחָלָב שֶׁלַּנְּבֵלָה, טְהוֹרִין מִכְּלוּם.</P>

<P><B>א,כג</B>  [טז] בְּהֵמָה שֶׁשָּׁפְעָה חֲרָרַת דָּם--אַף עַל פִּי שֶׁנִּפְטְרָה מִן הַבְּכוֹרָה--אֵינָהּ מְטַמְּאָה לֹא בַּמַּגָּע וְלֹא בַּמַּשָּׂא עַד שֶׁיִּהְיֶה בָּהּ צוּרַת נֵפֶל, לְפִי שְׁהִיא בְּטֵלָה בְּרֹב הַיּוֹצֶא עִמָּהּ; לְפִיכָּךְ הִיא טְהוֹרָה, אַף עַל פִּי שֶׁהָיְתָה רְאוּיָה לַגֵּר עַל גַּב אִמָּהּ.</P>

<P><B>א,כד</B>  [יז] נְבֵלָה שֶׁנִּתְעָרְבָה בִּשְׁחוּטָה--אִם רֹב מִן הַשְּׁחוּטָה--בָּטְלָה הַנְּבֵלָה בַּשְּׁחוּטָה, וְאֵין הַכֹּל מְטַמֵּא בַּמַּגָּע; אֲבָל אִם נָשָׂא הַכֹּל, נִטְמָא:  שְׁאֵי אִפְשָׁר לַשְּׁחוּטָה, שֶׁתַּחְזֹר נְבֵלָה; אֲבָל הַנְּבֵלָה--אִפְשָׁר שֶׁתִּטְהַר כְּשֶׁתִּסְרַח, לְפִיכָּךְ תִּבָּטֵל.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ב</H2>

<P><B>ב,א</B>  בְּהֵמָה אוֹ חַיָּה טְמֵאָה שֶׁנִּשְׁחֲטָה--אֵינָהּ מְטַמְּאָה מִשּׁוֹם נְבֵלָה כָּל זְמָן שְׁהִיא מְפַרְכֶּסֶת עַד שֶׁתָּמוּת, אוֹ עַד שֶׁיַּתִּיז אֶת רֹאשָׁהּ; וַהֲרֵי הִיא כְּאֹכָלִין טְמֵאִין.</P>

<P><B>ב,ב</B>  נְחָרָהּ, וַהֲרֵי הִיא מְפַרְכֶּסֶת--אֵין בָּהּ אַפִלּוּ טֻמְאַת אֹכָלִין, כָּל זְמָן שְׁהִיא מְפַרְכֶּסֶת.  וְאֵבֶר הַפּוֹרֵשׁ מִן הַמְּפַרְכֶּסֶת אָסוּר לִבְנֵי נוֹחַ, כַּפּוֹרֵשׁ מִן הַחַי; וּבְשָׂרָהּ הַפּוֹרֵשׁ מִמֶּנָּה, כַּפּוֹרֵשׁ מִן הַחַי.</P>

<P><B>ב,ג</B>  וְכֵן טְהוֹרָה שֶׁנִּפְסְלָה בִּשְׁחִיטָתָהּ, וַעֲדַיִן הִיא מְפַרְכֶּסֶת.  שָׁחַט בָּהּ אֶחָד, אוֹ רֹב אֶחָד--אֵין בָּהּ טֻמְאָה כְּלָל, עַד שֶׁתָּמוּת.</P>

<P><B>ב,ד</B>  חִלַּק הַבְּהֵמָה לִשְׁנַיִם, אוֹ שֶׁנִּטְּלָה יָרֵךְ וְחָלָל שֶׁלָּהּ--הֲרֵי זוֹ נְבֵלָה, וּמְטַמְּאָה בַּמַּגָּע וּבַמַּשָּׂא:  אַף עַל פִּי שֶׁעֲדַיִן הִיא בַּחַיִּים.</P>

<P><B>ב,ה</B>  וְכֵן אִם קְרָעָהּ מִגַּבָּהּ, אוֹ שֶׁנִּשְׁבְּרָה מַפְרֶקֶת וְרֹב בָּשָׂר עִמָּהּ--הֲרֵי זוֹ כַּנְּבֵלָה לְכָל דָּבָר.</P>

<P><B>ב,ו</B>  [ב] בְּהֵמָה שֶׁמֵּת עֻבְרָהּ בְּתוֹךְ מֵעֶיהָ, וְהוֹשִׁיט הָרוֹעֶה אֶת יָדוֹ וְנָגַע בּוֹ--בֵּין בִּבְהֵמָה טְמֵאָה, בֵּין בִּבְהֵמָה טְהוֹרָה--הֲרֵי זֶה הַנּוֹגֵעַ טָהוֹר:  עַד שֶׁיֵּצֵא הַנֵּפֶל לְאַוֵּיר הָעוֹלָם.</P>

<P><B>ב,ז</B>  [ג] בָּשָׂר הַפּוֹרֵשׁ מִן הַבְּהֵמָה וְחַיָּה כִּשְׁהֶן חַיִּין, בֵּין טְמֵאִין בֵּין טְהוֹרִין--הֲרֵי הוּא טָהוֹר, וְאֵינוּ מְטַמֵּא כַּנְּבֵלָה.  אֲבָל אֵבֶר מִן הַחַי הַפּוֹרֵשׁ מֵהֶן, מְטַמֵּא כַּנְּבֵלָה:  אֶחָד אֵבֶר מִן הַחַי הַפּוֹרֵשׁ מִן הַבְּהֵמָה עַצְמָהּ, אוֹ אֵבֶר הַפּוֹרֵשׁ מִן הַשְּׁלִיל שֶׁבְּבִטְנָהּ.  וְהָאֵבָרִים, אֵין לָהֶן שֵׁעוּר; אַפִלּוּ הָיָה כַּשְּׂעוֹרָה אוֹ פָּחוּת, מְטַמֵּא:  וְהוּא שֶׁיִּהְיֶה הָאֵבֶר כִּבְרִיָּתוֹ בָּשָׂר וְגִידִים וַעֲצָמוֹת, וְיִהְיֶה עָלָיו בָּשָׂר כְּדֵי לַעֲלוֹת אֲרוּכָה; הָיָה הַבָּשָׂר פָּחוּת מִלְּהַעֲלוֹת אֲרוּכָה בַּחַי, אוֹ שֶׁחָסֵר עַצְמוֹ--הֲרֵי זֶה טָהוֹר.  [ד] הַכִּלְיָה וְהַלָּשׁוֹן וְהַשָּׂפָה, וְכַיּוֹצֶא בָּהֶן--אַף עַל פִּי שְׁהֶן אֵבָרִים, וְאֵין עוֹשִׂין חֲלִיפִין--הוֹאִיל וְאֵין בָּהֶן עֶצֶם, הֲרֵי הֶן כַּבָּשָׂר.</P>

<P><B>ב,ח</B>  [ה] הַבָּשָׂר אוֹ הָאֵבֶר הַמְּדֻלְדָּלִין בִּבְהֵמָה אוֹ חַיָּה, שְׁאֵינָן יְכוּלִין לַחְזֹר וּלְהִדָּבֵק בִּשְׁאָר הַגּוּף--אֵינָן מְטַמְּאִין כַּנְּבֵלָה, כָּל זְמָן שֶׁהַבְּהֵמָה בַּחַיִּים; וַהֲרֵי הֶן כִּשְׁאָר אֹכָלִין--אִם הֻכְשְׁרוּ, מְקַבְּלִין טֻמְאָה בִּמְקוֹמָן.  נִשְׁחֲטָה הַבְּהֵמָה--הֻכְשְׁרוּ בַּשְּׁחִיטָה, וְאֵינָן מְטַמְּאִין כַּנְּבֵלָה:  שְׁאֵין הַשְּׁחִיטָה עוֹשָׂה אוֹתָן כְּמוֹ שֶׁפֵּרְשׁוּ מֵחַיִּים.</P>

<P><B>ב,ט</B>  אֲבָל אִם מֵתָה הַבְּהֵמָה--הַבָּשָׂר שֶׁהָיָה מְדֻלְדָּל בָּהּ, צָרִיךְ הֶכְשֵׁר; וְהָאֵבֶר, מְטַמֵּא מִשּׁוֹם אֵבֶר מִן הַחַי, וְאֵינוּ צָרִיךְ הֶכְשֵׁר, וְאֵינוּ מְטַמֵּא מִשּׁוֹם אֵבֶר מִן הַנְּבֵלָה.</P>

<P><B>ב,י</B>  וּמַה בֵּין אֵבֶר מִן הַחַי לְאֵבֶר מִן הַנְּבֵלָה:  שֶׁהַבָּשָׂר הַפּוֹרֵשׁ מֵאֵבֶר מִן הַחַי, טָהוֹר; וְהַבָּשָׂר הַפּוֹרֵשׁ מִן הַנְּבֵלָה, מְטַמֵּא בְּכַזַּיִת בַּמַּגָּע וּבַמַּשָּׂא.  וְזֶה וְזֶה, אֵין לוֹ שֵׁעוּר.</P>

<P><B>ב,יא</B>  [ו] טְרֵפָה שֶׁנִּשְׁחֲטָה שְׁחִיטָה כְּשֵׁרָה--אַף עַל פִּי שְׁהִיא אֲסוּרָה בַּאֲכִילָה, הֲרֵי הִיא טְהוֹרָה; וְכֵן הַשּׁוֹחֵט אֶת הַבְּהֵמָה, וּמָצָא בָּהּ עֹבֶר מֵת--שְׁחִיטַת אִמּוֹ מְטַהֲרַתּוּ מִידֵי נְבֵלָה.  מָצָא בָּהּ בֶּן שְׁמוֹנָה חַי וְנִטְרַף--אַף עַל פִּי שֶׁנִּשְׁחַט אַחַר שֶׁנִּטְרַף, אֵין שְׁחִיטָתוֹ מְטַהֲרַתּוּ מִידֵי נְבֵלָה:  לְפִי שְׁאֵין לְמִינוֹ שְׁחִיטָה.</P>

<P><B>ב,יב</B>  לְפִיכָּךְ וֶלֶד בְּהֵמָה שֶׁלֹּא שָׁהָה שִׁבְעָה יָמִים גְּמוּרִין--אִם שְׁחָטוֹ בְּתוֹךְ שִׁבְעָה--אֵין שְׁחִיטָתוֹ מְטַהֲרַתּוּ, מִפְּנֵי שְׁהוּא כְּנֵפֶל.</P>

<P><B>ב,יג</B>  [ז] הַשּׁוֹחֵט אֶת הַבְּהֵמָה, וּמָצָא בָּהּ בֶּן תִּשְׁעָה חַי קֹדֶם שֶׁיְּהַלַּךְ עַל הַקַּרְקָע--אַף עַל פִּי שְׁאֵינוּ צָרִיךְ שְׁחִיטָה כְּמוֹ שֶׁבֵּאַרְנוּ, שֶׁהֲרֵי שְׁחִיטַת אִמּוֹ מְטַהֲרַתּוּ--אִם נִטְמֵאת אִמּוֹ, לֹא נִטְמָא הוּא; וְאִם נִתְנַבְּלָה אִמּוֹ, הֲרֵי הוּא טָהוֹר:  שְׁאֵין הַחַי מִטַּמֵּא לֹא טֻמְאַת אֹכָלִין וְלֹא טֻמְאַת נְבֵלוֹת, וְאַף עַל פִּי שְׁהוּא כְּאֵבֶר מֵאֵבָרֶיהָ.  וְאִם מֵת קֹדֶם שֶׁיַּפְרִיס עַל גַּבֵּי קַרְקָע--הֲרֵי הוּא טָהוֹר, שֶׁשְּׁחִיטַת אִמּוֹ מְטַהֲרַתּוּ.</P>

<P><B>ב,יד</B>  [ח] טְרֵפָה שֶׁנִּשְׁחֲטָה--אַף עַל פִּי שְׁהִיא טְהוֹרָה, מִן הַתּוֹרָה--אִם נָגַע בָּהּ הַקֹּדֶשׁ, נִטְמָא מִדִּבְּרֵי סוֹפְרִים; וְזוֹ מַעֲלָה יְתֵרָה שֶׁעָשׂוּ בַּקֹּדֶשׁ.</P>

<P><B>ב,טו</B>  [ט] בְּהֵמָה הַמַּקְשָׁה לֵילֶד, וְהוֹצִיא הָעֹבֶר אֶת יָדוֹ, וַחֲתָכָהּ, וְאַחַר כָּךְ שָׁחַט אֶת אִמּוֹ--הָאֵבֶר שֶׁנֶּחְתַּךְ נְבֵלָה, וּשְׁאָר בָּשָׂר הָעֹבֶר טָהוֹר; שָׁחַט אֶת אִמּוֹ, וְאַחַר כָּךְ חֲתָכָהּ--הָאֵבֶר כִּטְרֵפָה שֶׁנִּשְׁחֲטָה, וּשְׁאָר בְּשַׂר הָעֹבֶר מַגַּע טְרֵפָה שְׁחוּטָה, שְׁהוּא מְטַמֵּא אֶת הַקֹּדֶשׁ, אֲבָל לֹא אֶת הַתְּרוּמָה.</P>

<P><B>ב,טז</B>  הוֹצִיא הָעֹבֶר אֶת יָדוֹ בֵּין שְׁחִיטַת סִימָן לִשְׁחִיטַת סִימָן, וַחֲתָכוֹ--מִצְטָרֵף שְׁחִיטַת סִימָן לְסִימָן לְטַהַר הָאֵבֶר מִידֵי נְבֵלָה.</P>

<P><B>ב,יז</B>  [י] שְׁחִיטַת הַנָּכְרִי--נְבֵלָה, וּמְטַמֵּא בַּמַּשָּׂא:  וְאַפִלּוּ יִשְׂרָאֵל עוֹמֵד עַל גַּבָּיו, וְשָׁחַט בְּסַכִּין יָפָה שְׁחִיטָה כָּרָאוּי.  אֶחָד הַנָּכְרִי, וְאֶחָד הַכּוּתִי אוֹ גֵּר תּוֹשָׁב--שְׁחִיטָתָן נְבֵלָה.  וְקָרוֹב בְּעֵינַי, שֶׁאַף זֶה מִדִּבְרֵי סוֹפְרִים--שֶׁהֲרֵי טֻמְאַת עֲבוֹדָה זָרָה וְטֻמְאַת תִּקְרֹבֶת עֲבוֹדָה זָרָה מִדִּבְרֵיהֶם, כְּמוֹ שֶׁיִּתְבָּאַר; וּבִגְלַל עֲבוֹדָה זָרָה נִתְרַחֲקוּ הַגּוֹיִים, וְנֶאֶסְרָה שְׁחִיטָתָן.  וְאִם תֹּאמַר וַהֲרֵי הִיא אֲסוּרָה בַּאֲכִילָה, דִּין תּוֹרָה--לֹא כָּל הָאָסוּר בַּאֲכִילָה מְטַמֵּא, שֶׁהֲרֵי הַטְּרֵפָה אֲסוּרָה וּטְהוֹרָה.  וְאֵי אִפְשָׁר לְחַיָּב כָּרֵת עַל טֻמְאָה זוֹ עַל בִּיאַת מִקְדָּשׁ וַאֲכִילַת קֳדָשָׁיו, אֵלָא בִּרְאָיָה בְּרוּרָה.</P>

<P><B>ב,יח</B>  [יא] קֻלִּית הַנְּבֵלָה--הַנּוֹגֵעַ בָּהּ אוֹ נוֹשְׂאָהּ, טָהוֹר:  שֶׁכָּל דָּבָר מִן הַנְּבֵלָה שְׁאֵינוּ מְטַמֵּא בַּמַּגָּע, אֵינוּ מְטַמֵּא בַּמַּשָּׂא.  נִקְּבָה כָּל שְׁהוּא--הַנּוֹגֵעַ בָּהּ אוֹ נוֹשְׂאָהּ, טָמֵא.  בַּמֶּה דְּבָרִים אֲמוּרִים, בְּשֶׁהָיָה הַמּוֹחַ שֶׁבָּהּ מִתְקַשְׁקֵשׁ, שֶׁהֲרֵי אֵינוּ מַעֲלָה אֲרוּכָה; אֲבָל אִם הָיָה עוֹמֵד בִּמְקוֹמוֹ--אִם יֵשׁ בּוֹ כְּדֵי לְהַעֲלוֹת אֲרוּכָה לָעֶצֶם מִבַּחוּץ, הֲרֵי זוֹ מְטַמְּאָה בַּמַּגָּע וּבַמַּשָּׂא כְּכָל הָאֵבָרִים.  וּכְבָר פֵּרַשְׁנוּ שֶׁהַקֻּלִּית, הִיא הָעֶצֶם הַסָּתוּם מִשְּׁנֵי צְדָדָיו.</P>

<P><B>ב,יט</B>  [יב] קֻלִּית שֶׁחִשַּׁב עָלֶיהָ לְנָקְבָהּ, וַעֲדַיִן לֹא נְקָבָהּ--הֲרֵי הַנּוֹגֵעַ בָּהּ, סְפֵק טָמֵא:  שֶׁהֲרֵי יֵשׁ בַּדָּבָר סְפֵק אִם מְחֻסַּר נְקִיבָה כִּמְחֻסַּר מַעֲשֵׂה, אוֹ אֵינוּ כִּמְחֻסַּר מַעֲשֵׂה.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ג</H2>

<P><B>ג,א</B>  נִבְלַת הָעוֹף הַטָּהוֹר, מְטַמְּאָה מִן הַתּוֹרָה:  מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "וְכָל-נֶפֶשׁ, אֲשֶׁר תֹּאכַל נְבֵלָה וּטְרֵפָה, בָּאֶזְרָח, וּבַגֵּר:  וְכִבֶּס בְּגָדָיו וְרָחַץ בַּמַּיִם" (ויקרא יז,טו)--אֵינוּ מְדַבֵּר אֵלָא בָּאוֹכֵל נִבְלַת הָעוֹף הַטָּהוֹר בִּלְבָד, שְׁהוּא אָסוּר מִשּׁוֹם נְבֵלָה וּטְרֵפָה.</P>

<P><B>ג,ב</B>  וְכֵיצַד הִיא טֻמְאָתָהּ:  אֵינָהּ מְטַמְּאָה לֹא בַּמַּגָּע וְלֹא בַּמַּשָּׂא, וְלֹא כִּשְׁהִיא בְּתוֹךְ הַפֶּה, אֵלָא בְּתוֹךְ בֵּית הַבְּלִיעָה--שֶׁנֶּאֱמָר "וְכָל-נֶפֶשׁ, אֲשֶׁר תֹּאכַל" (ויקרא יז,טו), אֵינָהּ מְטַמְּאָה אֵלָא בְּבֵית הַנֶּפֶשׁ.  וְזֶה שֶׁנֶּאֱמָר "תֹּאכַל"--לִתֵּן שֵׁעוּר לְטֻמְאָתָהּ כְּשֵׁעוּר אֲכִילָה, שְׁהִיא כַּזַּיִת.  וַהֲרֵי נֶאֱמָר בָּהּ "וְכִבֶּס בְּגָדָיו" (שם)--מְלַמֵּד שֶׁהַמִּטַּמֵּא בָּהּ מְטַמֵּא בְּגָדִים עַד שֶׁיִּפְרֹשׁ מִמְּטַמְּאָיו, כְּמוֹ שֶׁבֵּאַרְנוּ.</P>

<P><B>ג,ג</B>  כֵּיצַד:  הַבּוֹלֵעַ כַּזַּיִת מִנִּבְלַת הָעוֹף הַטָּהוֹר, וְנָגַע בְּכֵלִים בְּשָׁעַת בְּלִיעָתוֹ--טִמְּאָן, וְנַעֲשׂוּ רִאשׁוֹן לַטֻּמְאָה.  הָיָה נוֹגֵעַ בָּאָדָם וּבִכְלִי חֶרֶס בְּשָׁעַת בְּלִיעָתוֹ--לֹא טִמְּאָן, כְּמוֹ שֶׁבֵּאַרְנוּ בִּשְׁאָר אֲבוֹת הַטֻּמְאוֹת.  וְאַחַר שֶׁבָּלַע--אֵינוּ מְטַמֵּא שְׁאָר כֵּלִים, שֶׁהֲרֵי הוּא כְּכָל רִאשׁוֹן לַטֻּמְאָה אַחַר שֶׁפֵּרַשׁ מִמְּטַמְּאָיו:  שֶׁאַף עַל פִּי שְׁהוּא טָעוּן טְבִילָה וְהַעְרֵב שֶׁמֶשׁ, אֵינוּ מְטַמֵּא כֵּלִים.</P>

<P><B>ג,ד</B>  [ב] אֵין נִבְלַת הָעוֹף הַטָּהוֹר צְרִיכָה מַחְשָׁבָה, לְטַמֵּא טֻמְאָה זוֹ הַחֲמוּרָה; אֵלָא כֵּיוָן שֶׁבָּלַע מִמֶּנָּה כַּזַּיִת מִכָּל מָקוֹם, הֲרֵי זוֹ מְטַמְּאָה בְּבֵית הַבְּלִיעָה.</P>

<P><B>ג,ה</B>  חִשַּׁב עָלֶיהָ לַאֲכִילָה, הֲרֵי זוֹ מִטַּמְּאָה טֻמְאַת אֹכָלִין; וַהֲרֵי הִיא כְּאֹכֶל רִאשׁוֹן לַטֻּמְאָה--אַף עַל פִּי שֶׁלֹּא נָגְעָה בָּהּ טֻמְאָה אַחֶרֶת, אֵינָהּ צְרִיכָה הֶכְשֵׁר.</P>

<P><B>ג,ו</B>  [ג] פָּרָה אֲדֻמָּה וּשְׂעִירִים הַנִּשְׂרָפִים אֵינָן כֵּן, אַף עַל פִּי שְׁהֶן מְטַמְּאִין הַמִּתְעַסֵּק בָּהֶן:  אִם חִשַּׁב עֲלֵיהֶן לַאֲכִילָה--צְרִיכִין שֶׁתִּגַּע בָּהֶן הַטֻּמְאָה, וְאַחַר כָּךְ יִטַּמְּאוּ טֻמְאַת אֹכָלִין.</P>

<P><B>ג,ז</B>  [ד] כַּזַּיִת מִנִּבְלַת בְּהֵמָה, שֶׁתְּחָבוֹ בַּכּוּשׁ וְהִכְנִיסוֹ לְתוֹךְ מְעֵי הָאִשָּׁה מִלְּמַטָּה, אוֹ שֶׁהִכְנִיסוֹ לְבֵית בְּלִיעָתוֹ שֶׁלַּחֲבֵרוֹ, בִּמְקוֹם שֶׁנִּבְלַת הָעוֹף הַטָּהוֹר מְטַמְּאָה--הֲרֵי זֶה טָמֵא מִשּׁוֹם נוֹשֵׂא, לֹא מִשּׁוֹם נוֹגֵעַ, כְּמוֹ שֶׁבֵּאַרְנוּ בִּתְחִלַּת הַסֵּפֶר.</P>

<P><B>ג,ח</B>  [ה] הַכּוֹרֵךְ כַּזַּיִת מִבְּשַׂר נִבְלַת הָעוֹף הַטָּהוֹר בַּחַזֶּרֶת וְכַיּוֹצֶא בָּהּ, וּבְלָעוֹ--אַף עַל פִּי שֶׁלֹּא נָגַע בִּגְרוֹנוֹ, הֲרֵי זֶה טָמֵא; כְּרָכוֹ בַּסִּיב, וּבְלָעוֹ--הֲרֵי זֶה טָהוֹר.</P>

<P><B>ג,ט</B>  [ו] הַבּוֹלֵעַ נִבְלַת הָעוֹף הַטָּהוֹר, וְאַחַר שֶׁבְּלָעָהּ הֱקִיאָהּ קֹדֶם שֶׁתִּתְאַכַּל--הֲרֵי זֶה אֵינוּ מְטַמֵּא כְּשֶׁתֵּצֵא לִגְרוֹנוֹ, בְּשָׁעָה שֶׁמְּקִיאָהּ:  שְׁאֵינָהּ מְטַמְּאָה בְּבֵית הַנֶּפֶשׁ אֵלָא בְּשָׁעַת בְּלִיעָה, לֹא בְּשָׁעָה שֶׁמֵּקִיא אוֹתָהּ.</P>

<P><B>ג,י</B>  [ז] מְעִי שֶׁלְּנִבְלַת הָעוֹף הַטָּהוֹר שֶׁבְּלָעוֹ, מִקְצָתוֹ בְּבֵית הַבְּלִיעָה וּמִקְצָתוֹ בַּחוּץ בְּתוֹךְ פִּיו--אִם יֵשׁ בְּבֵית הַבְּלִיעָה כַּזַּיִת, הֲרֵי זֶה טָמֵא; וְאִם לָאו, טָהוֹר.</P>

<P><B>ג,יא</B>  [ח] בָּלַע מִמֶּנָּה אֵבֶר שָׁלֵם שְׁאֵין בּוֹ כַּזַּיִת, אֵינוּ מִטַּמֵּא.  אַפִלּוּ נָטַל צִפּוֹר, וַאֲכָלָהּ--אִם יֵשׁ בָּהּ כַּזַּיִת, נִטְמָא; וְאִם לָאו, טָהוֹר.</P>

<P><B>ג,יב</B>  [ט] הַכְּנָפַיִם וְהַנּוֹצָה--אַף עַל פִּי שְׁהֶן כְּאֹכָלִין, וּמִטַּמְּאִין וּמְטַמְּאִין טֻמְאַת אֹכָלִין--אֵינָן מִצְטָרְפִין בְּנִבְלַת הָעוֹף הַטָּהוֹר לְכַזַּיִת; אֲבָל הַמְּקוֹמוֹת הָרַכִּים הַקְּרוֹבִים לַבָּשָׂר מִן הַחַרְטוֹם, וְהַצִּפָּרְנַיִם--הֲרֵי הֶן כַּבָּשָׂר, וּמִצְטָרְפִין לְכַזַּיִת.  רָאשֵׁי אֲגַפַּיִם, וְרֹאשׁ הַזָּנָב, וְהָעֲצָמוֹת, אַפִלּוּ הָרַכּוֹת--אֵינָן מִצְטָרְפִין.</P>

<P><B>ג,יג</B>  [י] הָאוֹכֵל מִנִּבְלַת הָעוֹף הַטָּהוֹר, מִן הָעֲצָמוֹת הָרַכִּין, אוֹ מִן הַגִּידִין, וּמִן הַשְּׁלָל שֶׁלַּבֵּיצִים, וּמִן הַדָּם, וּמִבָּשָׂר מִן הַחַי מִמֶּנּוּ--הֲרֵי זֶה טָהוֹר; אֲבָל הָאוֹכֵל מִן הָאֶשְׁכּוֹל שֶׁלְּבֵיצִים, וּמִן הַקֻּרְקְבָן, וּמִבְּנֵי הַמֵּעַיִם, אוֹ שֶׁהִמְחָה אֶת הַחֵלֶב בָּאוּר וּגְמָאוֹ--הֲרֵי זֶה טָמֵא כָּאוֹכֵל מִבְּשָׂרָהּ, שֶׁהַשּׁוֹתֶה בִּכְלַל אוֹכֵל.  הִמְחָהוּ בַּחַמָּה וּגְמָאוֹ--טָהוֹר, שֶׁהֲרֵי הִסְרִיחוֹ.</P>

<P><B>ג,יד</B>  [יא] נִבְלַת הָעוֹף הַטָּהוֹר שֶׁנִּפְסְדָה מִלֶּאֱכֹל הַכֶּלֶב, טְהוֹרָה; וְכֵן אִם יָבְשָׁה כַּחֶרֶס, וְאֵינָהּ יְכוּלָה לְהִשָּׁרוֹת בְּפוֹשְׁרִין מֵעֵת לְעֵת וְלַחְזֹר לִכְמוֹת שֶׁהָיְתָה--הֲרֵי זוֹ טְהוֹרָה.  וְהָאוֹכֵל נְצָל שֶׁלְּנִבְלַת הָעוֹף הַטָּהוֹר, הֲרֵי זֶה טָהוֹר.</P>

<P><B>ג,טו</B>  [יב] עוֹף טָהוֹר שֶׁנִּטְרַף, וְנִשְׁחַט שְׁחִיטָה כְּשֵׁרָה--שְׁחִיטָתוֹ מְטַהֲרַתּוּ, וְאַפִלּוּ נִשְׁחַט בָּעֲזָרָה; וְאִם נִמְלַק, וְנִמְצָא טְרֵפָה--אֵין מְלִיקָתוֹ מְטַהֲרַתּוּ.</P>

<P><B>ג,טז</B>  נִמְצֵאתָ אוֹמֵר שֶׁהַשּׁוֹחֵט עוֹף טָהוֹר--בֵּין בַּחוּץ בֵּין בִּפְנִים, בֵּין קֳדָשִׁים בֵּין חֻלִּין--הֲרֵי זֶה טָהוֹר; וְהַמּוֹלֵק חֻלִּין בִּפְנִים, אוֹ שֶׁמָּלַק קֳדָשִׁים בַּחוּץ--הֲרֵי אֵלּוּ מְטַמְּאִין בְּגָדִים בְּבֵית הַבְּלִיעָה.</P>

<P><B>ג,יז</B>  [יג] הַמּוֹלֵק קֳדָשִׁים בִּפְנִים--אִם הָיוּ רְאוּיִין לְקָרְבָּן, וְלֹא נִמְצְאוּ בָּהֶן מוּמִין שֶׁבֵּאַרְנוּ בִּמְקוֹמָן--הֲרֵי אֵלּוּ טְהוֹרִין.  כַּיּוֹצֶא בּוֹ, עֶגְלָה עֲרוּפָה שֶׁנֶּעֶרְפָה כְּהִלְכָּתָהּ--טְהוֹרָה:  כַּפָּרָה כָּתוּב בָּהּ כַּקֳּדָשִׁים.  וְכֵן אִם נִשְׁחֲטָה אַחַר יְרִידָתָהּ לַנַּחַל--אַף עַל פִּי שֶׁאֲסוּרָה בַּהֲנָיָה, הִצִּילָה אוֹתָהּ שְׁחִיטָתָהּ מִידֵי נְבֵלָה.</P>

<P><B>ג,יח</B>  [יד] נִבְלַת הָעוֹף הַטָּמֵא--טְהוֹרָה, וְאֵינָהּ מְטַמְּאָה בְּבֵית הַבְּלִיעָה; וְאִם חִשַּׁב עָלֶיהָ לַאֲכִילָה, וְהֻכְשְׁרָה--הֲרֵי הִיא כְּאֹכָלִין טְמֵאִין, שְׁהֶן רִאשׁוֹן לַטֻּמְאָה.  הַכְּנָפַיִם, וְהַנּוֹצָה, וְהַמְּקוֹמוֹת הָרַכִּים מִן הַחַרְטוֹם וּמִן הַצִּפָּרְנַיִם שֶׁלָּהּ--הֲרֵי הֶן כִּבְשָׂרָהּ.</P>

<P><B>ג,יט</B>  [טו] אֶחָד הָעוֹף הַטָּהוֹר, וְאֶחָד הָעוֹף הַטָּמֵא--אֵבֶר הַפּוֹרֵשׁ מֵהֶן טָהוֹר, וְאֵין בּוֹ טֻמְאָה כְּלָל:  לְפִי שֶׁנֶּאֱמָר "וּלְאֵלֶּה, תִּטַּמָּאוּ . . . לְכָל-הַבְּהֵמָה" (ויקרא יא,כד-כו)--יָכוֹל אוֹצִיא אֲנִי אֶת הָעוֹף, שְׁאֵין לוֹ פַּרְסָה; וּמִפִּי הַשְּׁמוּעָה לָמְדוּ, שֶׁלֹּא בָא הַכָּתוּב אֵלָא לְטַמֵּא אֵבֶר מִן הַחַי שֶׁלִּבְהֵמָה אוֹ שֶׁלְּחַיָּה.</P>

<P><B>ג,כ</B>  [טז] אֵבֶר מִן הַמֵּת מִן הָעוֹף, הֲרֵי הוּא כְּנִבְלַת הָעוֹף שֶׁפֵּרַשׁ מִמֶּנּוּ:  אִם הָיְתָה נִבְלַת עוֹף טָהוֹר, מְטַמֵּא טֻמְאָה חֲמוּרָה בְּבֵית הַבְּלִיעָה בְּכַזַּיִת; וְאִם חִשַּׁב עָלָיו לַאֲכִילָה, מְטַמֵּא טֻמְאַת אֹכָלִין.  וְאִם הָיְתָה נִבְלַת עוֹף טָמֵא, מְטַמֵּא טֻמְאַת אֹכָלִין, אִם חִשַּׁב עָלָיו, וְהֻכְשַׁר; וְאֵינוּ מְטַמֵּא טֻמְאַת אֹכָלִין אֲחֵרִים, עַד שֶׁיִּהְיֶה בּוֹ כַּבֵּיצָה, כְּשֵׁעוּר כָּל הָאֹכָלִין לְטַמֵּא, כְּמוֹ שֶׁיִּתְבָּאַר.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ד</H2>

<P><B>ד,א</B>  שְׁמוֹנָה שְׁרָצִים הָאֲמוּרִים בַּתּוֹרָה--וְהֶן הַחֹלֶד, וְהָעַכְבָּר, וְהַצָּב, וְהָאֲנָקָה, וְהַכּוֹחַ, וְהַלְּטָאָה, וְהַחֹמֶט, וְהַתִּנְשֶׁמֶת--טֻמְאַת כֻּלָּן שׁוֹוָה, וְהֶן הַנִּקְרָאִין שֶׁרֶץ לְעִנְיַן טֻמְאָה.</P>

<P><B>ד,ב</B>  הַשֶּׁרֶץ--אָב מֵאֲבוֹת הַטֻּמְאוֹת, מְטַמֵּא אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וְאֵינוּ מְטַמֵּא בַּמַּשָּׂא; וְהַנּוֹגֵעַ בּוֹ, אֵינוּ מְטַמֵּא בְּגָדִים בְּשָׁעַת מַגָּעוֹ.  וְשֵׁעוּר טֻמְאָתוֹ בְּכַעֲדָשָׁה, וְכָל הַשְּׁרָצִים מִצְטָרְפִין לְכַעֲדָשָׁה.</P>

<P><B>ד,ג</B>  הָאֵבָרִים, אֵין לָהֶן שֵׁעוּר:  אֵבֶר מִן הַשֶּׁרֶץ כִּבְרִיָּתוֹ [ד] בָּשָׂר וְגִידִים וְעֶצֶם, שְׁהוּא פָּחוּת מִכַּעֲדָשָׁה--בֵּין שֶׁפֵּרַשׁ מִן הַחַי, בֵּין שֶׁפֵּרַשׁ מִן הַמֵּת--מְטַמֵּא טֻמְאָתוֹ:  וְהוּא שֶׁיִּהְיֶה בַּבָּשָׂר שֶׁעָלָיו, אוֹ בַּמּוֹחַ שֶׁבָּעֶצֶם--כְּדֵי לְהַעֲלוֹת אֲרוּכָה.</P>

<P><B>ד,ד</B>  [ה] בָּשָׂר מִן הַחַי הַפּוֹרֵשׁ מִן הַשֶּׁרֶץ--טָהוֹר, שְׁאֵין מְטַמֵּא אֵלָא אֵבֶר הַדּוֹמֶה לְשֶׁרֶץ כֻּלּוֹ:  מַה שֶׁרֶץ בָּשָׂר וְגִידִים וַעֲצָמוֹת, אַף אֵבֶר הַפּוֹרֵשׁ מִמֶּנּוּ בָּשָׂר וְגִידִים וַעֲצָמוֹת.  [ו] הַכִּלְיָה וְהַכָּבֵד וְהַלָּשׁוֹן וְכַיּוֹצֶא בָּהֶן--אַף עַל פִּי שְׁהֶן אֵבֶר, וְאֵין עוֹשִׂין חֲלִיפִין--הֲרֵי הֶן כְּבָשָׂר; וְאִם פֵּרְשׁוּ מִן הַחַי, טְהוֹרִין.</P>

<P><B>ד,ה</B>  [ז] דַּם הַשֶּׁרֶץ כִּבְשָׂרוֹ, וּמִצְטָרֵף לְכַעֲדָשָׁה כָּל זְמָן שְׁהוּא מְחֻבָּר בַּבָּשָׂר.  [ח] עַצְמוֹת הַשֶּׁרֶץ וְגִידָיו וְצִפָּרְנָיו, טְהוֹרִין.  וְעוֹר הַחֹלֶד וְהָעַכְבָּר וְהַצָּב וְהַתִּנְשֶׁמֶת--טָהוֹר, אַף עַל פִּי שְׁהוּא לַח וַעֲדַיִן לֹא עִבְּדוֹ וְלֹא הִלַּךְ בּוֹ כְּדֵי עַבְדָה.</P>

<P><B>ד,ו</B>  אֲבָל עוֹר הָאֲנָקָה וְהַכּוֹחַ וְהַלְּטָאָה וְהַחֹמֶט--כִּבְשָׂרָן, וּמְטַמֵּא בְּכַעֲדָשָׁה; וְאִם עִבְּדָן, אוֹ שֶׁהִלַּךְ בָּהֶן כְּדֵי עַבְדָה--טְהוֹרִין.  וְכַמָּה כְּדֵי עַבְדָה, כְּדֵי הִלּוּךְ אַרְבַּעַת מִילִין.</P>

<P><B>ד,ז</B>  [ט] קֻלִּית הַשֶּׁרֶץ--הַנּוֹגֵעַ בָּהּ טָהוֹר, אַף עַל פִּי שְׁהִיא מְלֵאָה מוֹחַ:  וְהוּא שֶׁיִּהְיֶה הַמּוֹחַ מִתְקַשְׁקֵשׁ, שְׁאֵינוּ מַעֲלֶה אֲרוּכָה; אֲבָל אִם הָיָה עוֹמֵד בִּמְקוֹמוֹ, וְיֵשׁ בּוֹ כְּדֵי לְהַעֲלוֹת אֲרוּכָה בַּחַי מִבַּחוּץ--הֲרֵי הַנּוֹגֵעַ בָּהּ טָמֵא כְּכָל הָאֵבָרִים שֶׁיֵּשׁ בָּהֶן לְהַעֲלוֹת אֲרוּכָה, כְּמוֹ שֶׁבֵּאַרְנוּ.  נִקְּבָה הַקֻּלְיָה בְּכָל שְׁהוּא--הַנּוֹגֵעַ בָּהּ מִכָּל מָקוֹם, טָמֵא.</P>

<P><B>ד,ח</B>  [י] בֵּיצַת הַשֶּׁרֶץ הַמְּרֻקֶּמֶת--אַף עַל פִּי שֶׁהַשֶּׁרֶץ נִרְאָה מִתּוֹכָהּ, טְהוֹרָה; נִקְּבָה כָּל שְׁהוּא, הַנּוֹגֵעַ בָּהּ טָמֵא.  [יא] שֶׁרֶץ שֶׁחֶצְיוֹ בָּשָׂר וְחֶצְיוֹ אֲדָמָה--הַנּוֹגֵעַ בַּבָּשָׂר, טָמֵא; וּבָאֲדָמָה, טָהוֹר:  וְאִם הִשְׁרִיץ עַל פְּנֵי כֻּלּוֹ--הַנּוֹגֵעַ בָּאֲדָמָה שֶׁעֲדַיִן לֹא נִגְמְרָה צוּרָתוֹ, טָמֵא.</P>

<P><B>ד,ט</B>  [יב] בְּשַׂר הַשֶּׁרֶץ שֶׁנִּפְסַד וְהִבְאִישׁ, וְנִפְסַל מִלֶּאֱכֹל הַכֶּלֶב--טָהוֹר.  יָבַשׁ עַד שֶׁנַּעֲשָׂה כַּחֶרֶס--אִם יָכוֹל לְהִשָּׁרוֹת בְּפוֹשְׁרִין מֵעֵת לְעֵת וְלַחְזֹר לִכְשֶׁהָיָה, מְטַמֵּא; וְאִם לָאו, טָהוֹר--וְאַפִלּוּ כְּאֹכָלִין טְמֵאִים, אֵינוּ מְטַמֵּא.</P>

<P><B>ד,י</B>  בַּמֶּה דְּבָרִים אֲמוּרִים, בְּמִקְצַת הַשֶּׁרֶץ.  אֲבָל שֶׁרֶץ שֶׁיָּבַשׁ וְשִׁלְדּוֹ קַיָּם, אוֹ שֶׁנִּשְׂרַף וְשִׁלְדּוֹ קַיָּם--הוֹאִיל וְתַבְנִית כֻּלּוֹ קַיָּם, הֲרֵי זֶה מְטַמֵּא; וְקָרוֹב בְּעֵינַי, שֶׁטֻּמְאָה זוֹ מִדִּבְרֵיהֶם.</P>

<P><B>ד,יא</B>  [יג] כַּזַּיִת מִן הַנְּבֵלָה אוֹ כַּעֲדָשָׁה מִן הַשֶּׁרֶץ, שֶׁצָּמְקוּ וְחָסְרוּ--טְהוֹרִין; פָּחוּת מִכַּעֲדָשָׁה מִן הַשֶּׁרֶץ וּפָחוּת מִכַּזַּיִת מִן הַנְּבֵלָה, שֶׁנִּתְפְּחוּ וְעָמְדוּ עַל כַּשֵּׁעוּר--מְטַמְּאִין מִדִּבְרֵי סוֹפְרִים.  הָיוּ כַּשֵּׁעוּר בַּתְּחִלָּה, וְצָמְקוּ וְחָזְרוּ וְתָפְחוּ עַד שֶׁהִגִּיעוּ לְשֵׁעוּרָן--הֲרֵי אֵלּוּ מְטַמְּאִין כְּשֶׁהָיוּ, דִּין תּוֹרָה; וְכֵן אַתָּה אוֹמֵר, בְּכַזַּיִת מִן הַמֵּת.</P>

<P><B>ד,יב</B>  [יד] הַשֶּׁרֶץ אֵינוּ מְטַמֵּא, עַד שֶׁיָּמוּת; הֻתְּזוּ רָאשֵׁיהֶן--אַף עַל פִּי שֶׁעֲדַיִן הָרֹאשׁ מְעֻרֶּה בְּעוֹר הַגּוּף, וְאַף עַל פִּי שְׁהֶן מְפַרְכְּסִין כִּזְנַב הַלְּטָאָה--הֲרֵי אֵלּוּ טְמֵאִין.</P>

<P><B>ד,יג</B>  שְׁאָר שְׁקָצִים וּרְמָשִׂים כֻּלָּן, כְּגוֹן צְפַרְדֵּעַ וְהַנָּחָשׁ וְהָעַקְרָב וְכַיּוֹצֶא בָּהֶן--אַף עַל פִּי שְׁהֶן אֲסוּרִין בַּאֲכִילָה--הֲרֵי הֶן טְהוֹרִין מִכְּלוּם, וְאַפִלּוּ כְּאֹכָלִין טְמֵאִין אֵינָן; וְאֵין לָךְ בְּכָל הַשְּׁרָצִים כֻּלָּן מַה שֶׁמְּטַמֵּא בְּמוֹתוֹ, חוּץ מִשְּׁמוֹנַת מִינִין הַמְּפֹרָשִׁין בַּתּוֹרָה.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ה</H2>

<P><B>ה,א</B>  שִׁכְבַת זֶרַע--אָב מֵאֲבוֹת הַטֻּמְאוֹת, מְטַמְּאָה אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וְאֵינָהּ מְטַמְּאָה בַּמַּשָּׂא; וְאֵין הַמִּטַּמֵּא בָּהּ, מְטַמֵּא בְּגָדִים בְּשָׁעַת מַגָּעוֹ.  וְאֶחָד הַנּוֹגֵעַ בָּהּ, אוֹ הָרוֹאֶה אוֹתָהּ מִבְּשָׂרוֹ--שְׁנֵיהֶן רִאשׁוֹן לַטֻּמְאָה, דִּין תּוֹרָה.</P>

<P><B>ה,ב</B>  וְכַמָּה שֵׁעוּרָהּ--לַנּוֹגֵעַ, בְּכַעֲדָשָׁה; וְלָרוֹאֶה, בְּכָל שְׁהוּא.  וְאֵין הָרוֹאֶה טָמֵא, עַד שֶׁתֵּצֵא מִמֶּנּוּ וְיֵחָתֵם פִּי אַמָּה--שֶׁנֶּאֱמָר "אֲשֶׁר תֵּצֵא מִמֶּנּוּ שִׁכְבַת-זֶרַע" (ויקרא טו,לב; ויקרא כב,ד), וְנֶאֱמָר "אוֹ-הֶחְתִּים בְּשָׂרוֹ" (ויקרא טו,ג); לְפִיכָּךְ אַפִלּוּ רָאָה בְּקֵיסָם--הוֹאִיל וְהִגִּיעָה לְפִי אַמָּה, נִטְמָא.  וְאֶחָד הָרוֹאֶה מֵחֲמַת בְּשָׂרוֹ, אוֹ הָרוֹאֶה בְּאֹנֶס--הֲרֵי זֶה טָמֵא.</P>

<P><B>ה,ג</B>  [ב] אֵין שִׁכְבַת זֶרַע שֶׁלְּקָטָן מְטַמְּאָה, עַד שֶׁיִּהְיֶה בֶּן תֵּשַׁע שָׁנִים וְיוֹם אֶחָד.  [ג] שִׁכְבַת זֶרַע אֲדֻמָּה, טְהוֹרָה--עַד שֶׁתִּהְיֶה לְבָנָה, וְנִמְשֶׁכֶת.  [ד] וְכָל שִׁכְבַת זֶרַע שְׁאֵין כָּל גּוּפוֹ שֶׁלָּאָדָם מַרְגִּישׁ בָּהּ, אֵינָהּ מְטַמְּאָה; לְפִיכָּךְ אִם רָאָה בְּלֹא קִשּׁוּי, וְלֹא תַּאֲוָה--אֵינָהּ מְטַמְּאָה מִשּׁוֹם שִׁכְבַת זֶרַע.  נֶעֶקְרָה בְּהַרְגָּשָׁה--אַף עַל פִּי שֶׁיָּצַאת שֶׁלֹּא בְּהַרְגָּשָׁה, טְמֵאָה.</P>

<P><B>ה,ד</B>  [ה] הַמְּהַרְהֵר בַּלַּיְלָה, וְרָאָה שֶׁשִּׁמַּשׁ מִטָּה בַּחֲלוֹם, וְעָמַד וְנִמְצָא בְּשָׂרוֹ חַם--אַף עַל פִּי שֶׁלֹּא מָצָא שִׁכְבַת זֶרַע, הֲרֵי זֶה טָמֵא:  כֵּיוָן שֶׁשִּׁמַּשׁ בַּחֲלוֹם, כְּבָר רָאָה בְּהַרְגָּשָׁה וּלְפִיכָּךְ מָצָא בְּשָׂרוֹ חַם; וְהָיְתָה מְעַט וְנִתְקַנְּחָה בִּבְשָׂרוֹ אוֹ בְּכֵלָיו, וּלְפִיכָּךְ לֹא מָצָא לַחְלוּחִית.  הִרְהַר וְלֹא מָצָא בְּשָׂרוֹ חַם, אוֹ שֶׁמָּצָא בְּשָׂרוֹ חַם וְלֹא הִרְהַר--טָהוֹר.</P>

<P><B>ה,ה</B>  [ו] הַמַּטִּיל מַיִם, וְרָאָה מַיִם חֲלוּקִין אוֹ עֲכוּרִין בַּתְּחִלָּה--טָהוֹר; רָאָה אוֹתָן בָּאֶמְצָע, אוֹ בַּסּוֹף--הֲרֵי זֶה טָמֵא.  הָיוּ הַמַּיִם שֶׁהִטִּיל כֻּלָּן מִתְּחִלָּה וְעַד סוֹף, חֲלוּקִין אוֹ עֲכוּרִין--הֲרֵי זֶה טָהוֹר.  הָיוּ לְבָנִים וְנִמְשָׁכִין, טָמֵא.  וְהַמַּטִּיל טִפִּין עָבוֹת מִתּוֹךְ הָאַמָּה, טָהוֹר.</P>

<P><B>ה,ו</B>  [ז] בַּעַל קֶרִי שֶׁטָּבַל, וְלֹא הִטִּיל מַיִם קֹדֶם שֶׁיִּטְבֹּל--כְּשֶׁיַּטִּיל אֶת הַמַּיִם--טָמֵא, מִפְּנֵי שֶׁצִּחְצוּחֵי שִׁכְבַת זֶרַע אֵינָן יוֹצְאִין אֵלָא כְּשֶׁיַּטִּיל מַיִם.</P>

<P><B>ה,ז</B>  בַּמֶּה דְּבָרִים אֲמוּרִים, בְּחוֹלֶה אוֹ בְּזָקֵן; אֲבָל יֶלֶד בָּרִיא, טָהוֹר--מִפְּנֵי שְׁהוּא יוֹרֶה שִׁכְבַת זֶרַע בְּחָזְקָה כַּחֵץ, וְהִיא כֻּלָּהּ נִתֶּקֶת מִן הָאַמָּה.</P>

<P><B>ה,ח</B>  עַד כַּמָּה הוּא יֶלֶד:  כָּל זְמָן שֶׁעוֹמֵד עַל רַגְלוֹ אַחַת, וְנוֹעֵל אוֹ חוֹלֵץ מַנְעָלוֹ; וְאִם אֵינוּ יָכוֹל לַעֲשׂוֹת כֵּן מִפְּנֵי חָלְיוֹ, הֲרֵי זֶה חוֹלֶה לְעִנְיָן זֶה.  [ח] וְכָל אִשָּׁה שֶׁשִּׁמְּשָׁה מִטָּתָהּ, וְיָרְדָה וְטָבְלָה קֹדֶם שֶׁתְּקַנַּח עַצְמָהּ יָפֶה יָפֶה--הֲרֵי הִיא בְּטֻמְאָתָהּ.</P>

<P><B>ה,ט</B>  אֶחָד הָאִישׁ וְאֶחָד הָאִשָּׁה שֶׁשִּׁמְּשׁוּ מִטָּתָן, שְׁנֵיהֶן טְמֵאִין; וּשְׁנֵיהֶן רִאשׁוֹן לַטֻּמְאָה, דִּין תּוֹרָה.  וְאֵין הָאִשָּׁה טְמֵאָה מִשּׁוֹם נוֹגַעַת בְּשִׁכְבַת זֶרַע, שֶׁנְּגִיעַת בֵּית הַסְּתָרִים אֵינָהּ נְגִיעָה; אֵלָא הַמְּשַׁמֶּשֶׁת, הֲרֵי הִיא כָּרוֹאֶה קֶרִי:  וְהוּא שֶׁתִּהְיֶה בַּת שָׁלוֹשׁ שָׁנִים וְיוֹם אֶחָד, שֶׁנֶּאֱמָר "אֲשֶׁר-יִשְׁכַּב אֶת-אִשָּׁה" (ויקרא כ,יח).</P>

<P><B>ה,י</B>  הָיְתָה קְטַנָּה מִבַּת שָׁלוֹשׁ שָׁנִים, אֵינָהּ מִטַּמְּאָה בִּשְׁכִיבָה; אֲבָל מִטַּמְּאָה בִּנְגִיעַת שִׁכְבַת זֶרַע, אִם נָגְעָה בִּבְשָׂרָהּ מִבַּחוּץ.  לְפִיכָּךְ הַבּוֹעֵל גְּדוֹלָה שֶׁלֹּא כְּדַרְכָּהּ, טְהוֹרָה--שֶׁלֹּא טִמֵּא הַכָּתוּב אוֹתָהּ בְּטֻמְאַת בֵּית הַסְּתָרִים, אֵלָא כְּדַרְכָּהּ.</P>

<P><B>ה,יא</B>  [י] הַבּוֹעֵל אֶת הָאִשָּׁה, וְלֹא הוֹצִיא שִׁכְבַת זֶרַע--טָהוֹר, אַף עַל פִּי שֶׁהֶעֱרָה; וְכֵן הָאִשָּׁה טְהוֹרָה, עַד שֶׁיּוֹצִיא הָאִישׁ.</P>

<P><B>ה,יב</B>  [יא] הָאִשָּׁה שֶׁפָּלְטָה שִׁכְבַת זֶרַע--אִם פָּלְטָה אוֹתָהּ בְּתוֹךְ שָׁלוֹשׁ עוֹנוֹת, הֲרֵי הִיא טְמֵאָה כְּרוֹאֶה קֶרִי, לְפִיכָּךְ סוֹתֶרֶת יוֹם אֶחָד אִם הָיְתָה זָבָה, כְּאִישׁ שֶׁרָאָה קֶרִי; וּמְטַמְּאָה בְּכָל שְׁהוּא.  אַף עַל פִּי שֶׁלֹּא יָצַאת לָחוּץ, אֵלָא נֶעֶקְרָה וְהִגִּיעָה לְבֵין הַשִּׁנַּיִם--נִטְמְאָה, שֶׁהֲרֵי שִׁכְבַת זֶרַע כְּדָמָהּ:  מַה דָּמָהּ מְטַמֵּא בִּפְנִים, אַף שִׁכְבַת זֶרַע שֶׁתִּפְלֹט תְּטַמֵּא אוֹתָהּ בִּפְנִים.</P>

<P><B>ה,יג</B>  [יב] שִׁכְבַת זֶרַע עַצְמָהּ שֶׁנִּפְלְטָה בְּתוֹךְ הַשָּׁלוֹשׁ עוֹנוֹת--מְטַמְּאָה אֲחֵרִים שֶׁנָּגְעוּ בָּהּ, כְּדֶרֶךְ שֶׁטִּמְּאָה הָאִשָּׁה שֶׁפָּלְטָה אוֹתָהּ.  וְאִם פָּלְטָה אַחַר שָׁלוֹשׁ עוֹנוֹת, הֲרֵי הָאִשָּׁה טְהוֹרָה; וְכֵן שִׁכְבַת זֶרַע שֶׁנִּפְלְטָה, טְהוֹרָה--שֶׁכְּבָר נִפְסְדָה צוּרָתָהּ.  [יג] וְכַמָּה הִיא עוֹנָה, אוֹ יוֹם אוֹ לַיְלָה.  וְאֵין הָעוֹנָה שֶׁנִּבְעֲלָה בָּהּ מִן הַמִּנְיָן.</P>

<P><B>ה,יד</B>  כֵּיצַד:  נִבְעֲלָה בְּלֵילֵי שַׁבָּת--שָׁלוֹשׁ עוֹנוֹת שֶׁלָּהּ, יוֹם הַשַּׁבָּת וְלֵיל אֶחָד בַּשַּׁבָּת וְאֶחָד בַּשַּׁבָּת; וְאִם פָּלְטָה בְּתוֹךְ זְמָן זֶה, טְמֵאָה.  פָּלְטָה מִלֵּיל שֵׁנִי וָהָלְאָה, טְהוֹרָה.  וְהָאִישׁ שֶׁפֵּרְשָׁה מִמֶּנּוּ שִׁכְבַת זֶרַע, אַפִלּוּ לְאַחַר כַּמָּה עוֹנוֹת--הֲרֵי זוֹ טְמֵאָה כָּל זְמָן שְׁהִיא לַחָה; וְהַפּוֹרֶשֶׁת מִמֶּנּוּ, טָמֵא.</P>

<P><B>ה,טו</B>  [יד] שִׁכְבַת זֶרַע, אֵינָהּ מְטַמְּאָה אֵלָא כִּשְׁהִיא לַחָה:  יָבְשָׁה כַּחֶרֶס, טְהוֹרָה; וְאִם יְכוּלָה לְהִשָּׁרוֹת מֵעֵת לְעֵת בְּפוֹשְׁרִין וְלַחְזֹר לִכְמוֹת שֶׁהָיְתָהּ, הֲרֵי זוֹ טְמֵאָה.</P>

<P><B>ה,טז</B>  [טו] כְּבָר בֵּאַרְנוּ בְּפֵרֶק זֶה שֶׁהָרוֹאֶה קֶרִי, וְהָאִשָּׁה שֶׁשָּׁכַב אִישׁ אוֹתָהּ שִׁכְבַת זֶרַע, וְהַנּוֹגֵעַ בְּשִׁכְבַת זֶרַע--טְמֵאִין מִן הַתּוֹרָה; וְכֵן הָאִשָּׁה שֶׁפָּלְטָה בְּתוֹךְ שָׁלוֹשׁ עוֹנוֹת--הֲרֵי הִיא טְמֵאָה מִן הַתּוֹרָה, כְּרוֹאֶה קֶרִי.  אֲבָל שְׁאָר הָאֲמוּרִים בְּפֵרֶק זֶה שְׁהֶן טְמֵאִין, כְּגוֹן מְהַרְהֵר וּמַטִּיל מַיִם--אֵינָן טְמֵאִין אֵלָא מִדִּבְרֵיהֶם.  וְלֹא גָזְרוּ עֲלֵיהֶם טֻמְאָה, אֵלָא לַתְּרוּמָה; אֲבָל לַחֻלִּין, טְהוֹרִין.</P>

<P><B>ה,יז</B>  [טז] נָכְרִית שֶׁפָּלְטָה שִׁכְבַת זֶרַע שֶׁלְּיִשְׂרָאֵל בְּתוֹךְ הַשָּׁלוֹשׁ עוֹנוֹת, וְכֵן בְּהֵמָה שֶׁפָּלְטָה שִׁכְבַת זֶרַע שֶׁלְּיִשְׂרָאֵל בְּתוֹךְ זְמָן זֶה--הֲרֵי אוֹתָהּ הַנִּפְלֶטֶת טְמֵאָה; פָּלְטוּ לְאַחַר זְמָן זֶה--הֲרֵי הִיא סְפֵק נִסְרְחָה, אוֹ עֲדַיִן לֹא נִסְרְחָה.</P>

<P><B>ה,יח</B>  [יז] כְּבָר בֵּאַרְנוּ בְּהִלְכּוֹת מְטַמְּאֵי מִשְׁכָּב וּמוֹשָׁב, שֶׁשִּׁכְבַת זַרְעוֹ שֶׁלְּנָכְרִי טְהוֹרָה מִכְּלוּם; לְפִיכָּךְ בַּת יִשְׂרָאֵל שֶׁפָּלְטָה שִׁכְבַת זֶרַע שֶׁלְּנָכְרִי, אַפִלּוּ בְּתוֹךְ שָׁלוֹשׁ עוֹנוֹת--הֲרֵי הִיא טְהוֹרָה.  [יח] גּוֹי שֶׁהִרְגִּישׁ, וְנִתְגַּיַּר וְיָרַד וְטָבַל, וְיָצְאָה מִמֶּנּוּ שִׁכְבַת זֶרַע שֶׁהִרְגִּישׁ בָּהּ, אַחַר שֶׁטָּבַל--הֲרֵי זֶה סְפֵק טָמֵא.</P>

<P><B>ה,יט</B>  גְּדוֹלָה שֶׁשָּׁכַב אוֹתָהּ קָטָן פָּחוּת מִבֶּן תֵּשַׁע שָׁנִים, אוֹ נָכְרִי אוֹ בְּהֵמָה--הֲרֵי זוֹ טְהוֹרָה, שֶׁנֶּאֱמָר "וְאִישׁ אֲשֶׁר-יִשְׁכַּב אֶת-אִשָּׁה" (ויקרא כ,יח):  עַד שֶׁיִּהְיֶה הַשּׁוֹכֵב אִישׁ וּמִיִּשְׂרָאֵל, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ו</H2>

<P><B>ו,א</B>  טֻמְאַת עֲבוֹדָה זָרָה, מִדִּבְרֵי סוֹפְרִים; וְיֵשׁ לָהּ רְמָז מִן הַתּוֹרָה, "הָסִרוּ אֶת-אֱלֹהֵי הַנֵּכָר, אֲשֶׁר בְּתֹכְכֶם, וְהִטַּהֲרוּ . . ." (בראשית לה,ב).  אַרְבָּעָה אֲבוֹת הַטֻּמְאָה יֵשׁ בָּהּ--עֲבוֹדָה זָרָה עַצְמָהּ, וּמְשַׁמְּשֶׁיהָ, וְתִקְרֹבֶת שֶׁלָּהּ, וְיַיִן שֶׁנִּתְנַסַּךְ לָהּ; וְטֻמְאַת כֻּלָּן, מִדִּבְרֵיהֶם.</P>

<P><B>ו,ב</B>  עֲבוֹדָה זָרָה עַצְמָהּ--מְטַמְּאָה אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר; וְאֵינָהּ מְטַמְּאָה בַּמַּשָּׂא, כַּשֶּׁרֶץ שֶׁנֶּאֱמֶר "שַׁקֵּץ תְּשַׁקְּצֶנּוּ" (דברים ז,כו).  וְשֵׁעוּרָהּ כַּזַּיִת:  לֹא תִהְיֶה זוֹ, חֲמוּרָה מִן הַמֵּת; אֲבָל אִם הָיְתָה הַצּוּרָה פְּחוּתָה מִכַּזַּיִת, הֲרֵי זוֹ טְהוֹרָה.</P>

<P><B>ו,ג</B>  קָצַץ אֵבֶר מִמֶּנָּה--אַפִלּוּ הָיָה כְּמַרְדֵּעַ, הֲרֵי זֶה טָהוֹר, שֶׁעֲבוֹדָה זָרָה אֵינָהּ מְטַמְּאָה לָאֵבָרִים, אֵלָא הַצּוּרָה כֻּלָּהּ כִּשְׁהִיא שְׁלֵמָה:  שֶׁנֶּאֱמָר "תִּזְרֵם כְּמוֹ דָוָה" (ישעיהו ל,כב)--מַה נִדָּה אֵינָהּ מְטַמְּאָה לָאֵבָרִים, אַף עֲבוֹדָה זָרָה אֵינָהּ מְטַמְּאָה לָאֵבָרִים.</P>

<P><B>ו,ד</B>  כְּקֻלֵּי אֲבוֹת הַטֻּמְאוֹת דָּנוּ בָּהּ, מִפְּנֵי שֶׁטֻּמְאָתָהּ מִדִּבְרֵיהֶם:  עָשׂוּ אוֹתָהּ כַּשֶּׁרֶץ שְׁאֵינוּ מְטַמֵּא בַּמַּשָּׂא, וּכְמֵת שְׁאֵינוּ מְטַמֵּא אֵלָא בְּכַזַּיִת, וְכַנִּדָּה שְׁאֵינָהּ מְטַמְּאָה לָאֵבָרִים.  [ד] נִתְפָּרְקָה עֲבוֹדָה זָרָה--אַף עַל פִּי שֶׁהַהִדְיוֹט יָכוֹל לְהַחְזִירָהּ, שֶׁהֲרֵי כָּל אֵבָרֶיהָ קַיָּמִין--אֵינָהּ מְטַמְּאָה.</P>

<P><B>ו,ה</B>  כָּל מְשַׁמְּשֵׁי עֲבוֹדָה זָרָה כַּשֶּׁרֶץ--מְטַמְּאִין אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וְאֵינָן מְטַמְּאִין בַּמַּשָּׂא; וְשֵׁעוּר טֻמְאָתָן בְּכַזַּיִת.  וְאַפִלּוּ קָצַץ מִמְּשַׁמְּשֶׁיהָ--כַּזַּיִת מִן הַכְּלִי, מְטַמֵּא כַּשֶּׁרֶץ; וְזֶה חֹמֶר בִּמְשַׁמְּשֶׁיהָ, יוֹתֵר מֵעֲבוֹדָה זָרָה עַצְמָהּ.  וּבֵית עֲבוֹדָה זָרָה, אֲבָנָיו, וְעֵצָיו, וַעֲפָרוֹ--מְטַמְּאִין בְּכַזַּיִת בַּמַּגָּע, כְּכָל הַמְּשַׁמְּשִׁין.</P>

<P><B>ו,ו</B>  הַמַּכְנִיס רֹאשׁוֹ וְרֻבּוֹ לְבֵית עֲבוֹדָה זָרָה, נִטְמָא כַּנּוֹגֵעַ.  וְכֵן כְּלִי חֶרֶס שֶׁהִכְנִיס אַוֵּירוֹ לְבֵית עֲבוֹדָה זָרָה, נִטְמָא; סַפְסַלִּים וְקַתְדְּרָאוֹת שֶׁהִכְנִיס רֻבָּן לְבֵית עֲבוֹדָה זָרָה, טְמֵאִין.  וְכֻלָּן רִאשׁוֹן לַטֻּמְאָה.</P>

<P><B>ו,ז</B>  תִּקְרֹבֶת עֲבוֹדָה זָרָה--מְטַמְּאָה בַּמַּגָּע וּבַמַּשָּׂא, כַּנְּבֵלָה; וְשֵׁעוּרָהּ בְּכַזַּיִת.  כָּל דָּבָר שֶׁמַּקְרִיבִין לָהּ, בֵּין בָּשָׂר בֵּין שְׁאָר אֹכָלִין וּמַשְׁקִין--הַכֹּל כַּנְּבֵלָה, שֶׁהַכָּתוּב קְרָאָן "זִבְחֵי מֵתִים" (תהילים קו,כח).  וְאַף עַל פִּי שְׁאֵין תִּקְרֹבֶת עֲבוֹדָה זָרָה שֶׁלְּאֹכָלִין בְּטֵלָה לְעוֹלָם, לְהַתִּירָהּ בַּהֲנָיָה--אִם בִּטְּלָהּ, הֲרֵי זוֹ סָפֵק לַטֻּמְאָה.  אֲבָל כְּלִי שְׁהוּא תִּקְרֹבֶת עֲבוֹדָה זָרָה שֶׁבִּטְּלוֹ, טָהוֹר; וְכֵן עֲבוֹדָה זָרָה וּמְשַׁמְּשֶׁיהָ שֶׁבִּטְּלָן, טְהוֹרִין.</P>

<P><B>ו,ח</B>  יַיִן שֶׁנִּתְנַסַּךְ לַעֲבוֹדָה זָרָה--מְטַמֵּא אָדָם וְכֵלִים בַּמַּגָּע, וּכְלֵי חֶרֶס בָּאַוֵּיר, וּמְטַמֵּא אָדָם בַּמַּשָּׂא כַּנְּבֵלָה.  וְטֻמְאָתוֹ בְּכַזַּיִת--שֶׁנֶּאֱמָר "אֲשֶׁר חֵלֶב זְבָחֵימוֹ יֹאכֵלוּ, יִשְׁתּוּ יֵין נְסִיכָם" (דברים לב,לח), הֲרֵי "יֵין נְסִיכָם" כְּ"חֵלֶב זְבָחֵימוֹ".  וְאֵין מְטַמֵּא טֻמְאָה זוֹ, אֵלָא יַיִן שֶׁנִּתְנַסַּךְ בַּיָּד לִפְנֵי עֲבוֹדָה זָרָה; אֲבָל סְתָם יֵינָן שֶׁלַּגּוֹיִים--מְטַמֵּא טֻמְאָה קַלָּה, כִּשְׁאָר כָּל מַשְׁקִין טְמֵאִין.</P>

<P><B>ו,ט</B>  מִכָּל הַדְּבָרִים שֶׁבֵּאַרְנוּ מִתְּחִלַּת הַסֵּפֶר עַד כָּאן, אַתָּה לָמֵד שֶׁאֲבוֹת הַטֻּמְאוֹת--מֵהֶן אָבוֹת שֶׁלַּתּוֹרָה, וּמֵהֶן אָבוֹת שֶׁלְּדִבְרֵי סוֹפְרִים.  [י] וְכָל הַמִּטַּמֵּא מֵחֲמַת אָב שֶׁלַּתּוֹרָה, הֲרֵי הוּא וֶלֶד טֻמְאָה שֶׁלַּתּוֹרָה; וְכָל הַמִּטַּמֵּא מֵחֲמַת אָב שֶׁלְּדִבְרֵי סוֹפְרִים, הֲרֵי זֶה וֶלֶד שֶׁלְּדִבְרֵיהֶם.</P>

<P><B>ו,י</B>  [יא] כָּל אָב טֻמְאָה שְׁהוּא מְטַמֵּא בַּמַּגָּע וְאֵינוּ מְטַמֵּא בַּמַּשָּׂא, בֵּין אָב שֶׁלַּתּוֹרָה בֵּין אָב שֶׁלְּדִבְרֵי סוֹפְרִים--אָדָם הַנּוֹגֵעַ בּוֹ, אֵינוּ מְטַמֵּא בְּגָדִים בְּשָׁעַת מַגָּעוֹ, וְלֹא אָדָם וְלֹא כְּלֵי חֶרֶס, אַף עַל פִּי שֶׁעֲדַיִן לֹא פֵרַשׁ מִמְּטַמְּאָיו; וַהֲרֵי הוּא אַחַר שֶׁפֵּרַשׁ מִמְּטַמְּאָיו אוֹ קֹדֶם שֶׁיִּפְרֹשׁ, וֶלֶד--שְׁהוּא מְטַמֵּא אֹכָלִין וְעוֹשֶׂה אוֹתָן שֵׁנִי לַטֻּמְאָה, מִפְּנֵי שְׁהוּא רִאשׁוֹן.</P>

<P><B>ו,יא</B>  [יב] וְכָל אָב טֻמְאָה שְׁהוּא מְטַמֵּא בַּמַּגָּע וּבַמַּשָּׂא, בֵּין אָב שֶׁלַּתּוֹרָה בֵּין אָב שֶׁלְּדִבְרֵיהֶם--אָדָם הַנּוֹגֵעַ בּוֹ אוֹ הַנּוֹשְׂאוֹ, מְטַמֵּא בְּגָדִים בְּשָׁעַת מַגָּעוֹ וּבְשָׁעַת נְשִׂיאָתוֹ, וְעוֹשֶׂה אוֹתָן רִאשׁוֹן לַטֻּמְאָה; וְכֵן אִם נָגַע בְּאֹכָלִין, עוֹשֶׂה אוֹתָן רִאשׁוֹן כָּל זְמָן שֶׁלֹּא פֵרַשׁ מִמְּטַמְּאָיו.</P>

<P><B>ו,יב</B>  פֵּרַשׁ מִמְּטַמְּאָיו--הֲרֵי הוּא רִאשׁוֹן לַטֻּמְאָה לְכָל דָּבָר, וְאֵינוּ מְטַמֵּא בְּגָדִים; וְאִם נָגַע בְּאֹכָלִין, הֲרֵי הֶן שֵׁנִי.</P>

<P><B>ו,יג</B>  בַּמֶּה דְּבָרִים אֲמוּרִים, בִּשְׁאָר כָּל הָאָבוֹת, חוּץ מִן הַנְּבֵלָה וְהַמֶּרְכָּב.  אֲבָל הַנְּבֵלָה וְהַמֶּרְכָּב--אַף עַל פִּי שְׁהֶן מְטַמְּאִין בַּמַּגָּע וּבַמַּשָּׂא, הַנּוֹגֵעַ בָּהֶן אֵינוּ מְטַמֵּא בְּגָדִים בְּשָׁעַת מַגָּעוֹ; וְאִם נָגַע בְּאֹכָלִין, הֲרֵי הֶן שֵׁנִי לַטֻּמְאָה.  וְהַנּוֹשְׂאָן מְטַמֵּא בְּגָדִים, בְּשָׁעַת נְשִׂיאָתוֹ; וְאִם נָגַע בְּאֹכָלִין עַד שֶׁלֹּא פֵרַשׁ, הֲרֵי הֶן רִאשׁוֹן לַטֻּמְאָה כְּמוֹ שֶׁבֵּאַרְנוּ.</P>

<P><B>ו,יד</B>  [יג] מֵי חַטָּאת שֶׁיֵּשׁ בָּהֶן כְּדֵי הַזָּיָה--אַף עַל פִּי שְׁהֶן כַּנְּבֵלָה וְכַמֶּרְכָּב, שְׁאֵין מְטַמֵּא בְּגָדִים אֵלָא הַנּוֹשְׂאָן--הֲרֵי הַנּוֹגֵעַ בָּהֶן מְטַמֵּא בְּגָדִים בְּשָׁעַת מַגָּעוֹ מִשּׁוֹם נוֹשֵׂא:  שְׁאֵי אִפְשָׁר לוֹ שֶׁיִּגַּע בַּמַּיִם, וְלֹא יָסִיט אוֹתָן; וּכְבָר בֵּאַרְנוּ שֶׁאֶחָד הַנּוֹשֵׂא, וְאֶחָד הַמֵּסִיט.</P>

<P><B>ו,טו</B>  וְכֵן הַנּוֹגֵעַ בְּצֶמֶר הַנְּבֵלָה, אוֹ שֶׁנָּגַע בְּנִימֵי הַמֶּרְכָּב--מְטַמֵּא בְּגָדִים בְּשָׁעַת מַגָּעוֹ מִשּׁוֹם נוֹשֵׂא:  שְׁאֵי אִפְשָׁר לְנוֹגֵעַ בִּדְבָרִים אֵלּוּ, שֶׁלֹּא יָסִיט אוֹתָן; וּלְפִיכָּךְ מְטַמֵּא בְּגָדִים עַד שֶׁלֹּא פֵרַשׁ, כְּדִין הַנּוֹשֵׂא.</P>

<P><B>ו,טז</B>  [יד] הַבּוֹלֵעַ נִבְלַת הָעוֹף הַטָּהוֹר--בְּשָׁעַת בְּלִיעָתוֹ, מְטַמֵּא בְּגָדִים כְּמוֹ שֶׁבֵּאַרְנוּ; וְהֶן רִאשׁוֹן לַטֻּמְאָה.  וְכֵן אִם נָגַע בְּאֹכָלִין, הֲרֵי הֶן רִאשׁוֹן לַטֻּמְאָה.  וְאַחַר שֶׁבָּלַע, הֲרֵי זֶה פֵּרַשׁ מִמְּטַמְּאָיו.</P>

<P><B>ו,יז</B>  [טו] הַשּׂוֹרֵף פָּרָה אֲדֻמָּה, וּפָרִים וּשְׂעִירִים הַנִּשְׂרָפִים, וְהַמְּשַׁלֵּחַ הַשָּׂעִיר--אַף עַל פִּי שֶׁבְּשָׁעַת מַעֲשֵׂיהֶן מְטַמְּאִין בְּגָדִים כְּמוֹ שֶׁבֵּאַרְנוּ--אִם נָגְעוּ בְּאֹכָלִין אַפִלּוּ בְּשָׁעַת מַעֲשֵׂיהֶן, הֲרֵי הֶן שֵׁנִי לַטֻּמְאָה.</P>

<P><B>ו,יח</B>  [טז] הַנּוֹגֵעַ בְּאָב מֵאֲבוֹת הַטֻּמְאוֹת הַמֻּשְׁלָךְ בְּתוֹךְ הַמִּקְוָה, כְּגוֹן נְבֵלָה אוֹ שֶׁרֶץ אוֹ מִשְׁכָּב, שֶׁהָיָה בַּמִּקְוָה, וְנָגַע בּוֹ--הֲרֵי זֶה טָמֵא:  שֶׁנֶּאֱמָר "אַךְ מַעְיָן וּבוֹר מִקְוֵה-מַיִם, יִהְיֶה טָהוֹר; וְנֹגֵעַ בְּנִבְלָתָם, יִטְמָא" (ויקרא יא,לו)--אַפִלּוּ כִּשְׁהֶן בְּתוֹךְ הַמִּקְוָה, מְטַמְּאִין.  וּכְשֶׁיַּעֲלֶה מִן הַמִּקְוָה, זֶה הַנּוֹגֵעַ יִטְהַר.</P>

<P><B>ו,יט</B>  וְכֵן זָב שֶׁדָּרַס עַל הַמִּשְׁכָּב שְׁהוּא מֻנָּח בַּמִּקְוָה, הֲרֵי הַמִּשְׁכָּב טָמֵא; וּכְשֶׁיַּעֲלֶה הַמִּשְׁכָּב מִן הַמִּקְוָה--יִטְהַר, שֶׁהֲרֵי עָלְתָה לוֹ טְבִילָה.  וְזֶה הַנּוֹגֵעַ בַּמִּשְׁכָּב כִּשְׁהוּא בַּמִּקְוָה--אִם פָּשַׁט יָדוֹ וְנָגַע חוּץ לַמִּקְוָה, הֲרֵי זֶה מְטַמֵּא בְּגָדִים; וְאֵין צָרִיךְ לוֹמַר, שְׁהוּא מְטַמֵּא אֹכָלִין וּמַשְׁקִין.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ז</H2>

<P><B>ז,א</B>  דָּבָר מְפֹרָשׁ בַּתּוֹרָה שֶׁהָאֹכָלִין וְהַמַּשְׁקִין מִטַּמְּאִין, שֶׁנֶּאֱמָר "מִכָּל-הָאֹכֶל אֲשֶׁר יֵאָכֵל, אֲשֶׁר יָבוֹא עָלָיו מַיִם--יִטְמָא; וְכָל-מַשְׁקֶה אֲשֶׁר יִשָּׁתֶה, בְּכָל-כְּלִי יִטְמָא" (ויקרא יא,לד).  וְאֵין הָאֹכֶל שֶׁנִּטְמָא מְטַמֵּא אֹכֶל אַחֵר, מִן הַתּוֹרָה; וְלֹא הַמַּשְׁקִין שֶׁנִּטְמְאוּ מְטַמְּאִין דָּבָר אַחֵר, מִן הַתּוֹרָה.</P>

<P><B>ז,ב</B>  אֲבָל מִדִּבְרֵי סוֹפְרִים גָּזְרוּ עַל הָאֹכֶל הַטָּמֵא--שְׁאִם נָגַע בְּאֹכֶל אַחֵר, שֶׁטִּמְּאָהוּ; וְכֵן אִם נָגַע הָאֹכֶל הַטָּמֵא בְּמַשְׁקִין, טִמְּאָן.  וְאֵין אֹכֶל מְטַמֵּא כְּלִי שֶׁנָּגַע בּוֹ לְעוֹלָם, וְאַפִלּוּ מִדִּבְרֵיהֶם.  וְכֵן גָּזְרוּ עַל הַמַּשְׁקִין הַטְּמֵאִין, שֶׁיְּטַמְּאוּ אֹכָלִין אוֹ מַשְׁקִין אוֹ כֵּלִים שֶׁנָּגְעוּ בָּהֶן.</P>

<P><B>ז,ג</B>  [ב] אֵין לָךְ וֶלֶד טֻמְאָה שֶׁמְּטַמֵּא כֵּלִים, אֵלָא מַשְׁקִין טְמֵאִין בִּלְבָד; וְטֻמְאָה זוֹ, מִדִּבְרֵיהֶם:  וְהוּא שֶׁיִּהְיוּ אוֹתָן הַמַּשְׁקִין טְמֵאִין, מֵחֲמַת אָב מֵאֲבוֹת הַטֻּמְאוֹת, בֵּין שֶׁלַּתּוֹרָה, בֵּין שֶׁלְּדִבְרֵיהֶם.  וּמִפְּנֵי מַה גָּזְרוּ עַל מַשְׁקִין טְמֵאִין שֶׁיְּטַמְּאוּ כֵּלִים:  גְּזֵרָה מִשּׁוֹם מַשְׁקֵה הַזָּב, שְׁהוּא אָב וּמְטַמֵּא כֵּלִים דִּין תּוֹרָה--שֶׁנֶּאֱמָר "וְכִי-יָרֹק הַזָּב, בַּטָּהוֹר . . ." (ויקרא טו,ח), כְּמוֹ שֶׁבֵּאַרְנוּ.</P>

<P><B>ז,ד</B>  [ג] כְּשֶׁגָּזְרוּ עַל הַמַּשְׁקִין שֶׁיְּטַמְּאוּ אֶת הַכֵּלִים, גָּזְרוּ שֶׁיִּהְיוּ מְטַמְּאִין אֶת הַכֵּלִים מִתּוֹכָן.  כֵּיצַד:  אִם נָפְלוּ לְאַוֵּיר כְּלִי חֶרֶס--נִטְמָא כֻּלּוֹ, וַהֲרֵי הוּא שֵׁנִי; וְאִם נָגְעוּ בִּשְׁאָר כֵּלִים מִתּוֹכָן--נִטְמְאוּ כֻּלָּן, וְנַעֲשׂוּ שֵׁנִי.</P>

<P><B>ז,ה</B>  אֲבָל אִם נָגְעוּ מַשְׁקִין טְמֵאִין בַּאֲחוֹרֵי הַכְּלִי שֶׁיֵּשׁ לוֹ תּוֹךְ, בֵּין בִּכְלִי חֶרֶס בֵּין בִּכְלִי שְׁטָף וּכְלִי מַתְּכוֹת--נִטְמְאוּ אֲחוֹרָיו בִּלְבָד; וַהֲרֵי אֲחוֹרָיו שֵׁנִי, וְלֹא נִטְמָא תּוֹכוֹ.  בַּמֶּה דְּבָרִים אֲמוּרִים, לַתְּרוּמָה; אֲבָל לַקֹּדֶשׁ--כְּלִי שֶׁנִּטְמְאוּ אֲחוֹרָיו, נִטְמָא כֻּלּוֹ וַהֲרֵי כֻּלּוֹ שֵׁנִי לַטֻּמְאָה.</P>

<P><B>ז,ו</B>  [ד] כְּבָר בֵּאַרְנוּ שֶׁהָאֹכָלִין אֵין מְטַמְּאִין כֵּלִים, וְהַמַּשְׁקִין מְטַמְּאִין; וְלָמָּה עָשׂוּ בְּטֻמְאַת מַשְׁקִין הֶכֵּר זֶה, וְאָמְרוּ שֶׁהַכְּלִי שֶׁנָּגְעוּ מַשְׁקִין טְמֵאִין בַּאֲחוֹרָיו לֹא נִטְמָא תּוֹכוֹ לַתְּרוּמָה--לְהוֹדִיעַ שֶׁטֻּמְאַת כֵּלִים אֵלּוּ מִדִּבְרֵיהֶם, כְּדֵי שֶׁלֹּא יִשְׂרְפוּ עַל טֻמְאָה זוֹ תְּרוּמָה וּקְדָשִׁים.</P>

<P><B>ז,ז</B>  [ה] כְּבָר בֵּאַרְנוּ שֶׁהָאֹכָלִין וְהַמַּשְׁקִין שֶׁנָּגְעוּ בְּאָב מֵאֲבוֹת הַטֻּמְאוֹת, הֲרֵי הֶן רִאשׁוֹן לַטֻּמְאָה; וְכֵן אִם נָגַע אֹכֶל בְּאָדָם אוֹ בִּכְלִי שֶׁנִּטְמָא בְּאָב, הֲרֵי אוֹתוֹ הָאֹכֶל שֵׁנִי לַטֻּמְאָה.  וְאֹכֶל שֶׁנָּגַע בְּזֶה הַשֵּׁנִי, נִקְרָא שְׁלִישִׁי לַטֻּמְאָה; וְאִם נָגַע הַשְּׁלִישִׁי בְּאֹכֶל רְבִיעִי, הֲרֵי זֶה נִקְרָא רְבִיעִי לַטֻּמְאָה.</P>

<P><B>ז,ח</B>  בַּמֶּה דְּבָרִים אֲמוּרִים, בְּאֹכָלִין.  אֲבָל הַמַּשְׁקִין--אֶחָד מַשְׁקֶה שֶׁנָּגַע בְּאָב הַטֻּמְאָה, אוֹ שֶׁנָּגַע בְּרִאשׁוֹן, אוֹ שֶׁנָּגַע בְּשֵׁנִי--הֲרֵי אוֹתוֹ מַשְׁקֶה תְּחִלָּה לַטֻּמְאָה; וּמְטַמֵּא אֶת חֲבֵרוֹ וַחֲבֵרוֹ אֶת חֲבֵרוֹ, אַפִלּוּ הֶן מֵאָה:  שְׁאֵין מוֹנִין בַּמַּשְׁקִין.</P>

<P><B>ז,ט</B>  כֵּיצַד:  יַיִן שֶׁנָּגַע בְּאָב הַטֻּמְאָה, אוֹ בְּרִאשׁוֹן, אוֹ בְּשֵׁנִי--הֲרֵי יַיִן זֶה כְּרִאשׁוֹן לַטֻּמְאָה; וְכֵן אִם נָגַע יַיִן זֶה בְּשֶׁמֶן, וְשֶׁמֶן בְּחָלָב, וְחָלָב בִּדְבַשׁ, וּדְבַשׁ בַּמַּיִם, וְהַמַּיִם בְּיַיִן אַחֵר, וְכֵן עַד לְעוֹלָם--כֻּלָּן רִאשׁוֹן לַטֻּמְאָה, וּכְאִלּוּ כָּל אֶחָד מֵהֶן נִטְמָא בְּאָב תְּחִלָּה.  וְכֻלָּן מְטַמְּאִין אֶת הַכֵּלִים.</P>

<P><B>ז,י</B>  וְכֵן כְּלִי שֶׁנִּטְמְאוּ אֲחוֹרָיו בְּמַשְׁקִין, וְנָגְעוּ מַשְׁקִין אֲחֵרִים בַּאֲחוֹרֵי הַכְּלִי הַטְּמֵאִין--אַפִלּוּ הָיוּ מַשְׁקֵה חֻלִּין, נַעֲשׂוּ הַמַּשְׁקִין הָאֲחֵרִים תְּחִלָּה לַטֻּמְאָה, וּמְטַמְּאִין כֵּלִים אֲחֵרִים, וְעוֹשִׂין אוֹתָן שֵׁנִי; וְאֵין צָרִיךְ לוֹמַר, שְׁהֶן מְטַמְּאִין אֹכָלִין וּמַשְׁקִין אֲחֵרִים.</P>

<P><B>ז,יא</B>  [ו] אֲחוֹרֵי הַכְּלִי שֶׁנִּטְמְאוּ בְּמַשְׁקִין, וְנָגְעוּ אֹכָלִין בַּאֲחוֹרֵי הַכְּלִי הַטָּמֵא--אַפִלּוּ אֹכָלֵי תְּרוּמָה, הֲרֵי אֵלּוּ טְהוֹרִין, שֶׁהַכְּלִי שֶׁנִּטְמְאוּ אֲחוֹרָיו בִּלְבָד, אֵינוּ מְטַמֵּא אֶת הָאֹכָלִין אֵלָא לַקֹּדֶשׁ בִּלְבָד:  שֶׁהַכְּלִי שֶׁנִּטְמְאוּ אֲחוֹרָיו--הֲרֵי זֶה טָמֵא כֻּלּוֹ לַקֹּדֶשׁ כְּמוֹ שֶׁבֵּאַרְנוּ, וּלְפִיכָּךְ מְטַמֵּא אֹכֶל הַקֹּדֶשׁ.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ח</H2>

<P><B>ח,א</B>  כָּל הַנּוֹגֵעַ בְּיָדָיו בְּרִאשׁוֹן לַטֻּמְאָה, בֵּין שֶׁהָיָה אוֹתוֹ רִאשׁוֹן אָדָם אוֹ כְּלִי אוֹ אֹכֶל אוֹ מַשְׁקִין טְמֵאִין--נִטְמְאוּ יָדָיו בִּלְבָד, עַד הַפֵּרֶק; וְכֵן הַמַּכְנִיס יָדָיו לְאַוֵּיר כְּלִי חֶרֶס שֶׁנִּטְמָא בְּאָב הַטֻּמְאָה, אוֹ שֶׁהִכְנִיס יָדָיו לַבַּיִת הַמְּנֻגָּע--נִטְמְאוּ יָדָיו.  וְטֻמְאַת הַיָּדַיִם, מִדִּבְרֵי סוֹפְרִים.</P>

<P><B>ח,ב</B>  הַיָּדַיִם שְׁנִיּוֹת לְעוֹלָם:  שְׁאֵין טֻמְאָתָן אֵלָא מִדִּבְרֵיהֶם; וּכְשֶׁגָּזְרוּ טֻמְאָה עֲלֵיהֶן, גָּזְרוּ שֶׁיִּהְיוּ כְּשֵׁנִי לַטֻּמְאָה.  אַפִלּוּ הַמַּכְנִיס יָדוֹ לַבַּיִת הַמְּנֻגָּע, אוֹ שֶׁנָּגַע בְּיָדָיו בָּאָדָם שְׁהוּא מְטַמֵּא בְּגָדִים עַד שֶׁלֹּא פֵרַשׁ מִמְּטַמְּאָיו--הֲרֵי יָדָיו שְׁנִיּוֹת.</P>

<P><B>ח,ג</B>  הַפִּגּוּל, וְהַנּוֹתָר, וְצָרִיד שֶׁלַּמְּנָחוֹת--הֲרֵי הֶן כְּרִאשׁוֹן לַטֻּמְאָה, וּמוֹנִין בָּהֶן רִאשׁוֹן וְשֵׁנִי; לְפִיכָּךְ מְטַמְּאִין אֶת הַיָּדַיִם בְּכַבֵּיצָה.  וְאֵין הַפִּגּוּל וְהַנּוֹתָר מִצְטָרְפִין, אַף עַל פִּי שֶׁשֵּׁעוּרָן שׁוֹוֶה בְּכַבֵּיצָה, הוֹאִיל וְטֻמְאַת הַיָּדַיִם מִדִּבְרֵיהֶם; אֲבָל שְׁאָר הָאֹכָלִין מִצְטָרְפִין, שְׁאֵין אֹכָלִין טְמֵאִין מְטַמְּאִין אֶת הַיָּדַיִם עַד שֶׁיִּהְיוּ כַּבֵּיצָה.</P>

<P><B>ח,ד</B>  קֻלִּית הַפִּגּוּל אוֹ הַנּוֹתָר--אַף עַל פִּי שְׁהִיא סְתוּמָה--הַנּוֹגֵעַ בָּהּ בְּיָדָיו, נִטְמְאוּ יָדָיו:  שֶׁהָעֲצָמוֹת שֶׁלַּקֳּדָשִׁים שֶׁשִּׁמְּשׁוּ נוֹתָר אוֹ פִּגּוּל מְטַמְּאִין אֶת הַיָּדַיִם, הוֹאִיל וְנַעֲשׂוּ בָּסִיס לְדָבָר הָאָסוּר.</P>

<P><B>ח,ה</B>  בְּשַׂר קֹדֶשׁ שֶׁיָּצָא חוּץ לִמְחִצָּתוֹ--הֲרֵי הוּא סְפֵק אִם מְטַמֵּא אֶת הַיָּדַיִם, אוֹ אֵינוּ מְטַמֵּא; לְפִיכָּךְ אֵינוּ מְטַמֵּא--שֶׁסְּפֵק טֻמְאַת הַיָּדַיִם טָהוֹר, כְּמוֹ שֶׁיִּתְבָּאַר.  וְאִם בְּשַׂר פֶּסַח שֶׁיָּצָא חוּץ לַבַּיִת הוּא, הֲרֵי הוּא טָהוֹר--בְּנֵי חֲבוּרָה, זְרִיזִין הֶן.</P>

<P><B>ח,ו</B>  אֵין טֻמְאַת יָדַיִם בַּמִּקְדָּשׁ--שֶׁבְּשָׁעָה שֶׁגָּזְרוּ טֻמְאָה עַל הַיָּדַיִם, לֹא גָזְרוּ בַּמִּקְדָּשׁ; אֵלָא הַנּוֹגֵעַ בְּאֹכָלִין טְמֵאִים וְכַיּוֹצֶא בָּהֶן, בֵּין שֶׁנָּגַע בַּמִּקְדָּשׁ בֵּין שֶׁנָּגַע חוּץ לַמִּקְדָּשׁ, וְנָגַע בַּקֳּדָשִׁים בַּמִּקְדָּשׁ--לֹא טִמְּאָן.  וְאִם נָגַע חוּץ לַמִּקְדָּשׁ--הֲרֵי זֶה מְטַמֵּא אֶת הַקֹּדֶשׁ, וּפוֹסֵל אֶת הַתְּרוּמָה כְּמוֹ שֶׁיִּתְבָּאַר.</P>

<P><B>ח,ז</B>  מִי שֶׁנִּטְמֵאת יָדוֹ אַחַת, וְנָגְעָה בָּאַחֶרֶת--הָאַחֶרֶת טְהוֹרָה; וְנוֹטֵל אֶת הַטְּמֵאָה, וְדַיּוֹ.  בַּמֶּה דְּבָרִים אֲמוּרִים, לַתְּרוּמָה.  אֲבָל לַקֹּדֶשׁ--אִם נִטְמֵאת יָדוֹ אַחַת, וְנָגַע בַּשְּׁנִיָּה--טִמְּאָהּ, וּשְׁתֵּיהֶן צְרִיכוֹת טְבִילָה לַקֹּדֶשׁ; אֲבָל לַתְּרוּמָה, בִּנְטִילַת יָדַיִם בִּלְבָד יִטְהֲרוּ יָדָיו.</P>

<P><B>ח,ח</B>  שְׁלֹמֹה הַמֶּלֶךְ וּבֵית דִּינוֹ גָּזְרוּ עַל כָּל הַיָּדַיִם שֶׁיִּהְיוּ שְׁנִיּוֹת, אַף עַל פִּי שֶׁלֹּא יָדַע בַּוַּדַּאי שֶׁנִּטְמְאוּ--מִפְּנֵי שֶׁהַיָּדַיִם עַסְקָנִיּוֹת.  וְלֹא גָזַר שְׁלֹמֹה עַל הַיָּדַיִם טֻמְאָה, אֵלָא לַקֹּדֶשׁ; וְאַחַר כָּךְ גָּזְרוּ חֲכָמִים שֶׁאַחֲרָיו, אַף לַתְּרוּמָה.  וּלְפִיכָּךְ צָרִיךְ נְטִילַת יָדַיִם לַתְּרוּמָה; וְאִם נָגַע בַּתְּרוּמָה קֹדֶם שֶׁיִּטֹּל יָדָיו--פְּסוּלָה, וְנִשְׂרֶפֶת עַל טֻמְאָה זוֹ.</P>

<P><B>ח,ט</B>  לָט אָדָם יָדָיו בְּמַפָּה, וְאוֹכֵל בַּתְּרוּמָה בְּלֹא נְטִילַת יָדַיִם; וְאֵין חוֹשְׁשִׁין שֶׁמֶּא יִגַּע.  אֲבָל לֹא יַעֲשֶׂה כֵּן בַּחֻלִּין שֶׁנַּעֲשׂוּ עַל טַהְרַת הַקֹּדֶשׁ, אוֹ טַהְרַת הַתְּרוּמָה:  גְּזֵרָה--שֶׁמֶּא יִגַּע, לְפִי שְׁאֵינוּ מַקְפִּיד עֲלֵיהֶן.</P>

<P><B>ח,י</B>  הוֹאִיל וְהַיָּדַיִם שְׁנִיּוֹת--אִם נָגְעוּ בְּמַשְׁקִין, עָשׂוּ אוֹתָן תְּחִלָּה; וְאִם נָגְעוּ מַשְׁקִין אֵלּוּ בְּאֹכָלִין, עָשׂוּ אוֹתָן שֵׁנִי.  וְאִם נָגְעוּ בְּמַשְׁקִין אֲחֵרִים, עוֹשִׂין אוֹתָן תְּחִלָּה--שֶׁהַמַּשְׁקִין תְּחִלָּה לְעוֹלָם, כְּמוֹ שֶׁבֵּאַרְנוּ; אֲבָל אֵין מַשְׁקִין אֵלּוּ שֶׁנִּטְמְאוּ מֵחֲמַת יָדַיִם מְטַמְּאִין כֵּלִים כְּלָל, שֶׁעִיקַר טֻמְאַת הַיָּדַיִם מִדִּבְרֵיהֶם.</P>

<P><B>ח,יא</B>  וְכֵן גָּזְרוּ חֲכָמִים עַל כָּל אָדָם שֶׁיֹּאכַל אֹכָלִין טְמֵאִין, בֵּין שֶׁאָכַל אֹכֶל רִאשׁוֹן אוֹ אֹכֶל שֵׁנִי, וְעַל כָּל הַשּׁוֹתֶה מַשְׁקִין טְמֵאִין--שֶׁיִּהְיֶה שֵׁנִי לַטֻּמְאָה, עַד שֶׁיִּטְבֹּל.  וְאִם נָגַע בְּאֹכָלִין, עָשָׂה אוֹתָן שְׁלִישִׁי.  וְאִם נָגַע בְּמַשְׁקִין, אַפִלּוּ מַשְׁקֵה חֻלִּין--עָשָׂה אוֹתָן תְּחִלָּה, לְטַמֵּא אֹכָלִין וּמַשְׁקִין אֲחֵרִים, אֲבָל לֹא לְטַמֵּא כֵּלִים, הוֹאִיל וְעִיקַר טֻמְאַת אָדָם זֶה מִדִּבְרֵיהֶם.</P>

<P><B>ח,יב</B>  וּמִפְּנֵי מַה גָּזְרוּ טֻמְאָה עַל הָאוֹכֵל אֹכָלִין טְמֵאִין, שֶׁמֶּא יֹאכַל אֹכֶל רִאשׁוֹן אוֹ שֵׁנִי וְיִשְׁתֶּה עָלָיו מַשְׁקֵה תְּרוּמָה; וְנִמְצָא מַשְׁקֵה תְּרוּמָה טָמֵא, בָּאֹכֶל שֶׁבְּפִיו.  וְכֵן הַשּׁוֹתֶה מַשְׁקִין טְמֵאִין, שֶׁמֶּא יֹאכַל עִמָּהֶן אֹכֶל תְּרוּמָה; וְנִמְצָא טָמֵא, בַּמַּשְׁקִין שֶׁבְּפִיו.  וּכְבָר בֵּאַרְנוּ בִּתְרוּמוֹת, שֶׁאָסוּר לֶאֱכֹל תְּרוּמָה טְמֵאָה.</P>

<P><B>ח,יג</B>  [יא] אֵינוּ מִטַּמֵּא עַד שֶׁיֹּאכַל אֹכָלִין טְמֵאִים כַּחֲצִי פְּרָס, שְׁהוּא כַּבֵּיצָה וּמֶחְצָה שׁוֹחֶקֶת; וְכֵן הַשּׁוֹתֶה אֵינוּ מִטַּמֵּא עַד שֶׁיִּשְׁתֶּה מִמַּשְׁקִין טְמֵאִין רְבִיעִית.  וְכָל הָאֹכָלִין מִצְטָרְפִין לַחֲצִי פְּרָס, לִפְסֹל אֶת הַגְּוִיָּה; וְכָל הַמַּשְׁקִין מִצְטָרְפִין לִרְבִיעִית.  וְאִם אָכַל אוֹ שָׁתָה פָּחוּת מִשֵּׁעוּר זֶה, טָהוֹר.</P>

<P><B>ח,יד</B>  אָכַל מְעַט וְשָׁהָה, וְחָזַר וְאָכַל מְעַט וְשָׁהָה--אִם יֵשׁ מִתְּחִלָּה וְעַד סוֹף כְּדֵי אֲכִילַת פְּרָס, מִצְטָרְפִין; וְאִם לָאו, אֵין מִצְטָרְפִין.  וְכֵן אִם שָׁתָה מְעַט וְשָׁהָה, וְשָׁתָה מְעַט וְשָׁהָה--אִם יֵשׁ מִתְּחִלָּה וְעַד סוֹף כְּדֵי אֲכִילַת פְּרָס, מִצְטָרְפִין; וְאִם לָאו, אֵין מִצְטָרְפִין.  אָכַל פָּחוּת מִכַּשֵּׁעוּר, וְטָבַל וְעָלָה, וְאָכַל מְעַט מִיָּד--אִם לֹא שָׁהָה בֵּינֵיהֶן, וַהֲרֵי אֲכִילָה שֶׁלִּפְנֵי הַטְּבִילָה וְשֶׁלְּאַחַר הַטְּבִילָה בִּכְדֵי אֲכִילַת פְּרָס--הֲרֵי אֵלּוּ מִצְטָרְפִין.</P>

<P><B>ח,טו</B>  [יב] אִשָּׁה שְׁהִיא רִאשׁוֹן לַטֻּמְאָה, וּמְנִיקָה אֶת בְּנָהּ--הֲרֵי הַבֵּן טָהוֹר, וְלֹא גָזְרוּ עָלָיו טֻמְאָה:  שֶׁאַפִלּוּ תֹּאמַר שֶׁיָּנַק רְבִיעִית--אִפְשָׁר שֶׁיֵּשׁ מִתְּחִלָּה וְעַד סוֹף יָתֵר מִכְּדֵי אֲכִילַת פְּרָס, שֶׁהֲרֵי אֵינוּ יוֹנֵק בְּבַת אַחַת.</P>

<P><B>ח,טז</B>  [יג] הַמְּעֻבֶּרֶת--הִתִּירוּ לָהּ שֶׁתִּהְיֶה אוֹכֶלֶת אֹכָלִין טְמֵאִין פָּחוּת מִכַּשֵּׁעוּר, וְאַף עַל פִּי שְׁהִיא אוֹכֶלֶת הַרְבֵּה:  מִפְּנֵי הַסַּכָּנָה.  וְאֵינָהּ צְרִיכָה טְבִילָה, אֵלָא הֲרֵי הִיא טְהוֹרָה.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק ט</H2>

<P><B>ט,א</B>  הַבָּא רֹאשׁוֹ וְרֻבּוֹ בְּמַיִם שְׁאוּבִין, אוֹ שֶׁנָּפְלוּ עַל רֹאשׁוֹ וְעַל רֻבּוֹ שְׁלֹשֶׁת לוֹגִין מַיִם שְׁאוּבִין--הֲרֵי הוּא כְּשֵׁנִי לַטֻּמְאָה עַד שֶׁיִּטְבֹּל.  וְאִם נָגַע בְּאֹכָלִין, עָשָׂה אוֹתָן שְׁלִישִׁי.  וְאִם נָגַע בְּמַשְׁקִין--טִמְּאָן וְעָשָׂה אוֹתָן תְּחִלָּה לְטַמֵּא אֹכָלִין וּמַשְׁקִין אֲחֵרִים, אֲבָל לֹא לְטַמֵּא כֵּלִים.</P>

<P><B>ט,ב</B>  וּמִפְּנֵי מַה גָּזְרוּ טֻמְאָה עַל אָדָם זֶה:  מִפְּנֵי שֶׁהָיוּ טְבוּלֵי יוֹם טוֹבְלִין בִּמְעָרוֹת שֶׁמֵּימֵיהֶן רָעִים, וְהָיוּ רוֹחֲצִין אַחַר כֵּן בְּמַיִם שְׁאוּבִין יָפִים דֶּרֶךְ נְקִיּוּת; וּפָשַׁט הַמִּנְהָג כָּךְ, עַד שֶׁהָיוּ רֹב הָעָם מְדַמִּין שֶׁמַּיִם שְׁאוּבִין שֶׁרוֹחֲצִין בָּאַחֲרוֹנָה--הֵן שֶׁמְּטַהֲרִין, לֹא הַטְּבִילָה שֶׁבְּמֵי הַמִּקְוָה, וְהָיוּ טוֹבְלִין בְּזִלְזוּל, בְּלֹא כַּוָּנָה.  לְפִיכָּךְ גָּזְרוּ שֶׁכָּל בָּא רֹאשׁוֹ וְרֻבּוֹ בְּמַיִם שְׁאוּבִין, אוֹ שֶׁנָּפְלוּ עַל רֹאשׁוֹ וְרֻבּוֹ--נִטְמָא, וְנַעֲשָׂה כְּשֵׁנִי לַטֻּמְאָה.</P>

<P><B>ט,ג</B>  אַפִלּוּ טָהוֹר שְׁאֵינוּ טְבוּל יוֹם--אִם נָפְלוּ עַל רֹאשׁוֹ וְרֻבּוֹ שְׁלֹשֶׁת לוֹגִין מַיִם שְׁאוּבִין, אוֹ שֶׁבָּא רֹאשׁוֹ וְרֻבּוֹ בְּמַיִם שְׁאוּבִין--הֲרֵי זֶה כְּשֵׁנִי לַטֻּמְאָה עַד שֶׁיִּטְבֹּל; טָבַל--אֵינוּ צָרִיךְ הַעְרֵב שֶׁמֶשׁ, מִפְּנֵי שֶׁעִיקַר טֻמְאָה זוֹ מִדִּבְרֵיהֶם.</P>

<P><B>ט,ד</B>  וְכֵן הָאוֹכֵל אֹכָלִין טְמֵאִין וְהַשּׁוֹתֶה מַשְׁקִין טְמֵאִין, וְטָבַל--אֵינוּ צָרִיךְ הַעְרֵב שֶׁמֶשׁ; וְכֵן כֵּלִים שֶׁנִּטְמְאוּ בְּמַשְׁקִין--כֵּיוָן שֶׁהִטְבִּילָן, טָהֲרוּ וְאֵין צְרִיכִין הַעְרֵב שֶׁמֶשׁ:  מִפְּנֵי שֶׁעִיקַר טֻמְאוֹת אֵלּוּ מִדִּבְרֵיהֶם.</P>

<P><B>ט,ה</B>  [ב] מִי שֶׁנָּפְלוּ עָלָיו שְׁלֹשֶׁת לוֹגִין מַיִם שְׁאוּבִין מִשְּׁנֵי כֵּלִים, אוֹ מִשְּׁלוֹשָׁה--אִם הִתְחִיל הַשֵּׁנִי עַד שֶׁלֹּא פָסַק הָרִאשׁוֹן, מִצְטָרְפִין; וְאִם לָאו, אֵין מִצְטָרְפִין.  נָפְלוּ מֵאַרְבָּעָה כֵּלִים, אֵינָן מִצְטָרְפִין; וְאַף עַל פִּי שֶׁהִתְחִיל זֶה עַד שֶׁלֹּא פָסַק זֶה, הֲרֵי זֶה טָהוֹר.</P>

<P><B>ט,ו</B>  נָפְלוּ עַל רֹאשׁוֹ, אֲבָל לֹא עַל רֻבּוֹ, אוֹ שֶׁנָּפְלוּ עַל רֻבּוֹ, וְלֹא נָפְלוּ עַל רֹאשׁוֹ, אוֹ שֶׁנָּפְלוּ עַל רֹאשׁוֹ בִּלְבָד מִלְמַעְלָה, וְנָפְלוּ עַל רֻבּוֹ מִן הַצַּד אוֹ מִלְּמַטָּה--הֲרֵי זֶה טָהוֹר:  עַד שֶׁיִּפְּלוּ עַל רֹאשׁוֹ וְעַל רֻבּוֹ הַסָּמוּךְ לְרֹאשׁוֹ, כְּדַרְכָּן.</P>

<P><B>ט,ז</B>  וְכֵן אִם בָּא רֹאשׁוֹ בְּמַיִם שְׁאוּבִין, וְלֹא בָא רֻבּוֹ, אוֹ בָּא רֻבּוֹ, וְלֹא בָא רֹאשׁוֹ, אוֹ שֶׁבָּא רֹאשׁוֹ בִּלְבָד, וּבָא מִשְּׁאָר גּוּפוֹ רֻבּוֹ בְּמַיִם שְׁאוּבִין מִלְּמַטָּה אוֹ מִן הַצַּד--הֲרֵי זֶה טָהוֹר:  עַד שֶׁיָּבוֹא רֹאשׁוֹ וְרֻבּוֹ הַסָּמוּךְ לְרֹאשׁוֹ, כְּדַרְכּוֹ.</P>

<P><B>ט,ח</B>  [ג] הַבָּא מֵרֹאשׁוֹ וְרֻבּוֹ הַחֵצִי בְּמַיִם שְׁאוּבִין, וְנָפְלוּ עַל הַחֵצִי הָאַחֵר מַיִם שְׁאוּבִין--הוֹאִיל וְחֶצְיוֹ בִּנְפִילָה וְחֶצְיוֹ בְּבִיאָה, הֲרֵי זֶה טָהוֹר.</P>

<P><B>ט,ט</B>  [ד] הָיוּ שְׁלֹשֶׁת לוֹגִין שֶׁנָּפְלוּ עָלָיו אוֹ שֶׁבָּא בָּהֶן, מִקְצָתָן שְׁאוּבִין וּמִקְצָתָן אֵינָן שְׁאוּבִין, אוֹ שֶׁנִּתְעָרַב בָּהֶן יַיִן וְשֶׁמֶן וּדְבַשׁ וְחָלָב--הֲרֵי זֶה טָהוֹר:  עַד שֶׁיִּהְיוּ הַשְּׁלוֹשָׁה, כֻּלָּן מַיִם שְׁאוּבִין.</P>

<P><B>ט,י</B>  שְׁלֹשֶׁת לוֹגִין אֵלּוּ שֶׁנָּפְלוּ עַל הַטָּהוֹר אוֹ שֶׁבָּא בָּהֶן, וְטִמְּאוּהוּ--כֵּיוָן שֶׁנַּעֲשָׂה כְּשֵׁנִי לַטֻּמְאָה, הֲרֵי הַמַּיִם הָאֵלּוּ טְמֵאִין:  שֶׁהֲרֵי נָגְעוּ בְּשֵׁנִי; וַהֲרֵי אֵלּוּ הַמַּיִם אוֹמְרִין לְזֶה הַטָּהוֹר, טִמֵּאנוּ אוֹתוֹ וְטִמְּאָנוּ.</P>

<P><B>ט,יא</B>  [ה] בָּרִאשׁוֹנָה הָיוּ מַנִּיחִין כִּכָּרוֹת שֶׁלַּתְּרוּמָה בְּצַד הַסְּפָרִים, וְאוֹמְרִין זֶה קֹדֶשׁ וְזֶה קֹדֶשׁ, וּבָאִין הָעַכְבָּרִים, וּמְקָרְעִין אֶת הַסְּפָרִים.  לְפִיכָּךְ גָּזְרוּ שֶׁכָּל תְּרוּמָה שֶׁנָּגְעָה בְּאֶחָד מִכִּתְבֵי הַקֹּדֶשׁ, נִטְמֵאת, וַהֲרֵי הִיא כִּשְׁלִישִׁי לַטֻּמְאָה, כְּאִלּוּ נָגְעָה בְּשֵׁנִי; וְנִמְצְאוּ כָּל כִּתְבֵי הַקֹּדֶשׁ, פּוֹסְלִין אֶת הַתְּרוּמָה כְּשֵׁנִי.</P>

<P><B>ט,יב</B>  וְלֹא עוֹד, אֵלָא מִי שֶׁהָיוּ יָדָיו טְהוֹרוֹת, וְנָגַע בְּאֶחָד מִכִּתְבֵי הַקֹּדֶשׁ--נַעֲשׂוּ יָדָיו שְׁנִיּוֹת, וּמְטַמְּאִין אֶת הַתְּרוּמָה וְאֶת הַמַּשְׁקִין; וְאַף עַל פִּי שְׁאֵין הַיָּדַיִם מִטַּמְּאוֹת אֵלָא מֵרִאשׁוֹן לַטֻּמְאָה כְּמוֹ שֶׁבֵּאַרְנוּ, הֲרֵי הֶן מִטַּמְּאוֹת מִן הַסֵּפֶר.</P>

<P><B>ט,יג</B>  [ו] רְצוּעוֹת תְּפִלִּין, עִם הַתְּפִלִּין, וְגִלָּיוֹן שֶׁבַּסֵּפֶר שֶׁלְּמַעְלָן וְשֶׁלְּמַטָּן שֶׁבַּתְּחִלָּה וְשֶׁבַּסּוֹף, כִּשְׁהֶן מְחֻבָּרִין לַסֵּפֶר, וְסֵפֶר שֶׁנִּמְחַק, וְנִשְׁתַּיַּר בּוֹ שְׁמוֹנִים וְחָמֵשׁ אוֹתִיּוֹת, וּמְגִלָּה שֶׁכָּתוּב בָּהּ שְׁמוֹנִים וְחָמֵשׁ אוֹתִיּוֹת, כְּפָרָשַׁת "וַיְהִי בִּנְסֹעַ הָאָרֹן" (במדבר י,לה)--הֲרֵי אֵלּוּ מְטַמְּאִין אֶת הַיָּדַיִם.  וְלֹא דִּבְרֵי תּוֹרָה בִּלְבָד, אֵלָא כָּל כִּתְבֵי הַקֹּדֶשׁ--אַפִלּוּ שִׁיר הַשִּׁירִים וְקוֹהֶלֶת, שְׁהֶן דִּבְרֵי חָכְמָה--מְטַמְּאִין אֶת הַיָּדַיִם.</P>

<P><B>ט,יד</B>  [ז] תַּרְגּוּם שֶׁבְּעֶזְרָא וְשֶׁבְּדָנִיֵּאל, הֲרֵי הוּא מִכְּלַל כִּתְבֵי הַקֹּדֶשׁ.  אֲבָל תַּרְגּוּם שֶׁכְּתָבוֹ עִבְרִית, וְעִבְרִית שֶׁכְּתָבוֹ תַּרְגּוּם, אוֹ שֶׁכָּתַב כִּתְבֵי הַקֹּדֶשׁ בִּכְתָב עִבְרִי--אֵינָן מְטַמְּאִין אֶת הַיָּדַיִם:  עַד שֶׁיִּהְיוּ כְּתוּבִין אַשּׁוּרִית, עַל הָעוֹר, וּבַדְּיוֹ.</P>

<P><B>ט,טו</B>  [ח] הַכּוֹתֵב הַלֵּל וּשְׁמַע לַתִּינוֹק לְהִתְלַמַּד בּוֹ, אַף עַל פִּי שְׁאֵינוּ רַשָּׁאי--הֲרֵי אֵלּוּ מְטַמְּאִין אֶת הַיָּדַיִם.  [ט] הַמְּשִׁיחוֹת וְהָרְצוּעוֹת שֶׁתְּפָרָן לַסֵּפֶר--אַף עַל פִּי שְׁאֵינוּ רַשָּׁאי לְקַיְּמָן--כָּל זְמָן שְׁהֶן מְחֻבָּרִין לַסֵּפֶר, מְטַמְּאִין אֶת הַיָּדַיִם.</P>

<P><B>ט,טז</B>  [י] תִּיק שֶׁלְּסֵפֶר, וְתֵבָה שֶׁלְּסֵפֶר, וּמִטְפְּחוֹת סְפָרִים--בִּזְמָן שְׁהֶן תְּפוּרוֹת, מְטַמְּאִין אֶת הַיָּדַיִם.  אֲבָל הַבְּרָכוֹת--אַף עַל פִּי שֶׁיֵּשׁ בָּהֶן מֵאוֹתִיּוֹת שֶׁלַּשֵּׁם, וּמֵעִנְיָנוֹת הַרְבֵּה שֶׁלַּתּוֹרָה--אֵינָן מְטַמְּאִין אֶת הַיָּדַיִם.  [יא] סִפְרֵי הַמִּינִים, אֵינָן מְטַמְּאִין אֶת הַיָּדַיִם.  פָּרָשַׁת סוֹטָה--הוֹאִיל וְלִמְחִיקָה עוֹמֶדֶת, אֵינָהּ מְטַמְּאָה אֶת הַיָּדַיִם.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק י</H2>

<P><B>י,א</B>  כָּל הַמִּטַּמֵּא בְּאָב מֵאֲבוֹת הַטֻּמְאוֹת, בֵּין אָדָם בֵּין כֵּלִים--הֲרֵי הוּא רִאשׁוֹן לַטֻּמְאָה כְּמוֹ שֶׁבֵּאַרְנוּ, עַד שֶׁיִּטְבֹּל.  טָבַל--הֲרֵי הוּא כְּשֵׁנִי לַטֻּמְאָה, עַד שֶׁיַּעְרִיב שִׁמְשׁוֹ:  שֶׁנֶּאֱמָר "בַּמַּיִם יוּבָא וְטָמֵא עַד-הָעֶרֶב, וְטָהֵר" (ויקרא יא,לב), הַכָּתוּב קָרָא לִטְבוּל יוֹם טָמֵא.</P>

<P><B>י,ב</B>  אֶחָד טְבוּל יוֹם מִטֻּמְאָה חֲמוּרָה, כְּגוֹן שֶׁטָּבַל מִזִּיבוּת אוֹ מִטֻּמְאַת מֵת וְצָרַעַת, וְאֶחָד טְבוּל יוֹם מִטֻּמְאַת שֶׁרֶץ וְכַיּוֹצֶא בּוֹ.  וְכָל הַטָּעוּן הַעְרֵב שֶׁמֶשׁ--בֵּין אָדָם בֵּין כֵּלִים, בֵּין מִדִּבְרֵי תּוֹרָה בֵּין מִדִּבְרֵי סוֹפְרִים--הֲרֵי הוּא כְּשֵׁנִי לַטֻּמְאָה, עַד שֶׁיַּעְרִיב שִׁמְשׁוֹ.</P>

<P><B>י,ג</B>  טְבוּל יוֹם פּוֹסֵל אֹכָלֵי תְּרוּמָה, וּמַשְׁקֵה הַתְּרוּמָה, וְאֹכָלֵי הַקֹּדֶשׁ, וּמַשְׁקֵה הַקֹּדֶשׁ:  פּוֹסֵל הַכֹּל.  כֵּיצַד:  טְבוּל יוֹם שֶׁנָּגַע בְּאֹכָלִין שֶׁלַּתְּרוּמָה--עֲשָׂאָן שְׁלִישִׁי לַטֻּמְאָה, מִפְּנֵי שְׁהוּא כְּשֵׁנִי; וְכֵן אִם נָגַע בְּמַשְׁקִין שֶׁלַּתְּרוּמָה--טִמְּאָן, וַהֲרֵי הֶן שְׁלִישִׁי לַטֻּמְאָה.</P>

<P><B>י,ד</B>  נָגַע טְבוּל יוֹם בְּמַשְׁקִין שֶׁלַּקֹּדֶשׁ--טִמְּאָן, וַהֲרֵי הֶן רְבִיעִי לַטֻּמְאָה; וְכֵן אִם נָגַע בְּאֹכָלֵי הַקֹּדֶשׁ, עֲשָׂאָן רְבִיעִי.  אֲבָל אִם נָגַע טְבוּל יוֹם בְּאֹכָלֵי חֻלִּין וּמַשְׁקֵה חֻלִּין, הֲרֵי הֶן טְהוֹרִין.  וְדִין מְחֻסַּר כִּפּוּרִים אוֹ טְבוּל יוֹם, בִּנְגִיעַת הַקֹּדֶשׁ--אֶחָד הוּא.</P>

<P><B>י,ה</B>  הִנֵּה נִתְבָּאַר לָךְ מִכָּל אֵלּוּ הַדְּבָרִים שְׁאֵין שָׁם מַשְׁקִין שְׁנִיּוֹת לְעוֹלָם, אֵלָא הַמַּשְׁקִין תְּחִלָּה לְעוֹלָם:  חוּץ מִמַּשְׁקִין שֶׁנָּגַע בָּהֶן טְבוּל יוֹם--שְׁהֶן שְׁלִישִׁי, אִם הָיוּ תְּרוּמָה; אוֹ רְבִיעִי, אִם הָיוּ קֹדֶשׁ.</P>

<P><B>י,ו</B>  [ד] כָּל הַטְּמֵאִין, בֵּין חֲמוּרִין בֵּין קַלִּין--מַשְׁקִין הַיּוֹצְאִין מֵהֶן כְּגוֹן רֻקָּן וּמֵימֵי רַגְלֵיהֶן, הֲרֵי הֶן כַּמַּשְׁקִין שֶׁיִּגְּעוּ בָּהֶן:  אֵלּוּ וְאֵלּוּ רִאשׁוֹן לַטֻּמְאָה כְּמוֹ שֶׁבֵּאַרְנוּ--חוּץ מִזָּב וַחֲבֵרָיו, שֶׁהַמַּשְׁקִין הַיּוֹצְאִין מֵהֶן אָב טֻמְאָה.  וּמַשְׁקִין שֶׁהַזָּב וַחֲבֵרָיו נוֹגְעִין בָּהֶן, תְּחִלָּה.</P>

<P><B>י,ז</B>  אַפִלּוּ אוֹכֵל אֹכָלִין טְמֵאִין, אוֹ שׁוֹתֶה מַשְׁקִין טְמֵאִין--הֲרֵי הַמַּשְׁקִין הַיּוֹצְאִין מִמֶּנּוּ קֹדֶם שֶׁיִּטְבֹּל, כְּמוֹ הַמַּשְׁקִין שֶׁיִּגַּע בָּהֶן:  שְׁהֶן תְּחִלָּה.  וְכֵן טְבוּל יוֹם--מַשְׁקִין הַיּוֹצְאִין מִמֶּנּוּ, כַּמַּשְׁקִין שְׁהוּא נוֹגֵעַ בָּהֶן:  שְׁאֵינָן מְטַמְּאִין אֲחֵרִים כְּלָל.  אֵלָא אִם נָגַע בְּמַשְׁקֵה חֻלִּין, הֲרֵי הֶן טְהוֹרִין; וְאִם נָגַע בְּמַשְׁקֵה תְּרוּמָה, הֲרֵי הֶן שְׁלִישִׁי; וְאִם נָגַע בְּמַשְׁקֵה קֹדֶשׁ, הוּא אוֹ מְחֻסַּר כִּפּוּרִים, הֲרֵי הֶן רְבִיעִי.  [ה] וְעַתָּה יִתְבָּאַר שְׁאֵין שְׁלִישִׁי שֶׁבַּתְּרוּמָה וְלֹא רְבִיעִי שֶׁבַּקֹּדֶשׁ, מְטַמְּאִין מַשְׁקֶה אַחֵר אוֹ אֹכֶל אַחֵר; וְאֵין צָרִיךְ לוֹמַר, שְׁאֵין מְטַמְּאִין כֵּלִים.  לְפִיכָּךְ קְדֵרָה שְׁהִיא מְלֵאָה מַשְׁקִין, וְנָגַע בָּהֶן טְבוּל יוֹם--אִם הָיָה מַשְׁקֵה חֻלִּין, הַכֹּל טָהוֹר; וְאִם הָיָה מַשְׁקֵה תְּרוּמָה, הַמַּשְׁקִין פְּסוּלִין וְהַקְּדֵרָה טְהוֹרָה.  וְאִם הָיוּ יָדָיו טְמֵאוֹת--הֲרֵי הַמַּשְׁקֶה טָמֵא, בֵּין מַשְׁקֵה תְּרוּמָה בֵּין מַשְׁקֵה חֻלִּין; וְזֶה חֹמֶר בַּיָּדַיִם, מַה שְׁאֵין בִּטְבוּל יוֹם.</P>

<P><B>י,ח</B>  וְחֹמֶר בִּטְבוּל יוֹם מִיָּדַיִם טְמֵאוֹת--שֶׁסְּפֵק טְבוּל יוֹם, פּוֹסֵל מִסָּפֵק; וּסְפֵק הַיָּדַיִם, טָהוֹר כְּמוֹ שֶׁיִּתְבָּאַר.  [ו] וְאֶחָד טָהוֹר שֶׁיָּדָיו טְמֵאוֹת, אוֹ טְבוּל יוֹם שֶׁיָּדָיו טְמֵאוֹת--הֲרֵי זֶה מְטַמֵּא מַשְׁקֵה חֻלִּין, וְעוֹשֶׂה אוֹתָן תְּחִלָּה לְטַמֵּא אֹכָלִין וּמַשְׁקִין כְּמוֹ שֶׁבֵּאַרְנוּ.</P>

<P><B>י,ט</B>  וּמֵאַחַר שֶׁמַּשְׁקֶה שֶׁיָּצָא מִטְּבוּל יוֹם כַּמַּשְׁקִין שֶׁיִּגַּע בָּהֶן, טְבוּל יוֹם שֶׁנָּפַל מֵרֻקּוֹ אוֹ מִמֵּימֵי רַגְלָיו עַל כִּכָּר שֶׁלַּתְּרוּמָה--הֲרֵי זֶה טָהוֹר, מִפְּנֵי שְׁהֶן כַּמַּשְׁקִין שֶׁיִּגַּע בָּהֶן.</P>

<P><B>י,י</B>  [ז] מִכָּל אֵלּוּ הַדְּבָרִים שֶׁהִקְדַּמְנוּ לְבָאֲרָם, אַתָּה לָמֵד שֶׁהָאָדָם יִהְיֶה אָב טֻמְאָה וְיִהְיֶה רִאשׁוֹן לַטֻּמְאָה, מִדִּבְרֵי תּוֹרָה.  וּלְעוֹלָם לֹא יִהְיֶה הָאָדָם שֵׁנִי לַטֻּמְאָה, אֵלָא מִדִּבְרֵי סוֹפְרִים:  וְהוּא הָאוֹכֵל אֹכָלִין טְמֵאִין, אוֹ הַשּׁוֹתֶה מַשְׁקִין טְמֵאִין, אוֹ הַבָּא רֹאשׁוֹ וְרֻבּוֹ בְּמַיִם שְׁאוּבִין--שֶׁכָּל אֵלּוּ כְּשֵׁנִי לַטֻּמְאָה מִדִּבְרֵיהֶם.</P>

<P><B>י,יא</B>  וְכֵן שְׁאָר כָּל הַכֵּלִים, חוּץ מִכְּלֵי חֶרֶס--יִהְיוּ אָב טֻמְאָה וְיִהְיוּ רִאשׁוֹן לַטֻּמְאָה, מִדִּבְרֵי תּוֹרָה.  וְלֹא יִהְיֶה הַכְּלִי לְעוֹלָם שֵׁנִי לַטֻּמְאָה, אֵלָא מִדִּבְרֵי סוֹפְרִים:  שְׁאִם יִטַּמֵּא בְּמַשְׁקִין טְמֵאִין, יִהְיֶה שֵׁנִי מִדִּבְרֵיהֶם כְּמוֹ שֶׁבֵּאַרְנוּ.</P>

<P><B>י,יב</B>  [ח] כְּבָר בֵּאַרְנוּ שֶׁכְּלִי חֶרֶס--לֹא יִהְיֶה אָב טֻמְאָה לְעוֹלָם, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים; וְיִהְיֶה רִאשׁוֹן לַטֻּמְאָה מִדִּבְרֵי תּוֹרָה, וְשֵׁנִי מִדִּבְרֵיהֶם--אִם נִטְמָא בְּמַשְׁקִין כִּשְׁאָר הַכֵּלִים.  וְלֹא יִהְיֶה הָאָדָם וְלֹא הַכֵּלִים שְׁלִישִׁי וְלֹא רְבִיעִי, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.</P>

<P><B>י,יג</B>  [ט] הָאֹכָלִין--לֹא יִהְיוּ אָב הַטֻּמְאָה לְעוֹלָם, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.  וְיִהְיוּ רִאשׁוֹן וְשֵׁנִי, מִדִּבְרֵי תּוֹרָה:  שֶׁהָאָדָם אוֹ הַכְּלִי שְׁהוּא רִאשׁוֹן לַטֻּמְאָה--אִם נָגַע בָּאֹכֶל, עָשָׂהוּ שֵׁנִי.  וְיִהְיוּ הָאֹכָלִין שְׁלִישִׁי וּרְבִיעִי לַטֻּמְאָה, מִדִּבְרֵי סוֹפְרִים בִּלְבָד.</P>

<P><B>י,יד</B>  [י] הַמַּשְׁקִין--יִהְיוּ אָב טֻמְאָה מִדִּבְרֵי תּוֹרָה, כְּגוֹן מֵי חַטָּאת וְרֻקּוֹ שֶׁלַּזָּב וּמֵימֵי רַגְלָיו; וְיִהְיוּ רִאשׁוֹן לַטֻּמְאָה מִדִּבְרֵי תּוֹרָה, כְּגוֹן שֶׁנָּגְעוּ בְּאָב מֵאֲבוֹת הַטֻּמְאוֹת.</P>

<P><B>י,טו</B>  וְכֵן אִם נָגְעוּ הַמַּשְׁקִין בְּוֶלֶד הַטֻּמְאָה, בֵּין אָדָם בֵּין כֵּלִים--נִטְמְאוּ מִדִּבְרֵי תּוֹרָה, וַהֲרֵי הֶן כְּרִאשׁוֹן לַטֻּמְאָה לְטַמֵּא אֲחֵרִים מִדִּבְרֵיהֶם.  וְכֵן אִם נָגְעוּ בְּשֵׁנִי, בֵּין בְּאָדָם בֵּין בְּכֵלִים בֵּין בְּאֹכָלִין--נַעֲשׂוּ רִאשׁוֹן לְטַמֵּא אֲחֵרִים מִדִּבְרֵי סוֹפְרִים, כְּמוֹ שֶׁבֵּאַרְנוּ.</P>

<P><B>י,טז</B>  וְיִהְיוּ הַמַּשְׁקִין שְׁלִישִׁי וּרְבִיעִי, מִדִּבְרֵיהֶם.  כֵּיצַד:  אִם נָגַע טְבוּל יוֹם בְּמַשְׁקֵה תְּרוּמָה, עָשָׂהוּ שְׁלִישִׁי; וְאִם נָגַע בְּמַשְׁקֵה קֹדֶשׁ, עָשָׂהוּ רְבִיעִי.  וְאֵין אַתָּה מוֹצֶא מַשְׁקִין שְׁנִיּוֹת לְעוֹלָם, וְלֹא מַשְׁקֶה שְׁאֵינוּ תְּחִלָּה--חוּץ מִמַּשְׁקֵה טְבוּל יוֹם אוֹ מְחֻסַּר כִּפּוּרִים בַּקֹּדֶשׁ כְּמוֹ שֶׁבֵּאַרְנוּ:  שְׁהוּא פָּסוּל מִדִּבְרֵיהֶם, וְאֵינוּ מְטַמֵּא.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יא</H2>

<P><B>יא,א</B>  כָּל מָקוֹם שֶׁנֶּאֱמָר בְּאֹכָלִין פָּסוּל--הוּא שֶׁיִּהְיֶה הָאֹכֶל עַצְמוֹ טָמֵא, וְלֹא יְטַמֵּא אֹכֶל אַחֵר; אֵלָא אִם נָגַע בְּאֹכֶל אַחֵר, הֲרֵי הוּא טָהוֹר.</P>

<P><B>יא,ב</B>  הָרִאשׁוֹן שֶׁבַּחֻלִּין, טָמֵא וּמְטַמֵּא.  הַשֵּׁנִי, פָּסוּל וְלֹא מְטַמֵּא; וְאֵין שֵׁנִי עוֹשֶׂה שְׁלִישִׁי, בַּחֻלִּין.  וּמְנַיִן לְאֹכֶל שֵׁנִי שְׁהוּא פָּסוּל בַּחֻלִּין, שֶׁנֶּאֱמָר "וְכָל-כְּלִי-חֶרֶשׂ--אֲשֶׁר-יִפֹּל מֵהֶם, אֶל-תּוֹכוֹ:  כֹּל אֲשֶׁר בְּתוֹכוֹ יִטְמָא" (ויקרא יא,לג).</P>

<P><B>יא,ג</B>  נִמְצָא הַשֶּׁרֶץ אָב, וּכְלִי חֶרֶס שֶׁנָּפַל הַשֶּׁרֶץ לְאַוֵּירוֹ רִאשׁוֹן, וְהָאֹכֶל שֶׁבַּכְּלִי שֵׁנִי, וַהֲרֵי הוּא אוֹמֵר "יִטְמָא" (ויקרא יא,לג).  וְכֵן שֶׁרֶץ שֶׁנָּפַל לְאַוֵּיר הַתַּנּוּר--הַפַּת שְׁנִיָּה, שֶׁהַתַּנּוּר רִאשׁוֹן.</P>

<P><B>יא,ד</B>  [ג] הָרִאשׁוֹן וְהַשֵּׁנִי שֶׁבַּתְּרוּמָה, טְמֵאִין וּמְטַמְּאִין.  הַשְּׁלִישִׁי, פָּסוּל וְלֹא מְטַמֵּא; וְאֵין שְׁלִישִׁי עוֹשֶׂה רְבִיעִי, בַּתְּרוּמָה.  וּמְנַיִן לְאֹכֶל שְׁלִישִׁי שֶׁנִּפְסָל בַּתְּרוּמָה, שֶׁנֶּאֱמָר "וּבָא הַשֶּׁמֶשׁ, וְטָהֵר; וְאַחַר יֹאכַל מִן-הַקֳּדָשִׁים" (ויקרא כב,ז).  נִמְצָא טְבוּל יוֹם אָסוּר בַּתְּרוּמָה, עַד שֶׁיַּעְרִיב שִׁמְשׁוֹ; וְאִם נָגַע בָּהּ, פְּסָלָהּ.  וּטְבוּל יוֹם, כְּשֵׁנִי לַטֻּמְאָה הוּא.  הַא לָמַדְתָּ שֶׁהַשֵּׁנִי עוֹשֶׂה שְׁלִישִׁי, בַּתְּרוּמָה.</P>

<P><B>יא,ה</B>  [ד] הָרִאשׁוֹן וְהַשֵּׁנִי וְהַשְּׁלִישִׁי בַּקֹּדֶשׁ, טְמֵאִין וּמְטַמְּאִין.  הָרְבִיעִי, פָּסוּל וְאֵינוּ מְטַמֵּא; וְאֵין רְבִיעִי עוֹשֶׂה חֲמִישִׁי, לְעוֹלָם.  וּמְנַיִן לִשְׁלִישִׁי בַּקֹּדֶשׁ שְׁהוּא טָמֵא:  שֶׁנֶּאֱמָר "וְהַבָּשָׂר אֲשֶׁר-יִגַּע בְּכָל-טָמֵא . . ." (ויקרא ז,יט); וּכְבָר קָרָא הַכָּתוּב לַשֵּׁנִי טָמֵא, שֶׁנֶּאֱמָר "כֹּל אֲשֶׁר בְּתוֹכוֹ יִטְמָא" (ויקרא יא,לג).  הִנֵּה לָמַדְתָּ שֶׁבְּשַׂר הַקֹּדֶשׁ שֶׁנָּגַע בְּשֵׁנִי, נִטְמָא וְיִשָּׂרֵף.</P>

<P><B>יא,ו</B>  וּמְנַיִן לִרְבִיעִי בַּקֹּדֶשׁ שְׁהוּא פָּסוּל, מִקַּל וְחֹמֶר:  וּמַה מְחֻסַּר כִּפּוּרִים שְׁהוּא מֻתָּר בַּתְּרוּמָה, אָסוּר בַּקֹּדֶשׁ עַד שֶׁיָּבִיא כַּפָּרָתוֹ--הַשְּׁלִישִׁי שְׁהוּא פָּסוּל בַּתְּרוּמָה, אֵינוּ דִּין שֶׁיַּעֲשֶׂה רְבִיעִי בַּקֹּדֶשׁ.  אֲבָל הַחֲמִישִׁי טָהוֹר.</P>

<P><B>יא,ז</B>  [ה] בְּשַׂר תַּאֲוָה--אַף עַל פִּי שְׁהוּא טָהוֹר, גָּזְרוּ עָלָיו שֶׁיִּהְיֶה כִּשְׁלִישִׁי לַטֻּמְאָה, מְטַמֵּא אֶת הַקֹּדֶשׁ, וְאֵינוּ פּוֹסֵל אֶת הַתְּרוּמָה.  וְיֵרָאֶה לִי שֶׁלֹּא גָזְרוּ עָלָיו, אֵלָא כְּדֵי שֶׁלֹּא יְעָרְבוּ הָעָם אוֹתוֹ עִם בְּשַׂר הַקֹּדֶשׁ, וְיָבוֹאוּ לִטְעוֹת, וְלִשְׁגֹּג בּוֹ; וִידַמֶּה שֶׁבָּשָׂר זֶה חֹל וְהוּא קֹדֶשׁ, וְיֹאכְלֶנּוּ בְּטֻמְאָה.</P>

<P><B>יא,ח</B>  [ו] חִבּוּרֵי אֹכָלִין עַל יְדֵי מַשְׁקִין, הֲרֵי הֶן חִבּוּר לְטַמֵּא טֻמְאַת אֹכָלִין; וְהַדָּבָר סְפֵק אִם הֶן חֲשׁוּבִין כְּגוּף אֶחָד, לִמְנוֹת בָּהֶן רִאשׁוֹן וְשֵׁנִי וּשְׁלִישִׁי, אוֹ חוֹשְׁבִין זֶה הָאֹכֶל שֶׁנָּגְעָה בּוֹ הַטֻּמְאָה רִאשׁוֹן, וְהָאֹכֶל הַמְּחֻבָּר לוֹ שֵׁנִי.</P>

<P><B>יא,ט</B>  [ז] הַשֵּׁנִי שֶׁבַּחֻלִּין--פּוֹסֵל אֹכָלֵי תְּרוּמָה, וְעוֹשֶׂה אוֹתָן שְׁלִישִׁי.  וְאִם נָגַע בְּמַשְׁקֵה חֻלִּין, טִמְּאָן; וְאֵין צָרִיךְ לוֹמַר אִם נָגַע בְּמַשְׁקֵה תְּרוּמָה, אוֹ בְּמַשְׁקֵה קֹדֶשׁ--שְׁהוּא מְטַמֵּא הַכֹּל.</P>

<P><B>יא,י</B>  [ח] הַשְּׁלִישִׁי שֶׁבַּתְּרוּמָה שֶׁנָּגַע בְּאֹכָלֵי קֹדֶשׁ, פְּסָלָן וְנַעֲשׂוּ רְבִיעִי; וְאִם נָגַע בְּמַשְׁקֵה הַקֹּדֶשׁ, טִמְּאָן וְנַעֲשׂוּ תְּחִלָּה.  אֲבָל אִם נָגַע שְׁלִישִׁי שֶׁבַּתְּרוּמָה בְּמַשְׁקֵה תְּרוּמָה, הֲרֵי הוּא טָהוֹר; וְכֵן רְבִיעִי שֶׁבַּקֹּדֶשׁ--אִם נָגַע בְּמַשְׁקֵה קֹדֶשׁ, הֲרֵי הוּא טָהוֹר.</P>

<P><B>יא,יא</B>  [ט] חֻלִּין שֶׁנַּעֲשׂוּ עַל טַהְרַת תְּרוּמָה, הַשְּׁלִישִׁי שֶׁבָּהֶן פָּסוּל כַּתְּרוּמָה.  וְאִם נָגַע בַּקֹּדֶשׁ, אֵינוּ עוֹשֵׂהוּ רְבִיעִי; וְאַפִלּוּ מַשְׁקֵה קֹדֶשׁ, אֵינוּ פּוֹסֵל.  וְחֻלִּין שֶׁנַּעֲשׂוּ עַל טַהְרַת הַקֹּדֶשׁ--הַשְּׁלִישִׁי שֶׁבָּהֶן, טָהוֹר כַּחֻלִּין.</P>

<P><B>יא,יב</B>  [י] הָאוֹכֵל רְבִיעִי שֶׁבַּקֹּדֶשׁ, אָסוּר לוֹ לֶאֱכֹל אֶת הַקֹּדֶשׁ; וּמֻתָּר לִגַּע בַּקֹּדֶשׁ, וְאֵינוּ פּוֹסְלוֹ.  אַפִלּוּ תַּבְשִׁיל שֶׁנִּתְעָרַב בּוֹ הַקֹּדֶשׁ, וְאֵין בּוֹ כַּזַּיִת בִּכְדֵי אֲכִילַת פְּרָס--הֲרֵי זֶה לֹא יֵאָכֵל בִּרְבִיעִי שֶׁלַּקֹּדֶשׁ אֵלָא בַּחֲמִישִׁי, שְׁהוּא טָהוֹר כְּמוֹ שֶׁבֵּאַרְנוּ.</P>

<P><B>יא,יג</B>  [יא] הָאוֹכֵל שְׁלִישִׁי שֶׁבַּתְּרוּמָה עַצְמָהּ, אוֹ שֶׁלַּחֻלִּין שֶׁנַּעֲשׂוּ עַל טַהְרַת הַתְּרוּמָה--הֲרֵי זֶה אָסוּר לֶאֱכֹל אֶת הַתְּרוּמָה, עַד שֶׁיִּטְבֹּל; וּמֻתָּר לִגַּע בַּתְּרוּמָה, וַהֲרֵי הִיא טְהוֹרָה:  בָּאֲכִילָה, עָשׂוּ מַעֲלָה; בַּנְּגִיעָה, לֹא עָשׂוּ מַעֲלָה.</P>

<P><B>יא,יד</B>  בַּמֶּה דְּבָרִים אֲמוּרִים, בַּתְּרוּמָה עַצְמָהּ.  אֲבָל תַּבְשִׁיל שֶׁנִּתְעָרְבָה בּוֹ תְּרוּמָה--אִם אֵין שָׁם כַּזַּיִת בִּכְדֵי אֲכִילַת פְּרָס--הֲרֵי זֶה מֻתָּר לֶאֱכֹל מֵאוֹתוֹ תַּבְשִׁיל, כְּדֶרֶךְ שְׁהוּא מֻתָּר לִגַּע בַּתְּרוּמָה.</P>

<P><B>יא,טו</B>  [יב] הָאוֹכֵל שְׁלִישִׁי שֶׁבַּתְּרוּמָה, אוֹ שֶׁלַּחֻלִּין שֶׁנַּעֲשׂוּ עַל טַהְרַת הַתְּרוּמָה--אַף עַל פִּי שְׁהוּא טָהוֹר לִנְגִיעַת הַתְּרוּמָה, הֲרֵי הוּא כְּשֵׁנִי לְעִנְיַן קֹדֶשׁ:  שֶׁטַּהְרַת הַתְּרוּמָה, טֻמְאָה הִיא אֵצֶל הַקֹּדֶשׁ.  אֲבָל הָאוֹכֵל שְׁלִישִׁי שֶׁבַּחֻלִּין שֶׁנַּעֲשׂוּ עַל טַהְרַת הַקֹּדֶשׁ, הֲרֵי הוּא טָהוֹר--שְׁאֵין לָךְ שֶׁעוֹשֶׂה רְבִיעִי בַּקֹּדֶשׁ, אֵלָא קֹדֶשׁ מְקֻדָּשׁ בִּלְבָד.</P>

<P><B>יא,טז</B>  [יג] כָּל קֹדֶשׁ הָאָמוּר בְּעִנְיַן טֻמְאַת אֹכָלִין וּמַשְׁקִין--הוּא קֹדֶשׁ מִקֹּדֶשׁ הַמְּקֻדָּשִׁין, כְּגוֹן בְּשַׂר קָדְשֵׁי קֳדָשִׁים וּבְשַׂר קֳדָשִׁים קַלִּים, וְחַלּוֹת תּוֹדָה וּרְקִיקֵי נָזִיר שֶׁנִּשְׁחַט עֲלֵיהֶן הַזֶּבַח, וְהַמְּנָחוֹת שֶׁקָּדְשׁוּ בִּכְלִי, וּשְׁתֵּי הַלֶּחֶם וְלֶחֶם הַפָּנִים שֶׁקָּרְמוּ בַּתַּנּוּר.  אֲבָל חַלּוֹת תּוֹדָה וּרְקִיקֵי נָזִיר שֶׁלֹּא נִשְׁחַט עֲלֵיהֶן הַזֶּבַח, וְהַמְּנָחוֹת שֶׁלֹּא קָדְשׁוּ בִּכְלִי--אֵינָן לֹא כַּקֹּדֶשׁ וְלֹא כַּחֻלִּין, אֵלָא כַּתְּרוּמָה.</P>

<P><B>יא,יז</B>  [יד] הַחַלָּה, וְהַבִּכּוּרִים, וְתַשְׁלוּמֵי תְּרוּמָה וְחֻמְשָׁהּ--הֲרֵי הֶן כַּתְּרוּמָה.  [טו] הַטֶּבֶל, וְהַמְּדֻמָּע, וְגִדּוּלֵי תְּרוּמָה, וּמַעֲשֵׂר שֵׁנִי, וְעִיסָה הַטְּבוּלָה לְחַלָּה--הֲרֵי הֶן כַּחֻלִּין; וְהָרִאשׁוֹן טָמֵא בָּהֶן, וְהַשֵּׁנִי פָּסוּל, וְאֵין בָּהֶן שְׁלִישִׁי.</P>

<P><B>יא,יח</B>  [טז] כָּל דָּבָר שֶׁוַּדָּאוֹ מְטַמֵּא אֶת הַחֻלִּין מִן הַתּוֹרָה--גָּזְרוּ עַל סְפֵקוֹ בַּחֻלִּין הַטְּבוּלִין לְחַלָּה, שֶׁתֵּעָשֶׂה אוֹתָהּ הָעִיסָה בְּטַהְרָה; וּמַפְרִישִׁין מִמֶּנָּה חַלָּה, וְחַלָּתָהּ תְּלוּיָה--לֹא נֶאֱכֶלֶת, וְלֹא נִשְׂרֶפֶת.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יב</H2>

<P><B>יב,א</B>  אַחַת עֶשְׂרֵה מַעֲלוֹת עָשׂוּ חֲכָמִים לַקֹּדֶשׁ עַל הַתְּרוּמָה, וְאֵלּוּ הֶן.  יֵשׁ לָאָדָם לְהַטְבִּיל כֵּלִים בְּתוֹךְ כֵּלִים לַתְּרוּמָה, אֲבָל לֹא לַקֹּדֶשׁ:  גְּזֵרָה שֶׁמֶּא יִהְיֶה פִּי הַכְּלִי צָר, וְלֹא יִהְיֶה בּוֹ כִּשְׁפוֹפֶרֶת הַנּוֹד; וְנִמְצְאוּ הַכֵּלִים שֶׁבְּתוֹכוֹ כְּאִלּוּ טָבְלוּ בַּמַּיִם שֶׁבַּכְּלִי, לֹא בְּמִקְוָה.</P>

<P><B>יב,ב</B>  בַּמֶּה דְּבָרִים אֲמוּרִים, בְּשֶׁהָיָה הַכְּלִי הַגָּדוֹל שֶׁיֵּשׁ בְּתוֹכוֹ הַכֵּלִים הַטְּמֵאִין, טָהוֹר; אֲבָל אִם הָיָה טָמֵא--מִתּוֹךְ שֶׁעָלְתָה לוֹ טְבִילָה, עָלְתָה לַכֵּלִים שֶׁבְּתוֹכוֹ, אַפִלּוּ לְהִשְׁתַּמַּשׁ בָּהֶן בַּקֹּדֶשׁ.</P>

<P><B>יב,ג</B>  [ב] כְּלִי שֶׁנִּטְמְאוּ אֲחוֹרָיו בְּמַשְׁקִין--לֹא נִטְמָא תּוֹכוֹ, וְלֹא בֵּית אֶצְבָּע שֶׁבְּעֹבִי שְׂפָתוֹ; וְהַמַּשְׁקִין שֶׁבְּתוֹכוֹ אוֹ שֶׁבְּבֵית צְבִיעָתוֹ, טְהוֹרִין; וְשׁוֹתֶה בּוֹ, וְאֵינוּ חוֹשֵׁשׁ שֶׁמֶּא יִגְּעוּ מַשְׁקִין שֶׁבְּפִיו בַּאֲחוֹרֵי הַכְּלִי וְיַחְזְרוּ וִיטַמְּאוּ תּוֹכוֹ.  בַּמֶּה דְּבָרִים אֲמוּרִים, בַּתְּרוּמָה; אֲבָל לַקֹּדֶשׁ--אִם נִטְמְאוּ אֲחוֹרָיו, נִטְמָא כֻּלּוֹ.</P>

<P><B>יב,ד</B>  [ג] הַנּוֹשֵׂא אֶת הַמַּדְרֵס, מֻתָּר לוֹ לִשָּׂא עִמּוֹ תְּרוּמָה כְּאֶחָד--הוֹאִיל וְאֵין הַנּוֹשֵׂא נוֹגֵעַ בַּתְּרוּמָה וְלֹא הַתְּרוּמָה נוֹגַעַת בַּמַּדְרֵס, הֲרֵי הִיא טְהוֹרָה; אֲבָל לֹא הַקֹּדֶשׁ, אַף עַל פִּי שֶׁלֹּא נָגַע בּוֹ.</P>

<P><B>יב,ה</B>  מַעֲשֶׂה הָיָה בְּאֶחָד שֶׁנָּשָׂא חָבִית שֶׁלַּקֹּדֶשׁ, וְטִמְּאָהּ בַּמַּדְרֵס שֶׁנָּשָׂא עִמָּהּ.  וּבְאוֹתָהּ שָׁעָה גָּזְרוּ שֶׁהַנּוֹשֵׂא אֶת הַמַּדְרֵס, לֹא יִשָּׂא אֶת הַקֹּדֶשׁ; וְלֹא גָזְרוּ אֵלָא בַּמַּדְרֵס עִם הַקֹּדֶשׁ, כַּמַּעֲשֶׂה שֶׁהָיָה.  וְאִם עָבַר וְנָשָׂא--הוֹאִיל וְלֹא נָגַע בַּקֹּדֶשׁ, הֲרֵי הַקֹּדֶשׁ טָהוֹר.</P>

<P><B>יב,ו</B>  [ד] בִּגְדֵי אוֹכְלֵי תְּרוּמָה--אַף עַל פִּי שְׁהֶן טְהוֹרִין וְנִזְהָרִין מִן הַטֻּמְאוֹת, הֲרֵי בִּגְדֵיהֶן מַדְרֵס לַקֹּדֶשׁ.</P>

<P><B>יב,ז</B>  [ה] כְּלִי שְׁהוּא מְפֻצָּל, וְלוּחוֹתָיו וְקוֹרוֹתָיו מְקֻשָּׁרוֹת כְּגוֹן מִטָּה וְכַיּוֹצֶא בָּהּ--אִם נִטְמָא, וְצָרִיךְ לְהַטְבִּילוֹ לַתְּרוּמָה--יֵשׁ לוֹ לְהַטְבִּילוֹ כֻּלּוֹ כְּאַחַת, כִּשְׁהוּא מְקֻשָּׁר.  אֲבָל לַקֹּדֶשׁ--מַתִּיר וּמְנַגֵּב, שֶׁמֶּא יֵשׁ שָׁם דָּבָר הַחוֹצֵץ; וּמַטְבִּיל, וְאַחַר כָּךְ קוֹשֵׁר.</P>

<P><B>יב,ח</B>  [ו] כֵּלִים הַנִּגְמָרִין בְּטַהְרָה--אַפִלּוּ הָיָה הָעוֹשֶׂה אוֹתָן תַּלְמִיד חֲכָמִים, וְנִזְהָר בָּהֶן--הֲרֵי אֵלּוּ צְרִיכִין טְבִילָה לַקֹּדֶשׁ, וְאֵינָן צְרִיכִין הַעְרֵב שֶׁמֶשׁ.  אֲבָל לַתְּרוּמָה--מִשְׁתַּמֵּשׁ בָּהֶן בְּלֹא טְבִילָה, שֶׁהֲרֵי נַעֲשׂוּ בְּטַהְרָה.  וּמִפְּנֵי מַה הִצְרִיכוּם טְבִילָה לַקֹּדֶשׁ--גְּזֵרָה מִשּׁוֹם רֹק עַם הָאָרֶץ שֶׁיִּגַּע בָּהֶן בְּשָׁעַת מְלָאכָה, וַעֲדַיִן הוּא לַח אַחַר שֶׁנִּגְמְרוּ.</P>

<P><B>יב,ט</B>  [ז] הַכְּלִי מְצָרֵף מַה שֶׁבְּתוֹכוֹ לַקֹּדֶשׁ, אֲבָל לֹא לַתְּרוּמָה.  כֵּיצַד:  כְּלִי שְׁהוּא מָלֵא פֵּרוֹת פְּרוּדִין זֶה מִזֶּה, כְּגוֹן צִמּוּקִין וּגְרֹגְּרוֹת, וְנָגְעָה טֻמְאָה בְּאֶחָד מֵהֶן--נִטְמָא כָּל שֶׁבַּכְּלִי לַקֹּדֶשׁ, אֲבָל לֹא לַתְּרוּמָה.  וְכָל הַמַּעֲלוֹת, שֶׁלְּדִבְרֵיהֶם הֶם; וּרְמָז יֵשׁ לְמַעְלָה זוֹ בַּתּוֹרָה, "כַּף אַחַת עֲשָׂרָה זָהָב, מְלֵאָה קְטֹרֶת" (במדבר ז,יד; ועוד אחת עשרה פעמים בהמשך הפרק)--אָמְרוּ חֲכָמִים כָּל מַה שֶׁבַּכַּף, הֲרֵי הוּא כְּגוּף אֶחָד.</P>

<P><B>יב,י</B>  אַפִלּוּ כְּלִי שְׁאֵין לוֹ תּוֹךְ, מְצָרֵף מַה שֶׁעָלָיו לַקֹּדֶשׁ, כְּגוֹן שֶׁהָיוּ צְבוּרִין עַל גַּבֵּי הַלּוּחַ אוֹ עַל גַּבֵּי הָעוֹר, וְאַף עַל פִּי שְׁאֵין הַפֵּרוֹת נוֹגְעִין זֶה בְּזֶה.</P>

<P><B>יב,יא</B>  [ח] הָיוּ שְׁנֵי הַצִּבּוּרִין בְּתוֹךְ הַכְּלִי, וְדָבָר אַחֵר בֵּינֵיהֶן, וְנִטְמָא אֶחָד מִשְּׁנֵיהֶן--אִם הָיָה הַדָּבָר שֶׁבֵּינֵיהֶן צָרִיךְ לַכְּלִי, הַכְּלִי מְצָרְפָן וְנִטְמָא הַכֹּל; וְאִם אֵינוּ צָרִיךְ לַכְּלִי, לֹא נִטְמָא אֵלָא זֶה שֶׁנָּגְעָה בּוֹ הַטֻּמְאָה בִּלְבָד.</P>

<P><B>יב,יב</B>  [ט] הָיוּ שֵׁנִי צִבּוּרִין בִּכְלִי, וְהַצִּבּוּר הָאֶחָד מְחֻבָּר לַמַּיִם שֶׁאֲחוֹרֵי הַכְּלִי, וְנָגַע טָמֵא בַּצִּבּוּר הַשֵּׁנִי--נִטְמְאוּ שְׁנֵיהֶן בְּצֵרוּף הַכְּלִי; וְנִטְמְאוּ הַמַּיִם שֶׁאֲחוֹרֵי הַכְּלִי מֵחֲמַת זֶה הָאֹכֶל הַמְּחֻבָּר לָהֶן, אַף עַל פִּי שְׁהֶן אֲחוֹרֵי הַכְּלִי.  נָגַע הַטָּמֵא בַּמַּיִם שֶׁאֲחוֹרֵי הַכְּלִי, נִטְמָא הָאֹכֶל הַמְּחֻבָּר לָהֶן; וְהַדָּבָר סְפֵק אִם נִטְמָא הָאֹכֶל הַשֵּׁנִי בְּצֵרוּף הַכְּלִי, אוֹ לֹא נִטְמָא מֵחֲמַת הַצֵּרוּף.</P>

<P><B>יב,יג</B>  [י] אֹכֶל קֹדֶשׁ שֶׁנִּטְמָא, וְהִנִּיחוֹ בִּכְלִי, וּבְתוֹךְ הַכְּלִי אֹכֶל קֹדֶשׁ אַחֵר טָהוֹר, וְאֵין נוֹגְעִין זֶה בְּזֶה--הַטָּהוֹר בְּטַהְרָתוֹ, וְהַטָּמֵא בְּטֻמְאָתוֹ.  בָּא טְבוּל יוֹם, וְנָגַע בָּאֹכֶל הַטָּמֵא--יֵשׁ בְּדָבָר סְפֵק אִם נִפְסַל הַטָּהוֹר מֵחֲמַת מַגַּע טְבוּל יוֹם, מִפְּנֵי צֵרוּף הַכְּלִי, אוֹ לֹא נִפְסַל, שֶׁלֹּא נָגַע טְבוּל יוֹם אֵלָא בָּאֹכֶל שֶׁשָּׂבַע מִן הַטֻּמְאָה וְלֹא הוֹסִיף לוֹ כְּלוּם.</P>

<P><B>יב,יד</B>  [יא] הָרְבִיעִי--בַּקֹּדֶשׁ פָּסוּל, אֲבָל בַּתְּרוּמָה טָהוֹר; וְכֵן הַשְּׁלִישִׁי שֶׁבַּתְּרוּמָה--אִם נָגַע בְּמַשְׁקֵה קֹדֶשׁ, הֲרֵי זֶה נִטְמָא כְּמוֹ שֶׁבֵּאַרְנוּ.  וְהַשְּׁלִישִׁי שֶׁבַּתְּרוּמָה אוֹ שֶׁבַּקֹּדֶשׁ--אִם נָגַע בְּמַשְׁקֵה תְּרוּמָה, לֹא פְסָלוֹ.</P>

<P><B>יב,טו</B>  [יב] מִי שֶׁנִּטְמֵאת יָדוֹ אַחַת, וְנָגַע בָּהּ בְּיָדוֹ שְׁנִיָּה אוֹ בְּיַד חֲבֵרוֹ--פָּסַל אֶת הַשְּׁנִיָּה, וַהֲרֵי הִיא כִּשְׁלִישִׁי.  וְאִם הָיְתָה יָדוֹ בְּלוּלָה בְּמַשְׁקֶה--אַף עַל פִּי שֶׁלֹּא נָגַע, נִטְמֵאת חֲבִרְתָּהּ; וְצָרִיךְ לְהַטְבִּיל אֶת שְׁתֵּיהֶן, וְאַחַר כָּךְ יִגַּע בַּקֹּדֶשׁ.  אֲבָל בַּתְּרוּמָה--אִם נִטְמֵאת יָדוֹ הָאַחַת, לֹא נִטְמֵאת חֲבִרְתָּהּ, וְאַפִלּוּ נָגַע בָּהּ, כִּשְׁהִיא נְגוּבָה; וְאֵינוּ צָרִיךְ לְהַטְבִּיל יָדוֹ שֶׁנִּטְמֵאת, אֵלָא נוֹטְלָה וְנוֹגֵעַ בַּתְּרוּמָה.</P>

<P><B>יב,טז</B>  [יג] אֹכָלִין נְגוּבִין שֶׁלֹּא הֻכְשְׁרוּ, אוֹכְלִין אוֹתָן בְּיָדַיִם מְסֹאָבוֹת; בַּמֶּה דְּבָרִים אֲמוּרִים, בַּתְּרוּמָה.  אֲבָל בַּקֹּדֶשׁ--חִבַּת הַקֹּדֶשׁ מַכְשְׁרַתָּן, וְאָסוּר לְמִי שֶׁיָּדָיו טְמֵאוֹת לֶאֱכֹל קֹדֶשׁ שֶׁלֹּא הֻכְשַׁר; וְאַפִלּוּ לֹא נָגַע בּוֹ אֵלָא בְּכוֹשׁ, אוֹ שֶׁתָּחַב לוֹ חֲבֵרוֹ לְתוֹךְ פִּיהוּ--הֲרֵי זֶה אָסוּר.</P>

<P><B>יב,יז</B>  אֵין צָרִיךְ לוֹמַר שְׁאִם נָגְעָה טֻמְאָה בְּאֹכָלִין שֶׁלַּקֹּדֶשׁ שֶׁלֹּא הֻכְשְׁרוּ, שֶׁנִּטְמְאוּ--מִפְּנֵי שֶׁחִבַּת הַקֹּדֶשׁ מַכְשְׁרַתָּן.  [יד] בַּמֶּה דְּבָרִים אֲמוּרִים, לִפְסֹל הָאֹכֶל עַצְמוֹ וּלְאָסְרוֹ בַּאֲכִילָה; אֲבָל לִמְנוֹת בּוֹ רִאשׁוֹן וְשֵׁנִי, הֲרֵי זֶה סָפֵק.  כֵּיצַד:  נָגַע אֹכֶל זֶה שֶׁנִּטְמָא בְּלֹא הֶכְשֵׁר בְּאֹכֶל שֵׁנִי שֶׁהֻכְשַׁר--הֲרֵי זֶה הַשֵּׁנִי סָפֵק, מִפְּנֵי שֶׁהָרִאשׁוֹן לֹא הֻכְשַׁר.</P>

<P><B>יב,יח</B>  [טו] הָאוֹנֵן אַחַר שֶׁתַּם זְמָן אֲנִינוּתוֹ, וּמְחֻסַּר כִּפּוּרִים אַחַר שֶׁהֵבִיא כַּפָּרָתוֹ--צְרִיכִין טְבִילָה לַאֲכִילַת הַקֹּדֶשׁ; אֲבָל לֹא לַתְּרוּמָה, שֶׁהָאוֹנֵן וּמְחֻסַּר כִּפּוּרִים מֻתָּרִין לֶאֱכֹל אֶת הַתְּרוּמָה.</P>

<P><B>יב,יט</B>  וּמִפְּנֵי מַה הִצְרִיכוּם טְבִילָה לַקֹּדֶשׁ:  שֶׁהֲרֵי עַד עַתָּה הָיוּ אֲסוּרִין לֶאֱכֹל אֶת הַקֹּדֶשׁ, וְהִסִּיחוּ דַּעְתָּן; וְשֶׁמֶּא נִטְמְאוּ, וְהֶם לֹא יָדְעוּ.  וְלֹא עָשׂוּ מַעֲלָה זוֹ אֵלָא לַאֲכִילָה; אֲבָל לִנְגִיעָה, נוֹגְעִין בַּקֳּדָשִׁים קֹדֶם טְבִילָה.  וּמְחֻסַּר כִּפּוּרִים שֶׁנָּגַע בַּקֹּדֶשׁ, פְּסָלוֹ כְּמוֹ שֶׁבֵּאַרְנוּ.</P>

<P><B>יב,כ</B>  [טז] שֵׁשׁ מַעֲלוֹת הָרִאשׁוֹנוֹת--עָשׂוּ אוֹתָן בֵּין לַקֹּדֶשׁ, בֵּין לְחֻלִּין שֶׁנַּעֲשׂוּ עַל טַהְרַת הַקֹּדֶשׁ.  וְחָמֵשׁ אַחֲרוֹנוֹת, שְׁהֶן מִן הַכְּלִי מְצָרֵף מַה שֶׁבְּתוֹכוֹ וָהָלְאָה--עָשׂוּ אוֹתָן בַּקֹּדֶשׁ בִּלְבָד, אֲבָל לֹא בְּחֻלִּין שֶׁנַּעֲשׂוּ עַל טַהְרַת הַקֹּדֶשׁ, אֵלָא הֲרֵי הֶן בְּחָמֵשׁ אֵלּוּ כַּחֻלִּין.  לְפִיכָּךְ חֻלִּין שֶׁנַּעֲשׂוּ עַל טַהְרַת הַקֹּדֶשׁ--הָרִאשׁוֹן טָמֵא בָּהֶן, וְהַשֵּׁנִי פָּסוּל, וְהַשְּׁלִישִׁי טָהוֹר כַּחֻלִּין כְּמוֹ שֶׁבֵּאַרְנוּ.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יג</H2>

<P><B>יג,א</B>  חָמֵשׁ מַעֲלוֹת, עָשׂוּ אוֹתָן חֲכָמִים בַּבְּגָדִים; וְאֵלּוּ הֶן:  בִּגְדֵי עַמֵּי הָאָרֶץ, מַדְרֵס לְאוֹכְלֵי חֻלֵּיהֶן בְּטַהְרָה; וְכֵן עַמֵּי הָאָרֶץ עַצְמָן, כְּזָבִין לַטְּהָרוֹת כְּמוֹ שֶׁבֵּאַרְנוּ.</P>

<P><B>יג,ב</B>  וּבִגְדֵי אוֹכְלֵי חֻלֵּיהֶן בְּטַהְרָה, מַדְרֵס לְאוֹכְלֵי מַעֲשֵׂר שֵׁנִי.  אֲבָל אוֹכְלֵי חֻלֵּיהֶן בְּטַהְרָה, וְהֶן הַנִּקְרָאִין פְּרוּשִׁים--אֵינָן כְּזָבִין, אַפִלּוּ לַתְּרוּמָה; הֲרֵי זֶה הַפָּרוּשׁ, טָהוֹר אַפִלּוּ אִם נָגַע בָּהּ בְּגוּפוֹ.</P>

<P><B>יג,ג</B>  וּבִגְדֵי אוֹכְלֵי מַעֲשֵׂר שֵׁנִי, מַדְרֵס לְאוֹכְלֵי תְּרוּמָה עַצְמָן.  וּבִגְדֵי אוֹכְלֵי תְּרוּמָה, מַדְרֵס לַקֹּדֶשׁ; אֲבָל אוֹכְלֵי תְּרוּמָה עַצְמָן, אֵינָן כְּזָבִין לַקֹּדֶשׁ.  וּבִגְדֵי אוֹכְלֵי הַקֹּדֶשׁ, מַדְרֵס לַחַטָּאת כְּמוֹ שֶׁבֵּאַרְנוּ בְּהִלְכּוֹת פָּרָה אֲדֻמָּה; אֲבָל הַטָּהוֹר לַקֹּדֶשׁ, אֵינוּ כְּזָב לַחַטָּאת.</P>

<P><B>יג,ד</B>  [ב] וְכֵן עָשׂוּ חֲכָמִים מַעֲלוֹת בַּטְּבִילָה.  כֵּיצַד:  מִי שֶׁטָּבַל בְּלֹא כַּוָּנָה--הֲרֵי זֶה טָהוֹר לַחֻלִּין, וְאָסוּר בְּמַעֲשֵׂר שֵׁנִי עַד שֶׁיִּתְכַּוַּן לִטְבֹּל לַמַּעֲשֵׂר.</P>

<P><B>יג,ה</B>  טָבַל לְמַעֲשֵׂר שֵׁנִי--הֲרֵי זֶה בְּחֶזְקַת טַהְרָה לַמַּעֲשֵׂר, וְאָסוּר בַּתְּרוּמָה; טָבַל לַתְּרוּמָה--הֻחְזַק לַתְּרוּמָה, וְאָסוּר בַּקֹּדֶשׁ; טָבַל לַקֹּדֶשׁ--הֻחְזַק לַקֹּדֶשׁ, וְאָסוּר לַחַטָּאת; טָבַל לַחַטָּאת--הֻחְזַק לַכֹּל, שֶׁהַטּוֹבֵל לֶחָמוּר הֻחְזַק לַקַּל.  טָבַל סְתָם, וְלֹא נִתְכַּוַּן לְאֶחָד מִכָּל אֵלּוּ--הֲרֵי זֶה טָהוֹר לַחֻלִּין בִּלְבָד; וְטָמֵא כְּשֶׁהָיָה, אַפִלּוּ לַמַּעֲשֵׂר.</P>

<P><B>יג,ו</B>  וְכֵן הַנּוֹטֵל יָדָיו, אוֹ הִטְבִּילָן--צָרִיךְ כַּוָּנָה אַפִלּוּ לַמַּעֲשֵׂר.  וּמִן הַמַּעֲשֵׂר וָמַעְלָה, צָרִיךְ כַּוָּנָה; אֲבָל לַחֻלִּין, אֵינוּ צָרִיךְ כַּוָּנָה.  וְכָל הַמַּעֲלוֹת הָאֵלּוּ, מִדִּבְרֵי סוֹפְרִים; אֲבָל דִּין תּוֹרָה--הוֹאִיל וְטָבַל מִכָּל מָקוֹם, הֲרֵי הוּא טָהוֹר לַכֹּל.</P>

<P><B>יג,ז</B>  [ג] מִי שֶׁהָיָה טָהוֹר לַתְּרוּמָה, וְהִסִּיעַ אֶת לִבּוֹ מִלֶּאֱכֹל--נִטְמָא בְּהֶסַּח הַדַּעַת, וְאָסוּר לֶאֱכֹל תְּרוּמָה עַד שֶׁיִּטְבֹּל פַּעַם שְׁנִיָּה; וְאֵינוּ צָרִיךְ הַעְרֵב שֶׁמֶשׁ.  הָיוּ יָדָיו טְהוֹרוֹת לַתְּרוּמָה, וְהִסִּיעַ אֶת לִבּוֹ מִלֶּאֱכֹל--אַף עַל פִּי שֶׁיֹּאמַר יוֹדֵעַ אֲנִי שֶׁלֹּא נִטְמְאוּ יָדַי--הֲרֵי יָדָיו טְמֵאוֹת בְּהֶסַּח הַדַּעַת, שֶׁהַיָּדַיִם עַסְקָנִיּוֹת.</P>

<P><B>יג,ח</B>  אִם לַתְּרוּמָה כֵּן, קַל וְחֹמֶר לַקֹּדֶשׁ--שֶׁכָּל הַמַּסִּיחַ דַּעְתּוֹ, צָרִיךְ טְבִילָה.  וְאִם לֹא שָׁמַר עַצְמוֹ מִטֻּמְאַת מֵת, וְלֹא יָדַע בַּוַּדַּאי שֶׁלֹּא נִטְמָא--הֲרֵי זֶה צָרִיךְ הַזָּיָה שְׁלִישִׁי וּשְׁבִיעִי, מִפְּנֵי הֶסַּח הַדַּעַת; וְאִם יָדַע שֶׁלֹּא נִטְמָא בְּמֵת, וְהִסִּיחַ דַּעְתּוֹ מִשְּׁאָר הַטֻּמְאוֹת--הֲרֵי זֶה צָרִיךְ טְבִילָה וְהַעְרֵב שֶׁמֶשׁ, אַף לַתְּרוּמָה.  וְדָבָר בָּרוּר הוּא, שֶׁכָּל הַטְּבִילוֹת הָאֵלּוּ מִדִּבְרֵיהֶם.</P>

<P><B>יג,ט</B>  [ד] וְכֵן גָּזְרוּ חֲכָמִים עַל הַכֵּלִים הַנִּמְצָאִין בַּשְּׁוָקִים וּבָרְחוֹבוֹת, אַפִלּוּ בַּמִּדְבָּרוֹת--שֶׁיִּהְיוּ בְּחֶזְקַת טֻמְאָה:  שֶׁמֶּא בְּזָב נִטְמְאוּ, אוֹ בְּמֵת.  וְכֵן הָרֻקִּין הַנִּמְצָאִין שָׁם, בְּחֶזְקַת טֻמְאָה--שֶׁמֶּא רֹק זָב וְכַיּוֹצֶא בּוֹ הוּא, הָרֹק הַזֶּה.</P>

<P><B>יג,י</B>  [ה] כָּל הַכֵּלִים הַנִּמְצָאִין בִּירוּשָׁלַיִם--טְהוֹרִין, אַפִלּוּ נִמְצְאוּ דֶּרֶךְ יְרִידָה לְבֵית הַטְּבִילָה:  שֶׁלֹּא גָזְרוּ טֻמְאָה עַל הַכֵּלִים הַנִּמְצָאִין בִּירוּשָׁלַיִם--חוּץ מִן הַסַּכִּינִין לִשְׁחִיטַת הַקֳּדָשִׁים, מִפְּנֵי חֻמְרַת הַקֳּדָשִׁים.</P>

<P><B>יג,יא</B>  בַּמֶּה דְּבָרִים אֲמוּרִים, בְּסַכִּין הַנִּמְצֵאת בִּירוּשָׁלַיִם בִּשְׁאָר יְמוֹת הַשָּׁנָה; אֲבָל אִם מָצָא סַכִּין בִּירוּשָׁלַיִם בְּיוֹם אַרְבָּעָה עָשָׂר בְּנִיסָן--שׁוֹחֵט בָּהּ הַקֳּדָשִׁים מִיָּד, וְאַפִלּוּ חָל אַרְבָּעָה עָשָׂר לִהְיוֹת בַּשַּׁבָּת:  שֶׁלֹּא גָזְרוּ עַל הַסַּכִּינִין הַנִּמְצָאִין בַּיּוֹם הַזֶּה.  וְכֵן אִם מְצָאָהּ בְּיוֹם טוֹב--שׁוֹחֵט בָּהּ מִיָּד, שֶׁחֶזְקַת כָּל הַכֵּלִים בְּיוֹם טוֹב טְהוֹרִין.</P>

<P><B>יג,יב</B>  [ו] מָצָא הַסַּכִּין בְּיוֹם שְׁלוֹשָׁה עָשָׂר--מַזֶּה עָלֶיהָ וּמַטְבִּילָהּ, וְשׁוֹחֵט בָּהּ לְמָחָר:  מִפְּנֵי שֶׁעָשׂוּ אוֹתָהּ בְּיוֹם זֶה, כְּאִלּוּ יוֹם שְׁלוֹשָׁה עָשָׂר שְׁבִיעִי שֶׁלָּהּ.  [ז] מָצָא סַכִּין קְשׁוּרָה לַסַּכִּין הַיְּדוּעָה אֶצְלוֹ, בֵּין בְּיוֹם טוֹב בֵּין בִּשְׁאָר הַיָּמִים--הֲרֵי הִיא כָּמוֹהָ:  אִם טְהוֹרָה, טְהוֹרָה; וְאִם טְמֵאָה, טְמֵאָה.</P>

<P><B>יג,יג</B>  [ח] כָּל הָרֻקִּין הַנִּמְצָאִין בִּירוּשָׁלַיִם בְּאֶמְצַע הַדֶּרֶךְ--גָּזְרוּ עֲלֵיהֶן טֻמְאָה, כִּשְׁאָר הָרֻקִּין הַנִּמְצָאִין בְּכָל מָקוֹם; וְכָל הָרֻקִּין הַנִּמְצָאִין בַּצְּדָדִין בִּירוּשָׁלַיִם, טְהוֹרִים--שֶׁהַפְּרוּשִׁים הֶן שֶׁמְּהַלְּכִין בַּצְּדָדִין, כְּדֵי שֶׁלֹּא יִטַּמְּאוּ בְּמַגַּע עַמֵּי הָאָרֶץ.  וּבְשָׁעַת הָרֶגֶל--שֶׁבְּאֶמְצַע הַדֶּרֶךְ טְהוֹרִים, שֶׁכָּל יִשְׂרָאֵל טְהוֹרִים בָּרֶגֶל; וְשֶׁבַּצְּדָדִין טְמֵאִים, שֶׁהַטְּמֵאִים בָּרֶגֶל מוּעָטִים, וְהֶן פּוֹרְשִׁין לִצְדַדֵי הַדְּרָכִים.</P>

<P><B>יג,יד</B>  [ט] כְּשֵׁם שֶׁהָרִאשׁוֹן עוֹשֶׂה שֵׁנִי, וְהַשֵּׁנִי עוֹשֶׂה שְׁלִישִׁי--כֵּן סְפֵק רִאשׁוֹן עוֹשֶׂה סְפֵק שֵׁנִי, וּסְפֵק שֵׁנִי עוֹשֶׂה סְפֵק שְׁלִישִׁי.  [י] תְּרוּמָה וּקְדָשִׁים שֶׁנִּטְמְאוּ בִּסְפֵק אָב מֵאֲבוֹת הַטֻּמְאוֹת שֶׁלַּתּוֹרָה--הֲרֵי אֵלּוּ נִשְׂרָפִין בְּטֻמְאָה זוֹ, כְּגוֹן שֶׁנִּסְתַּפַּק לוֹ אִם נָגַע בְּאָב זֶה אוֹ לֹא נָגַע.</P>

<P><B>יג,טו</B>  [יא] וְיֵשׁ שָׁם סְפֵקוֹת שְׁאֵין שׂוֹרְפִין עֲלֵיהֶן; וְאֵין אוֹכְלִין אוֹתָן אֹכָלִין שֶׁנִּסְתַּפַּק לוֹ בָּהֶן, אֵלָא תּוֹלִין--לֹא אוֹכְלִין, וְלֹא שׂוֹרְפִין.  וְיֵשׁ שָׁם סְפֵקוֹת שֶׁשּׂוֹרְפִין עֲלֵיהֶן הַתְּרוּמָה, וְאֵין צָרִיךְ לוֹמַר קֳדָשִׁים.  [יב] אֲבָל עַל סְפֵק סָפֵק--אֵין שׂוֹרְפִין עָלָיו תְּרוּמָה לְעוֹלָם, וְאֵין צָרִיךְ לוֹמַר קֳדָשִׁים; אֵלָא תּוֹלִין--לֹא אוֹכְלִין, וְלֹא שׂוֹרְפִין.</P>

<P><B>יג,טז</B>  [יג] עַל שִׁשָּׁה סְפֵקוֹת שׂוֹרְפִין אֶת הַתְּרוּמָה, וְכֻלָּם גְּזֵרָה מִדִּבְרֵיהֶם; וְאֵלּוּ הֶן:  עַל בֵּית הַפְּרָס, וְעַל עָפָר הַבָּא מֵאֶרֶץ הָעַמִּים, וְעַל בִּגְדֵי עַם הָאָרֶץ, וְעַל הַכֵּלִים הַנִּמְצָאִין, וְעַל הָרֻקִּין הַנִּמְצָאִין; וְעַל מֵי רַגְלֵי אָדָם טָמֵא שֶׁנִּתְעָרְבוּ בְּמֵי רַגְלֵי בְּהֵמָה מֶחְצָה לְמֶחְצָה, וְאֵין יָדוּעַ אִם בָּטְלוּ מַרְאֵיהֶן אוֹ לֹא בָטְלוּ.</P>

<P><B>יג,יז</B>  כֵּיצַד:  אִם נִטְמֵאת תְּרוּמָה מֵחֲמַת אֶחָד מִשִּׁשָּׁה אֵלּוּ--אַף עַל פִּי שֶׁעִיקַר טֻמְאָתוֹ בְּסָפֵק, הֲרֵי זוֹ תִּשָּׂרֵף:  הוֹאִיל וּוַדַּאי סְפֵקוֹת אֵלּוּ, טָמֵא מִן הַתּוֹרָה--שֶׁהַמֵּת וְהַזָּב טְמֵאִין מִן הַתּוֹרָה.  וְאֶחָד תְּרוּמָה שֶׁנָּגְעָה בְּאַחַת מִשֵּׁשׁ טֻמְאוֹת אֵלּוּ, אוֹ שֶׁנִּטְמֵאת מֵחֲמַת אַחַת מֵהֶן וַהֲרֵי הִיא שְׁלִישִׁי לְאַחַת מֵהֶן--הֲרֵי זוֹ תִּשָּׂרֵף.</P>

<P><B>יג,יח</B>  אֲבָל אִם נִסְתַּפַּק לוֹ בְּכָל מָקוֹם אִם נָגַע בְּבֵית הַפְּרָס וּבְאֶרֶץ הָעַמִּים, אוֹ לֹא נָגַע, אִם נָגַע בִּבְגָדִים וְכֵלִים וְרֻקִּין וּמֵי רַגְלַיִם אֵלּוּ, אוֹ לֹא נָגַע--הֲרֵי אֵלּוּ תּוֹלִין:  מִפְּנֵי שֶׁעִיקַר טֻמְאָתָן מִפְּנֵי הַסָּפֵק, שֶׁמֶּא טְמֵאִין הֶן אוֹ טְהוֹרִין, וְאִם תֹּאמַר טְמֵאִין, שֶׁמֶּא נָגַע שֶׁמֶּא לֹא נָגַע; וְנִמְצְאוּ שְׁנֵי סְפֵקוֹת, וְאֵין שׂוֹרְפִין עַל שְׁנֵי סְפֵקוֹת, אֵלָא תּוֹלִין כְּמוֹ שֶׁבֵּאַרְנוּ.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יד</H2>

<P><B>יד,א</B>  שְׁנֵים עָשָׂר סְפֵקוֹת, טִהֲרוּ חֲכָמִים; וְאֵלּוּ הֶן:  (א) סְפֵק מַיִם שְׁאוּבִין לַמִּקְוָה; (ב) סְפֵק טֻמְאָה צָפָה עַל פְּנֵי הַמַּיִם; (ג) סְפֵק מַשְׁקִין לְטַמֵּא אֲחֵרִים, אֲבָל לְטֻמְאַת עַצְמָן טְמֵאִים בְּסָפֵק; (ד) סְפֵק הַיָּדַיִם--בֵּין לְטֻמְאַת עַצְמָן, בֵּין לְטַמֵּא אֲחֵרִים, בֵּין לְטַהְרַת יָדַיִם מִטֻּמְאָתָן; (ה) סְפֵק דִּבְרֵי סוֹפְרִים; (ו) סְפֵק הַחֻלִּין; (ז) סְפֵק הַקָּרְבָּנוֹת; (ח) סְפֵק נְגָעִים; (ט) סְפֵק עוֹבֵר וְעוֹמֵד; (י) סְפֵק שְׁרָצִים; (יא) סְפֵק רְשׁוּת הָרַבִּים; (יב) סְפֵק שְׁתֵּי רְשׁוּיוֹת.</P>

<P><B>יד,ב</B>  סְפֵק מַיִם שְׁאוּבִין לַמִּקְוָה כֵּיצַד:  שְׁלֹשֶׁת לוֹגִין מַיִם שְׁאוּבִין שֶׁנָּפְלוּ לַמִּקְוָה, פְּסָלוּהוּ; סְפֵק נָפְלוּ סְפֵק לֹא נָפְלוּ, וְאַפִלּוּ נָפְלוּ, סְפֵק יֵשׁ בָּהֶן כַּשֵּׁעוּר אוֹ אֵין בָּהֶן--סְפֵקוֹ טָהוֹר, וַהֲרֵי הַמִּקְוָה בְּכַשְׁרוּתוֹ.  וְאֵין מוֹרִין לוֹ לִטְבֹּל בְּמִקְוָה זוֹ וְלַעֲשׂוֹת טְהָרוֹת, לְכַתְּחִלָּה; וְאִם טָבַל וְעָשָׂה, טְהָרוֹתָיו טְהוֹרוֹת.</P>

<P><B>יד,ג</B>  סְפֵק טֻמְאָה צָפָה עַל פְּנֵי הַמַּיִם כֵּיצַד:  שֶׁרֶץ שֶׁהָיָה צָף עַל פְּנֵי הַמַּיִם, בֵּין שֶׁהָיוּ הַמַּיִם בְּכֵלִים בֵּין שֶׁהָיוּ בְּקַרְקָעוֹת, וְיָרַד לַמַּיִם, אַפִלּוּ אֵין שָׁם אֵלָא מְלוֹא אָדָם וְטֻמְאָה--הֲרֵי זֶה טָהוֹר, עַד שֶׁיֵּדַע בַּוַּדַּאי שֶׁנָּגַע; וְלֹא אָמְרוּ סְפֵק טֻמְאָה צָפָה טָהוֹר, אֵלָא לַשֶּׁרֶץ בִּלְבָד.  וְכָל הַנִּתְלִין וְהַנִּגְרָרִין, הֲרֵי הֶן כְּמֻנָּחִין.</P>

<P><B>יד,ד</B>  שֶׁרֶץ שֶׁהָיָה מֻנָּח בִּכְלִי, וּכְלִי צָף עַל פְּנֵי הַמַּיִם, אוֹ שֶׁהָיָה מֻנָּח עַל הַמֵּת אוֹ עַל הַנְּבֵלָה, וְאַפִלּוּ נִמּוֹחָה נְבֵלָה אוֹ בְּשַׂר מֵת שֶׁתַּחְתָּיו, אוֹ שֶׁהָיָה מֻנָּח עַל שִׁכְבַת זֶרַע, הַצָּפִין עַל פְּנֵי הַמַּיִם--הֲרֵי זֶה כְּמֻנָּח עַל הָאָרֶץ:  שֶׁסְּפֵקוּ בִּרְשׁוּת הַיָּחִיד, טָמֵא כְּמוֹ שֶׁיִּתְבָּאַר.</P>

<P><B>יד,ה</B>  הָיָה שֶׁרֶץ עַל גַּבֵּי שֶׁרֶץ צָף עַל פְּנֵי הַמַּיִם--הֲרֵי זֶה כְּטֻמְאָה עָבָה שֶׁצָּפָה עַל פְּנֵי הַמַּיִם, וּסְפֵקוֹ טָהוֹר.  הָיָה מֻנָּח עַל גַּבֵּי מֵי חַטָּאת, וּמֵי חַטָּאת צָף עַל פְּנֵי הַמַּיִם--הֲרֵי זֶה סְפֵק אִם הוּא כְּמֻנָּח, אוֹ אֵינוּ כְּמֻנָּח; לְפִיכָּךְ יֵרָאֶה לִי שֶׁסְּפֵקוּ טָהוֹר.</P>

<P><B>יד,ו</B>  [ה] כְּדֶרֶךְ שֶׁטִּהֲרוּ חֲכָמִים סְפֵק טֻמְאָה צָפָה עַל פְּנֵי הַמַּיִם, בֵּין בְּכֵלִים בֵּין בְּקַרְקָעוֹת--כָּךְ טִהֲרוּ סְפֵק טַהְרָה הַצָּפָה עַל פְּנֵי הַמַּיִם, בֵּין בְּכֵלִים בֵּין בְּקַרְקָעוֹת.</P>

<P><B>יד,ז</B>  כֵּיצַד:  עֲרֵבָה שְׁהִיא טְמֵא מֵת, וְכִכַּר תְּרוּמָה כָּרוּךְ בְּסִיב אוֹ בִּנְיָר וְנָתוּן בְּתוֹכָהּ, וְיָרְדוּ לְתוֹכָהּ מֵי גְּשָׁמִים וְנִתְמַלֵּאת, וְנִפְשַׁט הַנְּיָר, וַהֲרֵי הַכִּכָּר צָף עַל פְּנֵי הַמַּיִם, וְהַנְּיָר מַבְדִּיל בֵּינוֹ לְבֵין הַמַּיִם, וּסְפֵק נָגַע צִדּוֹ בָּעֲרֵבָה סְפֵק לֹא נָגַע--הֲרֵי הוּא בְּטַהְרָתוֹ, מִפְּנֵי שְׁהוּא צָף.</P>

<P><B>יד,ח</B>  [ו] שֶׁרֶץ שֶׁנִּמְצָא צָף עַל גַּבֵּי בּוֹר בְּתוֹךְ הַגַּת--לַתְּרוּמָה, סְפֵקוֹ טָמֵא; וְלַפּוֹעֲלִין, סְפֵקוֹ טָהוֹר, מִפְּנֵי שְׁהִיא טֻמְאָה צָפָה.</P>

<P><B>יד,ט</B>  [ז] סְפֵק מַשְׁקִין--לְטַמֵּא אֲחֵרִים, טָהוֹר; וּלְטֻמְאַת עַצְמָן, טָמֵא.  כֵּיצַד:  הָיָה מַקֵּל בְּיָדוֹ, וּבְרֹאשׁוֹ מַשְׁקִין טְמֵאִין, וּזְרָקָן לְבֵין כִּכָּרוֹת טְהוֹרוֹת--סְפֵק נָגְעוּ, הֲרֵי אֵלּוּ טְהוֹרוֹת.  וְכֵן אִם נִסְתַּפַּק לוֹ אִם נָגְעוּ מַשְׁקִין טְמֵאִין בִּכְלִי זֶה, אוֹ לֹא נָגְעוּ--הֲרֵי הַכְּלִי טָהוֹר; וְכֵן אִם נִסְתַּפַּק לוֹ אִם נָגְעוּ מַשְׁקִין אֵלּוּ הַטְּמֵאִין בְּמַשְׁקִין אֲחֵרִים, אוֹ לֹא נָגְעוּ--הֲרֵי הַמַּשְׁקִין הָאֲחֵרִים טְהוֹרִין.</P>

<P><B>יד,י</B>  אֲבָל טָמֵא שֶׁפָּשַׁט יָדוֹ אוֹ רַגְלוֹ לְבֵין מַשְׁקִין טְהוֹרִין, אוֹ שֶׁזָּרַק כִּכָּר טָמֵא לְבֵין מַשְׁקִין טְהוֹרִין, סְפֵק נָגַע בַּמַּשְׁקִין, סְפֵק לֹא נָגַע--הֲרֵי אֵלּוּ טְמֵאִין בְּסָפֵק.  וְכֵן כָּל כַּיּוֹצֶא בְּזֶה.</P>

<P><B>יד,יא</B>  [ח] חָבִית שְׁהִיא מְלֵאָה מַשְׁקִין, וּפָשַׁט הַטָּמֵא אֶת יָדוֹ לְאַוֵּירָהּ, סְפֵק נָגַע בַּמַּשְׁקִין, סְפֵק לֹא נָגַע--הַמַּשְׁקִין טְמֵאִין; וְהֶחָבִית טְהוֹרָה, שְׁאֵין סְפֵק הַמַּשְׁקִין מְטַמֵּא.</P>

<P><B>יד,יב</B>  וְכֵן אִם נִכְנְסוּ מַשְׁקִין שְׁהֶן טְמֵאִין מִסָּפֵק לְאַוֵּיר הֶחָבִית, הֲרֵי הֶחָבִית טְהוֹרָה; וְהַמַּשְׁקִין שֶׁבְּתוֹכָהּ טְהוֹרִין, שְׁאֵינָן מִטַּמְּאִין אֵלָא מִן הֶחָבִית.  וְאִם נִתְעָרְבוּ מַשְׁקִין אֵלּוּ הַסָּפֵק בְּמַשְׁקִין שֶׁבֶּחָבִית--הֲרֵי כָּל הַמַּשְׁקִין שֶׁבֶּחָבִית טְמֵאִין בְּסָפֵק, וְהֶחָבִית טְהוֹרָה.  וְכֵן אִם נָפְלוּ מַשְׁקִין אֵלּוּ לְתוֹךְ הַתַּנּוּר, הֲרֵי הַתַּנּוּר וְהַפַּת טְהוֹרִין.</P>

<P><B>יד,יג</B>  [ט] הַמְּרַבֵּץ בֵּיתוֹ בְּמַיִם טְמֵאִין אוֹ שֶׁזְּלָפָן, וְהָיוּ שָׁם טְהָרוֹת, סְפֵק נִתְּזוּ עֲלֵיהֶן, סְפֵק לֹא נִתְּזוּ--סְפֵקוֹ טָהוֹר.  [י] זָלַף מַשְׁקִין טְהוֹרִין וּטְמֵאִין בְּתוֹךְ הַבַּיִת, וְנִמְצְאוּ אַחַר כָּךְ מַשְׁקִין עַל הַכִּכָּר שֶׁלַּתְּרוּמָה--נְטָלָהּ וְנִשְׁאַל עָלֶיהָ, הֲרֵי זוֹ טְהוֹרָה:  שֶׁסָּפֵק הַמַּשְׁקִין לְטַמֵּא, טָהוֹר.</P>

<P><B>יד,יד</B>  הִנִּיחַ הַכִּכָּר עַד שֶׁנָּגְבוּ הַמַּיִם שֶׁעָלֶיהָ, הֲרֵי זוֹ טְמֵאָה בְּסָפֵק:  שֶׁסְּפֵק טֻמְאָה בִּרְשׁוּת הַיָּחִיד טָמֵא, כְּמוֹ שֶׁיִּתְבָּאַר; וַהֲרֵי אֵין כָּאן מַשְׁקִין, אֵלָא כִּכָּר שְׁהִיא סְפֵק טְמֵאָה סְפֵק טְהוֹרָה.</P>

<P><B>יד,טו</B>  [יא] סְפֵק יָדַיִם, בֵּין לְהִטַּמֵּא, בֵּין לְטַמֵּא אֲחֵרִים, בֵּין לְטַהְרָתָן--טָהוֹר.  כֵּיצַד:  הָיוּ יָדָיו טְהוֹרוֹת וּלְפָנָיו שְׁנֵי כִּכָּרִים טְמֵאִין, סְפֵק נָגַע סְפֵק לֹא נָגַע, אוֹ שֶׁהָיוּ יָדָיו טְמֵאוֹת וּלְפָנָיו שְׁנֵי כִּכָּרִים טְהוֹרִים, סְפֵק נָגַע סְפֵק לֹא נָגַע, אוֹ שֶׁהָיוּ יָדָיו אַחַת טְמֵאָה וְאַחַת טְהוֹרָה וּלְפָנָיו שְׁנֵי כִּכָּרִים טְהוֹרִים, נָגַע בְּאֶחָד מֵהֶן סְפֵק בַּטְּמֵאָה נָגַע סְפֵק בַּטְּהוֹרָה נָגַע, אוֹ שֶׁהָיוּ יָדָיו טְהוֹרוֹת וּלְפָנָיו שְׁנֵי כִּכָּרִים אֶחָד טָמֵא וְאֶחָד טָהוֹר, וְנָגַע בְּאֶחָד מֵהֶן סְפֵק בַּטָּמֵא נָגַע סְפֵק בַּטָּהוֹר נָגַע, אוֹ שֶׁהָיוּ יָדָיו אַחַת טְמֵאָה וְאַחַת טְהוֹרָה וּלְפָנָיו כִּכָּר טָמֵא וְכִכָּר טָהוֹר, וְנָגַע בִּשְׁתֵּיהֶן סְפֵק טְמֵאָה בַּטָּמֵא וּטְהוֹרָה בַּטָּהוֹר אוֹ טְמֵאָה בַּטָּהוֹר וּטְהוֹרָה בַּטָּמֵא--הַיָּדַיִם כְּמוֹת שֶׁהָיוּ, וְהַכִּכָּרִים כְּמוֹת שֶׁהָיוּ.</P>

<P><B>יד,טז</B>  וְכֵן אִם הָיוּ יָדָיו טְמֵאוֹת וְהִטְבִּילָן אוֹ נְטָלָן, סְפֵק שֶׁהַמַּיִם שֶׁטִּהֲרָן בָּהֶן כְּשֵׁרִין לַיָּדַיִם סְפֵק שְׁהֶן פְּסוּלִין, סְפֵק יֵשׁ בָּהֶן כַּשֵּׁעוּר סְפֵק שְׁאֵין בָּהֶן, סְפֵק שֶׁהָיָה דָּבָר חוֹצֵץ עַל יָדוֹ סְפֵק שֶׁלֹּא הָיָה--הֲרֵי יָדָיו טְהוֹרוֹת.</P>

<P><B>יד,יז</B>  [יב] הָיְתָה יָדוֹ אַחַת טְמֵאָה, וְאֵינוּ יוֹדֵעַ אֵיזוֹ הִיא--אוֹמְרִין לוֹ שֶׁלֹּא יַעֲשֶׂה טְהָרוֹת, עַד שֶׁיִּטֹּל שְׁתֵּי יָדָיו; וְאִם נָגַע בְּאַחַת מֵהֶן בַּטְּהָרוֹת, קֹדֶם שֶׁיִּטֹּל--טְהָרוֹתָיו טְהוֹרוֹת.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק טו</H2>

<P><B>טו,א</B>  סְפֵק דִּבְרֵי סוֹפְרִים כֵּיצַד:  סְפֵק אָכַל אֹכָלִין טְמֵאִין וְשָׁתָה מַשְׁקִין טְמֵאִין, סְפֵק שֶׁלֹּא אָכַל וְשֶׁלֹּא שָׁתָה, סְפֵק שֶׁבָּא רֹאשׁוֹ וְרֻבּוֹ בְּמַיִם שְׁאוּבִין אוֹ שֶׁנָּפְלוּ עָלָיו מַיִם שְׁאוּבִין, סְפֵק שֶׁלֹּא בָא וְלֹא נָפְלוּ--הֲרֵי זֶה טָהוֹר.</P>

<P><B>טו,ב</B>  וְכֵן אִם אָכַל אֹכָלִין טְמֵאִין אוֹ שָׁתָה מַשְׁקִין טְמֵאִין, אוֹ בָּא בְּמַיִם שְׁאוּבִין אוֹ נָפְלוּ עָלָיו מַיִם שְׁאוּבִין, וּסְפֵק נָגַע בִּטְהָרוֹת אֵלּוּ, סְפֵק לֹא נָגַע--הֲרֵי טְהָרוֹת אֵלּוּ טְהוֹרוֹת.</P>

<P><B>טו,ג</B>  וְכֵן הָאוֹכֵל סְפֵק אֹכָלִין טְמֵאִין, וְהַשּׁוֹתֶה מַשְׁקִין שְׁהֶן טְמֵאִין בְּסָפֵק--הֲרֵי הוּא טָהוֹר; וְכֵן הָאוֹכֵל תְּרוּמָה תְּלוּיָה, טָהוֹר.  וְכֵן כָּל כַּיּוֹצֶא בְּאֵלּוּ מִוַּלְדֵי הַטֻּמְאוֹת, שְׁהֶן מִדִּבְרֵי סוֹפְרִים--סְפֵקָן טָהוֹר.  אֲבָל אָב שְׁהוּא מִדִּבְרִי סוֹפְרִים, סְפֵקוֹ טָמֵא; אֲבָל אִם הָיָה הָאָב עַצְמוֹ טָמֵא בְּסָפֵק, כְּגוֹן בֵּית הַפְּרָס וְאֶרֶץ הָעַמִּים--שְׁאֵין שׂוֹרְפִין עַל סְפֵק מַגָּעָן כְּמוֹ שֶׁבֵּאַרְנוּ.</P>

<P><B>טו,ד</B>  [ב] סְפֵק הַחֻלִּין--הִיא טַהְרַת אוֹכְלֵי חֻלֵּיהֶן בְּטַהְרָה, וְהֶן הַנִּקְרָאִין פְּרוּשִׁים--כֵּיצַד:  אוֹכְלֵי חֻלֵּיהֶן בְּטַהְרָה שֶׁנֻּלַּד לָהֶן סְפֵק טֻמְאָה בְּטַהְרוֹתֵיהֶן--הֲרֵי אֵלּוּ טְהוֹרִין כְּכָל הַסְּפֵקוֹת כֻּלָּן, וְאֵין לָהֶן טֻמְאָה אֵלָא טֻמְאָה וַדָּאִית.</P>

<P><B>טו,ה</B>  [ג] סְפֵק הַקָּרְבָּנוֹת כֵּיצַד:  מְחֻסַּר כִּפּוּרִים שֶׁיֵּשׁ עָלָיו סְפֵק חָמֵשׁ קָרְבָּנוֹת--כְּגוֹן הָאִשָּׁה שֶׁיֵּשׁ עָלֶיהָ סְפֵק חָמֵשׁ זִיבוֹת, אוֹ סְפֵק חָמֵשׁ לִידוֹת--מֵבִיא קָרְבָּן אֶחָד, וְטָהַר לֶאֱכֹל בַּקֳּדָשִׁים; וְאֵין הַשְּׁאָר עָלָיו חוֹבָה, כְּמוֹ שֶׁבֵּאַרְנוּ בְּהִלְכּוֹת מְחֻסְּרֵי כַּפָּרָה.</P>

<P><B>טו,ו</B>  [ד] סְפֵק נְגָעִים כֵּיצַד:  עַד שֶׁלֹּא נִזְקַק לַטֻּמְאָה--סְפֵקוֹ טָהוֹר, כְּמוֹ שֶׁבֵּאַרְנוּ בְּפֵרֶק שִׁשִּׁי מֵהִלְכּוֹת נְגָעִים.</P>

<P><B>טו,ז</B>  [ה] סְפֵק עוֹמֵד וְעוֹבֵר כֵּיצַד:  מְצֹרָע שֶׁהָיָה יוֹשֵׁב תַּחַת הָאִילָן וְעָבַר הַטָּהוֹר, סְפֵק הֶאֱהִיל עָלָיו הָאִילָן וְנִטְמָא, סְפֵק לֹא הֶאֱהִיל עָלָיו, וְכֵן אִם הָיָה הַטָּהוֹר יוֹשֵׁב תַּחַת הָאִילָן וְהַמְּצֹרָע עוֹבֵר תַּחְתָּיו, סְפֵק עָמַד הַמְּצֹרָע וְנִטְמָא הַטָּהוֹר, סְפֵק לֹא עָמַד--סְפֵקוֹ טָהוֹר.</P>

<P><B>טו,ח</B>  [ו] סְפֵק שְׁרָצִים, זֶה סְפֵק הַנִּזְרָקִין.  כֵּיצַד:  זָרַק שֶׁרֶץ אוֹ דָּבָר טָמֵא לְבֵין הַכִּכָּרוֹת, אוֹ שֶׁזָּרַק כִּכָּר טָהוֹר לְבֵין הַטְּמֵאוֹת, סְפֵק נָגַע, סְפֵק לֹא נָגַע--הֲרֵי זֶה טָהוֹר, הוֹאִיל וּמָצָא הַכִּכָּר הַטָּהוֹר שְׁאֵינוּ נוֹגֵעַ בְּטֻמְאָה:  שֶׁכָּל הַטֻּמְאוֹת, כְּשָׁעַת מְצִיאָתָן; וְאֵין אוֹמְרִין שֶׁמֶּא נָגַע בּוֹ וְאַחַר כָּךְ נָפַל בְּצִדּוֹ, אֵלָא הֲרֵי הֶן כְּשָׁעַת מְצִיאָתָן.</P>

<P><B>טו,ט</B>  [ז] הַשֶּׁרֶץ בְּפִי הַחֻלְדָּה, וּמְהַלֶּכֶת עַל גַּבֵּי כִּכָּרוֹת שֶׁלִּתְרוּמָה, סְפֵק נָגַע, סְפֵק לֹא נָגַע--סְפֵקוֹ טָהוֹר, מִפְּנֵי שֶׁלֹּא נָחָה הַטֻּמְאָה; הָיְתָה מְהַלֶּכֶת בּוֹ, וְנָגַע בַּכִּכָּרוֹת, סְפֵק חַי, סְפֵק מֵת--הֲרֵי הֶן טְהוֹרוֹת.</P>

<P><B>טו,י</B>  בַּמֶּה דְּבָרִים אֲמוּרִים, בִּזְמָן שֶׁנְּטָלַתּוּ וְהָלְכָה לָהּ.  אֲבָל אִם נִמְצָא בְּפִיהָ, הֲרֵי הַכִּכָּרוֹת טְמֵאוֹת; רָאוּהוּ חַי בְּפִיהָ--אַף עַל פִּי שֶׁמְּצָאוּהוּ מֵת בְּפָנֶיהָ, הֲרֵי אֵלּוּ טְהוֹרוֹת.</P>

<P><B>טו,יא</B>  וְכֵן הַשֶּׁרֶץ בְּפִי הַחֻלְדָּה, וְהַנְּבֵלָה בְּפִי הַכֶּלֶב, וְעָבְרוּ בֵּין הַטְּהוֹרִים, אוֹ שֶׁעָבְרוּ הַטְּהוֹרִים בֵּינֵיהֶן--סְפֵקוֹ טָהוֹר, מִפְּנֵי שְׁאֵין לַטֻּמְאָה מָקוֹם קָבוּעַ.  הָיוּ מְנַקְּרִין בָּהֶן עַל הָאָרֶץ--הֲרֵי הֶן כְּמֻנָּחִין וּמְטַמְּאִין לְמַפְרֵעַ מִסָּפֵק, אִם הָיוּ בִּרְשׁוּת הַיָּחִיד כְּמוֹ שֶׁיִּתְבָּאַר.</P>

<P><B>טו,יב</B>  [ח] סְפֵק רְשׁוּת הָרַבִּים כֵּיצַד:  טֻמְאָה שְׁהִיא מֻנַּחַת בִּרְשׁוּת הָרַבִּים, סְפֵק נָגַע בָּהּ, סְפֵק לֹא נָגַע--סְפֵקוֹ טָהוֹר; הָיְתָה מֻנַּחַת בִּרְשׁוּת הַיָּחִיד, וּסְפֵק נָגַע בָּהּ, סְפֵק לֹא נָגַע--סְפֵקוֹ טָמֵא.  וְכָל אֵלּוּ הַסְּפֵקוֹת שֶׁטִּהֲרוּ חֲכָמִים, אַפִלּוּ בִּרְשׁוּת הַיָּחִיד, מִפְּנֵי שְׁאֵין בָּהֶן דַּעַת לְהִשָּׁאֵל כְּמוֹ שֶׁיִּתְבָּאַר.</P>

<P><B>טו,יג</B>  [ט] סְפֵק שְׁתֵּי רְשׁוּיוֹת כֵּיצַד:  הָיָה דָּבָר טָמֵא בִּרְשׁוּת הַיָּחִיד וְדָבָר טָהוֹר בִּרְשׁוּת הָרַבִּים, אוֹ שֶׁהָיָה הַדָּבָר הַטָּמֵא בִּרְשׁוּת הָרַבִּים וְהַדָּבָר הַטָּהוֹר בִּרְשׁוּת הַיָּחִיד, וְנָגַע בְּאֶחָד מֵהֶן, וְאֵין יָדוּעַ בְּאֵיזֶה מֵהֶן נָגַע, אוֹ שֶׁהֵסִיט אֶת אֶחָד מֵהֶן, וְאֵין יָדוּעַ אֵיזֶה הֵסִיט, אִם הָיָה הַדָּבָר הַטָּמֵא מְטַמֵּא בַּמַּשָּׂא, אוֹ שֶׁהָיָה אֶחָד מֵהֶן מְטַמֵּא בָּאֹהֶל, וְהֶאֱהִיל עַל אֶחָד מֵהֶן, וְאֵין יָדוּעַ עַל אֵיזֶה מֵהֶן הֶאֱהִיל--הֲרֵי זֶה טָהוֹר.</P>

<P><B>טו,יד</B>  אַף עַל פִּי שֶׁסְּפֵק רְשׁוּת הָרַבִּים טָהוֹר, כְּשֶׁיָּבוֹא לִשְׁאֹל, אוֹמְרִין לוֹ אִם טָבַלְתָּ, אֵין בְּכָּךְ הֶפְסֵד.  אִם טָבַל, הֲרֵי זֶה מְשֻׁבָּח; וְאִם לֹא טָבַל, וְעָשָׂה טְהָרוֹת--הֲרֵי הֶן טְהוֹרוֹת, שֶׁסְּפֵק רְשׁוּת הָרַבִּים טָהוֹר.</P>

<P><B>טו,טו</B>  [י] שֶׁרֶץ שֶׁנִּמְצָא שָׂרוּף וּמֻנָּח עַל גַּבֵּי אֹכָלִין, וְכֵן טְלִית שֶׁנִּמְצֵאת מְהוּהָה, וּמַחַט שֶׁנִּמְצֵאת שְׁבוּרָה אוֹ חֲלוּדָה, בֵּין הַכֵּלִים--הֲרֵי אֵלּוּ טְהוֹרִין, בֵּין בִּרְשׁוּת הַיָּחִיד בֵּין בִּרְשׁוּת הָרַבִּים; וְאֵין אוֹמְרִין שֶׁמֶּא אַחַר שֶׁנָּגַע בְּאֹכָלִין נִשְׂרַף, וְאַחַר שֶׁנִּטְמְאוּ הַכֵּלִים בְּמַגַּע הַטְּלִית, וְהַמַּחַט נִשְׁבְּרָה אוֹ הֻחְלְדָה, וּבָלְתָה הַטְּלִית עַד שֶׁטָּהֲרָה:  שֶׁכָּל הַטֻּמְאוֹת, כְּשָׁעַת מְצִיאָתָן.</P>

<P><B>טו,טז</B>  [יא] שְׁנֵי עֵדִים אוֹמְרִין לוֹ נִטְמֵאתָ, וְהוּא אוֹמֵר טָהוֹר אֲנִי--הוּא נֶאֱמָן עַל יְדֵי עַצְמוֹ.  וְאַף עַל פִּי כֵן, אֵין אוֹמְרִין לוֹ עֲסֹק בַּטְּהָרוֹת; אֵלָא אִם עָשָׂה טְהָרוֹת--הֲרֵי הֶן טְהוֹרוֹת, וְיָחוּשׁ עַל עַצְמוֹ.  עֵד אוֹמֵר נִטְמָא, וּשְׁנַיִם אוֹמְרִים לֹא נִטְמָא--בֵּין בִּרְשׁוּת הָרַבִּים, בֵּין בִּרְשׁוּת הַיָּחִיד--טָהוֹר.</P>

<P><B>טו,יז</B>  שְׁנַיִם אוֹמְרִים נִטְמָא, וְעֵד אוֹמֵר לֹא נִטְמָא--בֵּין בִּרְשׁוּת הָרַבִּים, בֵּין בִּרְשׁוּת הַיָּחִיד--הֲרֵי זֶה טָמֵא.  עֵד אוֹמֵר נִטְמָא, וְעֵד אוֹמֵר לֹא נִטְמָא, אִשָּׁה אוֹמֶרֶת נִטְמָא, וְאִשָּׁה אוֹמֶרֶת לֹא נִטְמָא--בִּרְשׁוּת הַיָּחִיד, טָמֵא; בִּרְשׁוּת הָרַבִּים, טָהוֹר.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק טז</H2>

<P><B>טז,א</B>  מִפְּנֵי מַה טִהֲרוּ חֲכָמִים סְפֵק רְשׁוּת הָרַבִּים:  שֶׁהֲרֵי הַצִּבּוּר עוֹשִׂין הַפֶּסַח בְּטֻמְאָה, בִּזְמָן שֶׁהַטְּמֵאִים מְרֻבִּין.  אִם טֻמְאָה וַדָּאִית נִדְחֵית מִפְּנֵיהֶן, קַל וְחֹמֶר לִסְפֵק טֻמְאָה--שֶׁאִסּוּר כָּל הַסְּפֵקוֹת מִדִּבְרֵיהֶם, כְּמוֹ שֶׁבֵּאַרְנוּ בְּהִלְכּוֹת בִּיאוֹת אֲסוּרוֹת.</P>

<P><B>טז,ב</B>  וּמִפְּנֵי מַה הִחְמִירוּ בִּסְפֵק רְשׁוּת הַיָּחִיד:  שֶׁהֲרֵי סוֹטָה שֶׁנִּסְתְּרָה--אַף עַל פִּי שֶׁהַדָּבָר סָפֵק--הֲרֵי הִיא טְמֵאָה לְבַעְלָהּ, עַד שֶׁתִּשְׁתֶּה.  [ב] וּכְשֵׁם שֶׁהַסּוֹטָה וּבוֹעֲלָהּ שְׁנַיִם, כָּךְ סְפֵק טֻמְאָה בִּשְׁנַיִם; אֲבָל אִם הָיוּ שְׁלוֹשָׁה בִּרְשׁוּת הַיָּחִיד--הֲרֵי סְפֵק טֻמְאָתָן שָׁם טָהוֹר, כִּרְשׁוּת הָרַבִּים.</P>

<P><B>טז,ג</B>  בַּמֶּה דְּבָרִים אֲמוּרִים, בְּשֶׁהָיָה זֶה שֶׁנִּטְמָא בִּסְפֵק יֵשׁ בּוֹ דַּעַת לְהִשָּׁאֵל וְלִדְרֹשׁ מִמֶּנּוּ מַה שֶׁאֵרַע לוֹ כַּסּוֹטָה; אֲבָל אִם הָיָה חֵרֵשׁ אוֹ שׁוֹטֶה, אוֹ קָטָן שְׁאֵינוּ יוֹדֵעַ לְהָשִׁיב עַל הָעִנְיָן כְּשֶׁשּׁוֹאֲלִין אוֹתוֹ--הֲרֵי סְפֵקוֹ טָהוֹר.</P>

<P><B>טז,ד</B>  כֵּיצַד:  חֵרֵשׁ אוֹ שׁוֹטֶה אוֹ קָטָן שְׁאֵין בּוֹ דַּעַת לְהִשָּׁאֵל שֶׁנִּמְצְאוּ בֶּחָצֵר אוֹ בְּמָבוֹי שֶׁיֵּשׁ בּוֹ טֻמְאָה, סְפֵק נָגְעוּ סְפֵק לֹא נָגְעוּ--הֲרֵי אֵלּוּ טְהוֹרִין; וְכֵן כָּל שְׁאֵין לוֹ דַּעַת לְהִשָּׁאֵל--אַף עַל פִּי שֶׁנֻּלַּד לוֹ הַסָּפֵק בִּרְשׁוּת הַיָּחִיד, סְפֵקוֹ טָהוֹר.  [ג] הַסּוֹמֶה, וְהַיָּשֵׁן, וְהַמְּהַלֵּךְ בַּלַּיְלָה--סְפֵקוֹ בִּרְשׁוּת הַיָּחִיד טָמֵא, מִפְּנֵי שֶׁיֵּשׁ לוֹ דַּעַת לְהִשָּׁאֵל.</P>

<P><B>טז,ה</B>  בַּמֶּה דְּבָרִים אֲמוּרִים שֶׁכָּל שְׁאֵין בּוֹ דַּעַת לְהִשָּׁאֵל, סְפֵקוֹ טָהוֹר--בְּשֶׁהָיָה הַדָּבָר שָׁקוּל, וְאֵין שָׁם חֲזָקָה; אֲבָל אִם הָיָה הַדָּבָר יָדוּעַ שֶׁחֶזְקָתוֹ שֶׁנִּטְמָא, הֲרֵי זֶה טָמֵא.  כֵּיצַד:  תִּינוֹק טָמֵא שֶׁנִּמְצָא בְּצַד הָעִיסָה, וְהַבָּצֵק בְּיָדוֹ--הֲרֵי הָעִיסָה טְמֵאָה:  שֶׁדֶּרֶךְ הַתִּינוֹק לְטַפַּח, וּבְכָּךְ הִיא חֶזְקָתוֹ; וְאֵין שׂוֹרְפִין עַל חֲזָקָה זוֹ.</P>

<P><B>טז,ו</B>  [ד] הָיוּ מַשְׁקִין טְמֵאִין וּבָצֵק טָהוֹר, וּבְהֵמָה אוֹ חַיָּה אוֹ עוֹפוֹת בַּבַּיִת, וְנִמְצָא בַּבָּצֵק מְקוֹם נְשִׁיכָתָן--חֲזָקָה שֶׁשָּׁתוּ מַשְׁקִין, וְנָשְׁכוּ בַּבָּצֵק וְטִמְּאוּהוּ.  אִם הָיָה שָׁם פָּרָה, וּבֵין הַמַּשְׁקִין וְהַבָּצֵק כְּדֵי שֶׁתְּלַחַךְ אֶת לְשׁוֹנָהּ--הֲרֵי הַבָּצֵק טָהוֹר; וּבִשְׁאָר כָּל הַבְּהֵמָה, כְּדֵי שֶׁתְּנַגַּב אֶת פִּיהָ:  פָּחוּת מִזֶּה, הַבָּצֵק טָמֵא.  וְאִם הָיָה כֶּלֶב--אַפִלּוּ הָיוּ הַמַּשְׁקִין בְּצַד הַבָּצֵק, הֲרֵי זֶה טָהוֹר:  שְׁאֵין דַּרְכּוֹ שֶׁלַּכֶּלֶב לְהַנִּיחַ הַמָּזוֹן, וְלֵילֵךְ לוֹ אֶל הַמַּיִם.</P>

<P><B>טז,ז</B>  נִמְצָא בַּבָּצֵק נְקִירַת הַתֻּרְנְגוֹלִין--אִם יֵשׁ בֵּין הַמַּשְׁקִין וְהַבָּצֵק כְּדֵי שֶׁיְּנַגְּבוּ אֶת פִּיהֶן בָּאָרֶץ, הַבָּצֵק טָהוֹר; וְאִם לָאו, טָמֵא--שֶׁחֶזְקָתָן שֶׁשָּׁתוּ, וְנָקְרוּ בַּבָּצֵק בַּמַּשְׁקִין שֶׁבְּפִיהֶן.</P>

<P><B>טז,ח</B>  בַּמֶּה דְּבָרִים אֲמוּרִים, בְּשֶׁהָיוּ הַמַּשְׁקִין צְלוּלִין, שֶׁבָּבוּאָה שֶׁלְּתִינוֹק נִכֶּרֶת בָּהֶן; אֲבָל עֲכוּרִין, הַבָּצֵק טָהוֹר--שֶׁאִלּוּ נָקְרוּ בַּמַּשְׁקִין, הָיָה מְקוֹם הַמַּשְׁקִין נִכָּר בַּבָּצֵק.  וְאִם הָיוּ צְלוּלִין--אַף עַל פִּי שֶׁהַבָּצֵק בְּחֶזְקַת טֻמְאָה, אֵין שׂוֹרְפִין עַל חֲזָקָה זוֹ אֵלָא תּוֹלִין.</P>

<P><B>טז,ט</B>  [ה] אֵיזוֹ הִיא חֲזָקָה שֶׁשּׂוֹרְפִין עָלֶיהָ בִּרְשׁוּת הַיָּחִיד:  עִיסָה בַּבַּיִת וּשְׁרָצִים וּצְפַרְדְּעִים מְנֻפָּלִין שָׁם, וְנִמְצְאוּ חֲתִכּוֹת מִבְּשָׂרָן בָּעִיסָה--אִם רֹב הַמְּנֻפָּלִין שְׁרָצִים, הָעִיסָה טְמֵאָה וְתִשָּׂרֵף; וְאִם הָרֹב צְפַרְדְּעִים, טְהוֹרָה.</P>

<P><B>טז,י</B>  [ו] הָיוּ טְמָאוֹת וּטְהָרוֹת בְּצִדּוֹ אוֹ לְמַעְלָה מִמֶּנּוּ, וְנִתְעַטַּף בִּטְלִיתוֹ, וּסְפֵק נָגְעוּ, סְפֵק לֹא נָגְעוּ בְּעֵת שֶׁנִּתְעַטַּף--אִם הָיוּ בִּרְשׁוּת הַיָּחִיד, סְפֵקוֹ טָמֵא:  שֶׁסְּפֵק טֻמְאָה הַבָּאָה בִּידֵי אָדָם, נִשְׁאָלִין עָלֶיהָ; אַפִלּוּ בִּכְלִי הַמֻּנָּח עַל גַּבֵּי קַרְקָע, הֲרֵי זֶה טָמֵא כְּמוֹ שֶׁיֵּשׁ בּוֹ דַּעַת לְהִשָּׁאֵל.  וְאִם הָיוּ בִּרְשׁוּת הָרַבִּים, סְפֵקוֹ טָהוֹר; וְאִם אֵי אִפְשָׁר שֶׁלֹּא יִגַּע, סְפֵקוֹ טָמֵא.</P>

<P><B>טז,יא</B>  [ז] כִּכָּר שֶׁלִּתְרוּמָה שְׁהוּא נָתוּן עַל גַּבֵּי הַדַּף, וּמַדְרֵס נָתוּן תַּחְתָּיו, וְאֵי אִפְשָׁר לוֹ כְּשֶׁיִּפֹּל שֶׁלֹּא יִגַּע בַּמַּדְרֵס--אַף עַל פִּי שְׁהוּא בִּמְקוֹם מִדְרוֹן, וּבָא וּמָצָא הַכִּכָּר בְּמָקוֹם אַחֵר--הֲרֵי הוּא בְּטַהְרָתוֹ:  שֶׁאֲנִי אוֹמֵר אָדָם בָּא וּנְטָלוֹ, וּנְתָנוֹ בְּמָקוֹם זֶה; וְאִם אָמַר בָּרִיא לִי שֶׁלֹּא בָא אָדָם לְכָאן, טָמֵא--שֶׁוַּדַּאי נָפַל, וְנָגַע בַּמַּדְרֵס כְּשֶׁנָּפַל.</P>

<P><B>טז,יב</B>  [ח] תִּינוֹק שֶׁנִּמְצָא בְּצַד בֵּית הַקְּבָרוֹת, וְהַשּׁוֹשַׁנִּים בְּיָדוֹ--אַף עַל פִּי שְׁאֵין שָׁם שׁוֹשַׁנִּים אֵלָא בִּמְקוֹם הַטֻּמְאָה, סְפֵקוֹ טָהוֹר:  שֶׁמֶּא אַחֵר לִקְּטָן, וּנְתָנָן לוֹ.  וְכֵן חֲמוֹר הָעוֹמֵד בְּבֵית הַקְּבָרוֹת, כֵּלָיו טְהוֹרִין; וְאֵין אוֹמְרִין שֶׁמֶּא נִתְמַעַךְ בָּהֶן, וְנָגְעוּ בְּקֶבֶר--מִפְּנֵי שְׁאֵין בּוֹ דַּעַת לְהִשָּׁאֵל, וּכְשֶׁנִּמְצְאוּ לֹא נִמְצְאוּ נוֹגְעִין, וְכָל הַטֻּמְאוֹת, כְּשָׁעַת מְצִיאָתָן.</P>

<P><B>טז,יג</B>  [ט] תִּינוֹק שֶׁהָיָה תּוֹפֵס בְּיָדוֹ שֶׁלְּאָבִיו, אוֹ שֶׁהָיָה רוֹכֵב עַל גַּבֵּי כְּתֵפוֹ שֶׁלְּאָבִיו--סְפֵקוֹ בִּרְשׁוּת הַיָּחִיד, טָמֵא:  מִפְּנֵי שֶׁאָבִיו נִשְׁאָל עָלָיו.  [י] וְאַרְבַּע סְפֵקוֹת אָמְרוּ חֲכָמִים בַּתִּינוֹק:  תִּינוֹק שְׁאֵינוּ יָכוֹל לְהַלַּךְ, שֶׁהִנִּיחַתּוּ אִמּוֹ וּבָאָה וּמָצְאָה אוֹתוֹ כְּמוֹת שְׁהוּא בִּמְקוֹמוֹ--טָהוֹר; וְאֵין אוֹמְרִין שֶׁמֶּא טְמֵאָה בָּאָה, וּנִשְּׁקַתּוּ וְגִפְּפַתּוּ.</P>

<P><B>טז,יד</B>  הִתְחִיל הַתִּינוֹק לָצֵאת וּלְהִכָּנֵס--בְּגָדָיו טְהוֹרִין, וְאֵינָן מַדְרֵס כִּשְׁאָר בִּגְדֵי עַמֵּי הָאָרֶץ; וְאַף עַל פִּי שְׁהֶן טְהוֹרִין, וְאֵינָן מַדְרֵס כִּשְׁאָר בִּגְדֵי עַמֵּי הָאָרֶץ--אֵין עוֹשִׂין עַל גַּבֵּיהֶן טְהָרוֹת.  הִגְדִּיל עַד שֶׁיִּהְיֶה בּוֹ דַּעַת לְהִשָּׁאֵל, סְפֵקוֹ טָמֵא בִּרְשׁוּת הַיָּחִיד.  הִגְדִּיל עַד שֶׁיִּהְיֶה בּוֹ דַּעַת לִשְׁמֹר אֶת גּוּפוֹ, אוֹכְלִין עַל גַּב גּוּפוֹ טְהָרוֹת; יוֹדֵעַ לִשְׁמֹר אֶת יָדָיו, אוֹכְלִין עַל גַּב יָדָיו טְהָרוֹת.</P>

<P><B>טז,טו</B>  כֵּיצַד בּוֹדְקִין אוֹתוֹ:  מַטְבִּילִין אוֹתוֹ, וְנוֹתְנִין לוֹ חֻלִּין לְשֵׁם תְּרוּמָה--אִם הָיָה יוֹדֵעַ לִשְׁמֹר אֶת גּוּפוֹ, אוֹכְלִין עַל גַּב גּוּפוֹ טְהָרוֹת; וְאִם הָיָה יוֹדֵעַ לִשְׁמֹר אֶת יָדָיו, אוֹכְלִין עַל גַּב יָדָיו טְהָרוֹת.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יז</H2>

<P><B>יז,א</B>  כַּזַּיִת מִן הַמֵּת בְּפִי הָעוֹרֵב, סְפֵק הֶאֱהִיל עַל הָאָדָם וְעַל הַכֵּלִים בִּרְשׁוּת הַיָּחִיד, סְפֵק שֶׁלֹּא הֶאֱהִיל--הֲרֵי הָאָדָם טָמֵא מִסָּפֵק:  וְהוּא, שֶׁיִּהְיֶה בּוֹ דַּעַת לְהִשָּׁאֵל.  וְהַכֵּלִים טְהוֹרִין, מִפְּנֵי שְׁאֵין לָהֶן דַּעַת לְהִשָּׁאֵל.</P>

<P><B>יז,ב</B>  וְכֵן הַמְּמַלֵּא בִּכְלִי, וְנָתַן בַּעֲשָׂרָה כֵּלִים, וְנִמְצָא הַשֶּׁרֶץ בְּאֶחָד מֵהֶן--הוּא טָמֵא; וְכֻלָּן טְהוֹרִין, אַף עַל פִּי שֶׁכֻּלָּן סָפֵק שֶׁמֶּא הַשֶּׁרֶץ בַּכְּלִי שֶׁמִּלָּא בּוֹ הָיָה תְּחִלָּה, מִפְּנֵי שְׁהֶן כֵּלִים, וְאֵין בָּהֶן דַּעַת לְהִשָּׁאֵל.  וְאִם הָיָה לַכְּלִי שֶׁמִּלָּא בּוֹ אֻגְנַיִם--הוֹאִיל וְאִפְשָׁר שֶׁיָּצְאוּ הַמַּיִם וְיִתְאַחַר בּוֹ הַשֶּׁרֶץ, כֻּלָּן טְמֵאִים.</P>

<P><B>יז,ג</B>  וְכֵן הַמְּמַלֵּא בַּעֲשָׂרָה דְּלָיִים זֶה אַחַר זֶה, וְנָתַן בַּעֲשָׂרָה כֵּלִים מִדְּלִי אֶחָד לִכְלִי אַחֵר, וְאֵין יָדוּעַ הָרִאשׁוֹן מִן הָאַחֲרוֹן, וְנִמְצָא הַשֶּׁרֶץ בִּכְלִי אֶחָד מֵהֶן--הֲרֵי הַתִּשְׁעָה כֵּלִים עִם עֲשֶׂרֶת הַדְּלָיִים טְהוֹרִין, שֶׁאֲנִי אוֹמֵר שֶׁמֶּא בִּכְלִי זֶה הָיָה הַשֶּׁרֶץ מִתְּחִלָּתוֹ; וְאִם יֵשׁ לַדְּלָיִים אֻגְנַיִם, הֲרֵי כָּל הַדְּלָיִים עִם כָּל הַכֵּלִים טְמֵאִין.</P>

<P><B>יז,ד</B>  וְהַמְּעַרֶּה מִכְּלִי לִכְלִי, וְנִמְצָא הַשֶּׁרֶץ בַּתַּחְתּוֹן--הָעֶלְיוֹן טָהוֹר; וְאֵין אוֹמְרִין מִן הָעֶלְיוֹן נָפַל, אֵלָא שֶׁמֶּא בַּתַּחְתּוֹן הָיָה, מִפְּנֵי שְׁהֶן כֵּלִים, וְאֵין לָהֶן דַּעַת לְהִשָּׁאֵל.  וְכֵן כָּל כַּיּוֹצֶא בְּזֶה.</P>

<P><B>יז,ה</B>  [ב] קֻפָּה שֶׁנִּשְׁתַּמַּשׁ בָּהּ טְהָרוֹת, וְנִמְצָא בָּהּ שֶׁרֶץ--אִם יֵשׁ לָהּ שׁוּלַיִם, אוֹ אֻגְנַיִם אַף עַל פִּי שְׁאֵין לָהּ שׁוּלַיִם--הֲרֵי כָּל הַטְּהָרוֹת שֶׁנִּשְׁתַּמְּשׁוּ בָּהּ טְמֵאוֹת:  וְאַפִלּוּ הָיְתָה בְּדוּקָה וּמְכֻסָּה--שֶׁמֶּא עִם הַגְבָּהַת יָדוֹ מִן הַבְּדִיקָה, נָפַל הַשֶּׁרֶץ.</P>

<P><B>יז,ו</B>  אַפִלּוּ נִשְׁתַּמַּשׁ בָּהּ בַּטְּהָרוֹת בְּזָוִית זוֹ, וְטִלְטְלָהּ לְזָוִית אַחֶרֶת, וְנִמְצָא בָּהּ הַשֶּׁרֶץ--כֻּלָּן טְמֵאוֹת:  לְפִי שֶׁמַּחְזִיקִין טֻמְאָה מִמָּקוֹם לְמָקוֹם לִתְלוֹת, אֲבָל לֹא לִשְׂרֹף.</P>

<P><B>יז,ז</B>  [ג] הַזּוֹלֵף אֶת הַבּוֹר, וּמִלָּא מִמֶּנּוּ חָבִיּוֹת--אִם הָיָה מַשְׁקִיעַ כָּל חָבִית וְחָבִית בַּבּוֹר וּמְמַלֵּא אוֹתָהּ, וְנִמְצָא הַשֶּׁרֶץ בָּרִאשׁוֹנָה--כֻּלָּן טְמֵאוֹת.  נִמְצָא בָּאַחֲרוֹנָה--הִיא טְמֵאָה, וְכֻלָּן טְהוֹרוֹת:  שֶׁאֲנִי אוֹמֵר אַחַר שֶׁמִּלָּא אֶת הָרִאשׁוֹנוֹת, נָפַל הַשֶּׁרֶץ לַבּוֹר.</P>

<P><B>יז,ח</B>  הָיָה זוֹלֵף בִּכְלִי, וְנוֹתֵן לְתוֹךְ הֶחָבִיּוֹת עַד שֶׁמִּלָּא אוֹתָן, וְנִמְצָא הַשֶּׁרֶץ בְּאַחַת מֵהֶן--הִיא טְמֵאָה בִּלְבָד, וְכֻלָּן טְהוֹרוֹת:  שֶׁאֲנִי אוֹמֵר בְּזוֹ בִּלְבָד נָפַל הַשֶּׁרֶץ, אוֹ הָיָה בָּהּ עַד שֶׁלֹּא זָלַף לְתוֹכָהּ.  וּלְפִיכָּךְ אִם הָיָה בּוֹדֵק כָּל חָבִית וְחָבִית מֵהֶן, וְאַחַר כָּךְ נוֹתֵן בָּהּ הַיַּיִן, וּמְכַסֶּה אוֹתָהּ אַחַר שֶׁזּוֹלֵף לְתוֹכָהּ, וְנִמְצָא הַשֶּׁרֶץ בְּאַחַת מֵהֶן--כֻּלָּן טְמֵאוֹת; וְכֵן אִם נִמְצָא הַשֶּׁרֶץ בַּבּוֹר, אוֹ בַּכְּלִי שֶׁזּוֹלֵף בּוֹ--הַכֹּל טָמֵא.</P>

<P><B>יז,ט</B>  [ד] הָיָה קוֹצֶה זֵיתִים מִן הַמַּעְטֵן, וּמַעֲלֶה אוֹתָן לַגָּג, וְנִמְצָא הַשֶּׁרֶץ בַּגָּג--זֵיתִים שֶׁבַּמַּעְטֵן טְהוֹרִים; נִמְצָא בַּמַּעְטֵן, הַמַּעְטֵן טָמֵא; נִמְצָא בֵּין הַכּוֹתָל לַזֵּיתִים, הַזֵּיתִים טְהוֹרִים.</P>

<P><B>יז,י</B>  נִמְצָא הַשֶּׁרֶץ בְּתוֹךְ גּוּשׁ שֶׁלְּזֵיתִים, וְהַגּוּשׁ בַּגָּג--אִם בְּתוֹךְ שְׁלוֹשָׁה יָמִים, אַף הַמַּעְטֵן טָמֵא:  שֶׁאֲנִי אוֹמֵר גּוּשׁ זֶה מִן הַמַּעְטֵן עָלָה, וְהַשֶּׁרֶץ בְּתוֹכוֹ.  וְאִם נִמְצָא אַחַר שְׁלוֹשָׁה יָמִים מִשֶּׁהֶעֱלָה הַזֵּיתִים לַגָּג, הֲרֵי הַמַּעְטֵן טָהוֹר:  שֶׁמֶּא בַּגָּג נִתְקַבְּצוּ וְנַעֲשׂוּ גּוּשׁ, בְּתוֹךְ הַשְּׁלוֹשָׁה יָמִים.</P>

<P><B>יז,יא</B>  [ה] הַקּוֹרֵץ מִקְרֶצֶת מִן הָעִיסָה, וְנִמְצָא שֶׁרֶץ בַּמִּקְרֶצֶת--הַמִּקְרֶצֶת לְבַדָּהּ טְמֵאָה; נִמְצָא בָּעִיסָה, הָעִיסָה לְבַדָּהּ טְמֵאָה; נִמְצָא בְּתוֹךְ הַמִּקְרֶצֶת, אַף הָעִיסָה טְמֵאָה.</P>

<P><B>יז,יב</B>  [ו] אֹכֶל טָמֵא שֶׁנִּמְצֵאת גַּרְעִנָּה שֶׁלּוֹ בְּתוֹךְ הַכִּכָּר, אוֹ עַל גַּבֵּי תַּבְשִׁיל רוֹתֵחַ--אַף עַל פִּי שְׁאֵין עָלֶיהָ מַשְׁקֶה רוֹתֵחַ, הֲרֵי הֶן טְמֵאִים:  שֶׁאֲנִי אוֹמֵר הָאֹכֶל כֻּלּוֹ נָפַל שָׁם וְנִמּוֹחַ בְּתוֹךְ הַכִּכָּר, אוֹ מֵחֲמַת הָרְתִיחָה, וְנִשְׁאֲרָה גַּרְעִנָּתוֹ.</P>

<P><B>יז,יג</B>  נִמְצֵאת הַגַּרְעִנָּה עַל גַּבֵּי הַכִּכָּר, אוֹ בְּתוֹךְ תַּבְשִׁיל צוֹנֵן--הֲרֵי אֵלּוּ טְהוֹרִין, אַף עַל פִּי שֶׁיֵּשׁ עָלֶיהָ מַשְׁקֶה:  שֶׁאֲנִי אוֹמֵר גַּרְעִנָּה זוֹ לְבַדָּהּ נָפְלָה אַחַר שֶׁאָבַד הָאֹכֶל מֵעָלֶיהָ, שֶׁהֲרֵי אֵינָהּ מְטַמְּאָה.</P>

<P><B>יז,יד</B>  [ז] הָיוּ בַּבַּיִת אֹכָלִין טְמֵאִים וְאֹכָלִין טְהוֹרִים, וְנִמְצֵאת גַּרְעִנָּה בַּבַּיִת--הוֹלְכִין אַחַר הָרֹב; וְכֵן אִם הָיוּ דָּמִים טְמֵאִים וְדָמִים טְהוֹרִים בְּתוֹךְ הַבַּיִת, וְנִמְצָא דָּם עַל הָאֹכֶל--הוֹלְכִין אַחַר הָרֹב.  מַעֲשֶׂה הָיָה בְּכִכָּר שֶׁלִּתְרוּמָה שֶׁנִּמְצָא עָלָיו דָּם, וּבָא מַעֲשֶׂה לִפְנֵי חֲכָמִים וְטִהֲרוּהוּ:  שֶׁאַפִלּוּ נֹאמַר דַּם הַשֶּׁרֶץ הוּא--אֲנִי אוֹמֵר דָּם שֶׁרֶץ חַי הוּא, שְׁהוּא טָהוֹר.</P>

<P><B>יז,טו</B>  [ח] עִיר שֶׁיֵּשׁ בָּהּ נְבֵלוֹת וּשְׁחוּטוֹת--בָּשָׂר הַנִּמְצָא בָּהּ, הוֹלְכִין בּוֹ אַחַר הָרֹב; וְכֵן אִם הָיָה הַנִּמְצָא סְפֵק שֶׁרֶץ, סְפֵק צְפַרְדֵּעַ--הוֹלְכִין אַחַר הָרֹב שֶׁיֵּשׁ בְּאוֹתָהּ הָעִיר בְּאוֹתוֹ הַזְּמָן.  זֶה הַכְּלָל--בַּנִּמְצָא, הֲלֹךְ אַחַר הָרֹב.</P>

<P><B>יז,טז</B>  [ט] הָאִשָּׁה שֶׁהָיְתָה מְגַבֶּבֶת גְּבַבָה בֶּחָצֵר, וְנִמְצָא שֶׁרֶץ בְּתוֹךְ הַגְּבַבָה--הֲרֵי זוֹ טְהוֹרָה, שְׁאֵין הַשֶּׁרֶץ מְטַמֵּא בַּמַּשָּׂא.  נִמְצָא עַל גַּבֵּי הַגְּבַבָה--הֲרֵי זוֹ טְמֵאָה, שֶׁמֶּא נָגְעָה בּוֹ.  הָיְתָה כּוֹבֶרֶת בִּכְבָרָה, וְנִמְצָא שֶׁרֶץ בְּתוֹךְ הַפֵּרוֹת שֶׁבַּכְּבָרָה--הֲרֵי זוֹ טְהוֹרָה.  נִמְצָא עַל גַּבֵּי הַכְּבָרָה--הֲרֵי זוֹ סְפֵק טְמֵאָה, שֶׁמֶּא נָגְעָה בּוֹ; וְכָל סָפֵק בִּרְשׁוּת הַיָּחִיד, טָמֵא כְּמוֹ שֶׁבֵּאַרְנוּ.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יח</H2>

<P><B>יח,א</B>  כָּל שֶׁאַתָּה יָכוֹל לְרַבּוֹת סְפֵקוֹת וּסְפֵק סְפֵקוֹת--בִּרְשׁוּת הָרַבִּים, טָהוֹר; וּבִרְשׁוּת הַיָּחִיד, טָמֵא.  כֵּיצַד:  נִכְנַס לְמָבוֹי וְהַטֻּמְאָה בְּחָצֵר, סְפֵק נִכְנַס לֶחָצֵר סְפֵק לֹא נִכְנַס, טֻמְאָה בְּבַיִת, סְפֵק נִכְנַס לַבַּיִת סְפֵק לֹא נִכְנַס, וְאַפִלּוּ נִכְנַס, סְפֵק הָיְתָה שָׁם בְּעֵת שֶׁנִּכְנַס סְפֵק שֶׁלֹּא הָיְתָה שָׁם, וְאִם תֹּאמַר הָיְתָה שָׁם, סְפֵק יֵשׁ בָּהּ כַּשֵּׁעוּר סְפֵק שְׁאֵין בָּהּ, וְאִם תֹּאמַר יֵשׁ בָּהּ, סְפֵק שְׁהִיא טֻמְאָה סְפֵק שְׁאֵינָהּ טֻמְאָה, וְאַפִלּוּ הִיא טֻמְאָה, סְפֵק נָגַע סְפֵק לֹא נָגַע--סְפֵקוֹ טָמֵא, שֶׁהַמָּבוֹי רְשׁוּת הַיָּחִיד.</P>

<P><B>יח,ב</B>  תִּשְׁעָה צְפַרְדְּעִים וְשֶׁרֶץ אֶחָד בִּרְשׁוּת הַיָּחִיד, וְנָגַע בְּאֶחָד מֵהֶן, וְאֵינוּ יוֹדֵעַ אֵיזֶה הוּא--סְפֵקוֹ טָמֵא; תִּשְׁעָה שְׁרָצִים וּצְפַרְדֵּעַ אֶחָד בִּרְשׁוּת הָרַבִּים, וְנָגַע בְּאֶחָד מֵהֶן--סְפֵקוֹ טָהוֹר.  זֶה הַכְּלָל:  כָּל סָפֵק בִּרְשׁוּת הָרַבִּים--טָהוֹר, עַד שֶׁיֹּאמַר נִטְמֵאתִי בַּוַּדַּאי; וְכָל סָפֵק בִּרְשׁוּת הַיָּחִיד--טָמֵא, עַד שֶׁיֹּאמַר וַדַּאי שֶׁלֹּא נִטְמֵאתִי.</P>

<P><B>יח,ג</B>  לְפִיכָּךְ עַצְמוֹת הַמֵּת וְעֶצֶם נְבֵלָה בִּרְשׁוּת הָרַבִּים, אוֹ גּוּשׁ מֵאֶרֶץ טְהוֹרָה וְגוּשִׁים מִבֵּית הַפְּרָס אוֹ מֵאֶרֶץ הָעַמִּים, וְנָגַע בְּאֶחָד מֵהֶן אוֹ הֱסִיטוֹ, וְאֵין יָדוּעַ בְּמַה נָגַע מֵהֶן; כַּזַּיִת מִן הַמֵּת וְכַזַּיִת מִן הַנְּבֵלָה, וְהֶאֱהִיל עַל אַחַת מֵהֶן וְאֵין יָדוּעַ עַל אֵיזֶה מֵהֶן הֶאֱהִיל; שְׁנֵי שָׁבִילִין אֶחָד טָמֵא וְאֶחָד טָהוֹר, הָלַךְ בְּאֶחָד מֵהֶן וְאֵין יָדוּעַ בְּאֵיזֶה הָלַךְ; אוֹ שֶׁנָּגַע בְּאָדָם זֶה בַּדֶּרֶךְ, וְאֵין יָדוּעַ אִם הוּא טָמֵא וְאִם הוּא טָהוֹר; אוֹ שֶׁהָיוּ שְׁנֵי אֲנָשִׁים אֶחָד טָמֵא וְאֶחָד טָהוֹר, וְנָגַע בְּאֶחָד מֵהֶן וְאֵין יָדוּעַ בְּאֵיזֶה מֵהֶן נָגַע:  בְּכָל אֵלּוּ הַסְּפֵקוֹת, טָהוֹר.</P>

<P><B>יח,ד</B>  [ג] הַמּוֹצֶא מֵת מֻשְׁכָּב לְרָחְבּוֹ שֶׁלַּדֶּרֶךְ--אִם הָיָה שָׁלֵם, וְהוּא מִן הַקָּצֶה אֶל הַקָּצֶה--הֲרֵי זֶה טָמֵא לַתְּרוּמָה, שֶׁחֶזְקָתוֹ שֶׁנָּגַע; הָיָה לוֹ מָקוֹם לַעֲבֹר, אוֹ שֶׁהָיָה מְשֻׁבָּר וּמְפֹרָק שֶׁאִפְשָׁר שֶׁעָבַר בֵּין שׁוֹקָיו וּפְרָקָיו--הֲרֵי זֶה טָהוֹר.  וְאִם הָיָה קֶבֶר לְכָל רֹחַב הַדֶּרֶךְ--הַקֶּבֶר מְצָרְפוֹ, וְהָעוֹבֵר שָׁם טָמֵא:  שְׁאֵין זֶה כִּשְׁאָר סְפֵקוֹת, אֵלָא חֶזְקָתוֹ שֶׁנָּגַע.</P>

<P><B>יח,ה</B>  [ד] שֶׁרֶץ שֶׁנִּמְצָא בַּמָּבוֹי--מְטַמֵּא לְמַפְרֵעַ, עַד הָעֵת שֶׁיֹּאמַר בָּדַקְתִּי אֶת הַמָּבוֹי הַזֶּה בְּיוֹם פְּלוֹנִי וְלֹא הָיָה בּוֹ שֶׁרֶץ:  אַפִלּוּ כִּבְּדוֹ, וְלֹא בְּדָקוֹ--הֲרֵי זֶה מְטַמֵּא לְמַפְרֵעַ, מִקֹּדֶם הַכִּבּוּד.  בַּמֶּה דְּבָרִים אֲמוּרִים, שֶׁמְּצָאוֹ יָבֵשׁ; אֲבָל אִם מְצָאוֹ לַח--אֵינוּ מְטַמֵּא לְמַפְרֵעַ אֵלָא עַד שָׁעָה שֶׁאִפְשָׁר שֶׁיָּמוּת בָּהּ, וְיִהְיֶה עַתָּה לַח כְּמוֹ שֶׁנִּמְצָא.</P>

<P><B>יח,ו</B>  [ה] שְׁנֵי רֻקִּין בִּרְשׁוּת הַיָּחִיד, אֶחָד טָהוֹר וְאֶחָד מִן הָרֻקִּין הַנִּמְצָאִים שֶׁגָּזְרוּ עֲלֵיהֶן טֻמְאָה כְּמוֹ שֶׁבֵּאַרְנוּ, וְנָגַע בְּאֶחָד מֵהֶן אוֹ הֱסִיטוֹ, וְאֵין יָדוּעַ אֵיזֶה מֵהֶן--תּוֹלִין עָלָיו אֶת הַתְּרוּמָה, מִפְּנֵי שְׁהֶן שְׁנֵי סְפֵקוֹת:  סְפֵק בַּטָּהוֹר נָגַע, סְפֵק בַּנִּמְצָא; וְאִם תֹּאמַר בַּנִּמְצָא--סְפֵק שְׁהוּא טָמֵא, סְפֵק שְׁהוּא טָהוֹר.</P>

<P><B>יח,ז</B>  הָיוּ שְׁנֵי הָרֻקִּין בִּרְשׁוּת הָרַבִּים--אִם הָיוּ נְגוּבִין וּמֻנָּחִין שָׁם וְנָגַע בְּאֶחָד מֵהֶן, סְפֵקוֹ טָהוֹר.  נָשָׂא אֶחָד מֵהֶן, תּוֹלִין עָלָיו--שֶׁהֲרֵי מִשֶּׁנְּשָׂאוֹ, אֵינוּ מֻנָּח בִּרְשׁוּת הָרַבִּים.  וְכֵן אִם הָיָה אֶחָד מֵהֶן לַח, וְנִתְלָה בּוֹ הָרֹק הַלַּח--תּוֹלִין עָלָיו:  שֶׁהֲרֵי אֵינוּ מֻנָּח בִּרְשׁוּת הָרַבִּים כְּדֵי שֶׁיִּהְיֶה סְפֵקוֹ טָהוֹר, אֵלָא הֲרֵי הוּא עַל בִּגְדוֹ.</P>

<P><B>יח,ח</B>  כְּבָר בֵּאַרְנוּ שְׁאִם נָגַע בְּרֹק הַנִּמְצָא אוֹ נְשָׂאוֹ אוֹ הֱסִיטוֹ, בְּכָל מָקוֹם--שׂוֹרְפִין עָלָיו אֶת הַתְּרוּמָה כְּבֵית הַפְּרָס וְכַיּוֹצֶא בָּהּ, שֶׁשּׂוֹרְפִין עַל וַדַּאי מַגָּעָן בְּכָל מָקוֹם.  [ו] מִי שֶׁיָּשַׁב בִּרְשׁוּת הָרַבִּים, וּבָא אֶחָד וְדָרַס עַל בְּגָדָיו, אוֹ שֶׁרָקַק וְנָגַע בּוֹ הָרֹק--עַל הָרֹק, שׂוֹרְפִין אֶת הַתְּרוּמָה.  וְעַל בְּגָדָיו, הוֹלְכִין אַחַר הָרֹב:  אִם רֹב הָעִיר טְמֵאִים, בְּגָדָיו מַדְרֵס; וְאִם רֹב הָעִיר טְהוֹרִים, הֲרֵי זֶה טָהוֹר.</P>

<P><B>יח,ט</B>  [ז] מִי שֶׁאָבַד לוֹ כְּלִי, וּמְצָאוֹ בִּרְשׁוּת הַיָּחִיד--הֲרֵי זֶה טָמֵא מַדְרֵס, וְטָמֵא טְמֵא מֵת.  אָבַד לוֹ בִּרְשׁוּת הָרַבִּים, וּמְצָאוֹ בִּרְשׁוּת הָרַבִּים--אִם אָבַד בַּיּוֹם, וּמְצָאוֹ בּוֹ בַּיּוֹם--טָהוֹר; אָבַד בַּיּוֹם וּמְצָאוֹ בַּלַּיְלָה, אוֹ שֶׁאָבַד בַּלַּיְלָה וּמְצָאוֹ בַּיּוֹם, אוֹ שֶׁאָבַד בַּיּוֹם וּמְצָאוֹ בַּיּוֹם שֶׁלְּאַחֲרָיו--הֲרֵי זֶה בְּחֶזְקַת טָמֵא.  זֶה הַכְּלָל--כָּל שֶׁעָבַר עָלָיו הַלַּיְלָה אוֹ מִקְצָתוֹ, טָמֵא.</P>

<P><B>יח,י</B>  [ח] הִנִּיחַ כְּלִי אוֹ שְׁכָחוֹ בִּרְשׁוּת הָרַבִּים--אַף עַל פִּי שֶׁעָבַר עָלָיו הַלַּיְלָה, טָהוֹר; הִנִּיחַ אוֹ שָׁכַח בִּרְשׁוּת הַיָּחִיד--הֲרֵי זֶה טָמֵא מַדְרֵס, וְטָהוֹר מִטְּמֵא מֵת.  וּמִפְּנֵי מַה לֹא הִחְמִירוּ בְּשׁוֹכֵחַ וּמַנִּיחַ כַּמְּאַבֵּד--מִפְּנֵי שְׁאֵינוּ דָּבָר מָצוּי תָּמִיד, לֹא גָזְרוּ עָלָיו.  [ט] הַמְּאַבֵּד וּמָצָא בְּתוֹךְ הַבַּיִת--הֲרֵי זֶה טָהוֹר, מִפְּנֵי שְׁהוּא בְּחֶזְקַת שִׁמּוּר.</P>

<P><B>יח,יא</B>  [י] הַשּׁוֹטֵחַ כֵּלִים בִּרְשׁוּת הָרַבִּים, הֲרֵי אֵלּוּ טְהוֹרִים.  וּבִרְשׁוּת הַיָּחִיד--טְמֵאִים, שֶׁמֶּא נָגְעוּ בָּהֶן טְמֵאִים; וְאִם הָיָה מְשַׁמְּרָן, טְהוֹרִים.  נָפְלוּ וְהָלַךְ לַהֲבִיאָם--טְמֵאִים, שֶׁהֲרֵי נֶעֶלְמוּ מֵעֵינָיו.  וְכֵן מִי שֶׁאָבְדוּ כֵּלָיו בִּרְשׁוּת הַיָּחִיד, וּמְצָאָן אַפִלּוּ בּוֹ בַּיּוֹם--הֲרֵי הֶן מַדְרֵס וּטְמֵא מֵת, כְּמוֹ שֶׁבֵּאַרְנוּ.</P>

<P><B>יח,יב</B>  [יא] שׁוֹטָה אַחַת בָּעִיר, אוֹ נָכְרִית--כָּל הָרֻקִּין שֶׁבָּעִיר בְּחֶזְקַת טֻמְאָה לְעוֹלָם, בְּכָל מָקוֹם.  [יב] מִי שֶׁדָּרְסָה אִשָּׁה עַל בְּגָדָיו, אוֹ שֶׁיָּשְׁבָה עִמּוֹ בַּסְּפִינָה--אִם מַכִּירַתּוּ שְׁהוּא אוֹכֵל בַּתְּרוּמָה, כֵּלָיו טְהוֹרִין; וְאִם לָאו, יִשְׁאֲלֶנָּה.  [יג] מִי שֶׁיָּשַׁן בִּרְשׁוּת הָרַבִּים, וְעָמַד--כֵּלָיו טְהוֹרִים.  [יד] נָגַע בִּרְשׁוּת הָרַבִּים בְּאֶחָד בַּלַּיְלָה, וְאֵין יָדוּעַ אִם חַי אִם מֵת, וּבַשַּׁחַר עָמַד, וּמְצָאוֹ מֵת--הֲרֵי זֶה טָמֵא:  שֶׁכָּל הַטֻּמְאוֹת, כְּשָׁעַת מְצִיאָתָן.  וְאִם רָאָהוּ חַי בָּעֶרֶב, וּבַשַּׁחַר מְצָאוֹ מֵת--הֲרֵי זֶה סָפֵק בִּרְשׁוּת הָרַבִּים, וְטָהוֹר.</P>

<P><B>יח,יג</B>  [טו] הַמְּסֻכָּן בִּרְשׁוּת הַיָּחִיד, וְנִתְעַלַּף וְאֵין יָדוּעַ אִם עֲדַיִן הוּא חַי, וְהוֹצִיאוּהוּ לִרְשׁוּת הָרַבִּים, וְחָזְרוּ וְהִכְנִיסוּהוּ לִרְשׁוּת הַיָּחִיד--כִּשְׁהוּא בִּרְשׁוּת הַיָּחִיד, סְפֵקוֹ טָמֵא; וְכִשְׁהוּא בִּרְשׁוּת הָרַבִּים, סְפֵקוֹ טָהוֹר.</P>

<P><B>יח,יד</B>  מַעֲשֶׂה בְּאֶחָד שֶׁהָיָה מְסֻכָּן, וְהוֹלִיכוּהוּ מֵעִיר לְעִיר בְּמִטָּה, וְהָיוּ כִּתּוֹת מִתְחַלְּפוֹת תַּחְתָּיו, וּבָאַחֲרוֹנָה נִמְצָא מֵת; וְלֹא טִמְּאוּ חֲכָמִים אֵלָא כַּת אַחֲרוֹנָה בִּלְבָד.</P>

<P><B>יח,טו</B>  [טז] טָמֵא שֶׁהָיָה עוֹמֵד וּמְדַבֵּר עַל הַבּוֹר, וְנִתְּזָה צִנּוֹרָה מִפִּיו, סְפֵק הִגִּיעָה לַבּוֹר, סְפֵק לֹא הִגִּיעָה--אִם הָיָה בּוֹר שֶׁלְּשֶׁמֶן, סְפֵקוֹ טָמֵא בִּרְשׁוּת הַיָּחִיד; וְאִם הָיָה בּוֹר שֶׁלְּיַיִן, סְפֵקוֹ טָהוֹר בְּכָל מָקוֹם--מִפְּנֵי שֶׁשְּׂפַת הַבּוֹר קוֹלֶטֶת.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק יט</H2>

<P><B>יט,א</B>  שְׁנֵי שָׁבִילִין אֶחָד טָמֵא וְאֶחָד טָהוֹר, הָלַךְ בְּאֶחָד מֵהֶן וְאֵין יָדוּעַ בְּאֵיזֶה הָלַךְ, וְעָשָׂה טְהָרוֹת, וְנֶאֶכְלוּ, וְהִזָּה שְׁלִישִׁי וּשְׁבִיעִי וְטָבַל וְטָהַר, וְהָלַךְ בַּשֵּׁנִי וְעָשָׂה טְהָרוֹת--הֲרֵי אֵלּוּ טְהוֹרוֹת; וְאִם קַיָּמוֹת הָרִאשׁוֹנוֹת--אֵלּוּ וְאֵלּוּ תְּלוּיוֹת, שֶׁבַּוַּדַּאי שֶׁאֶחָד מִן הַטְּהָרוֹת טָמֵא.  וְאִם לֹא טָהַר בִּנְתַּיִם, הָרִאשׁוֹנוֹת תְּלוּיוֹת; וְהַשְּׁנִיּוֹת יִשָּׂרְפוּ--שֶׁהֲרֵי הֶן טְמֵאוֹת בַּוַּדַּאי, שֶׁזֶּה טָמֵא הוּא מִפְּנֵי שֶׁהָלַךְ בִּשְׁנֵי שָׁבִילִין.</P>

<P><B>יט,ב</B>  וְכֵן הַצְּפַרְדֵּעַ וְהַשֶּׁרֶץ בִּרְשׁוּת הָרַבִּים, וְאֵין צוּרָתָן נִכֶּרֶת וְאֵין יָדוּעַ אֵיזֶה הוּא הַשֶּׁרֶץ, וְנָגַע בְּאֶחָד מֵהֶן וְעָשָׂה טְהָרוֹת וְנֶאֶכְלוּ, וְטָבַל וְנָגַע בַּשֵּׁנִי וְעָשָׂה טְהָרוֹת--הֲרֵי אֵלּוּ טְהוֹרוֹת; וְאִם קַיָּמוֹת הָרִאשׁוֹנוֹת, אֵלּוּ וְאֵלּוּ תְּלוּיוֹת.  וְאִם לֹא טָבַל בִּנְתַּיִם--הָרִאשׁוֹנוֹת תְּלוּיוֹת, וְהַשְּׁנִיּוֹת יִשָּׂרְפוּ.</P>

<P><B>יט,ג</B>  [ב] שְׁנֵי שָׁבִילִין אֶחָד טָמֵא וְאֶחָד טָהוֹר, הָלַךְ בְּאֶחָד מֵהֶן וְעָשָׂה טְהָרוֹת, וּבָא חֲבֵרוֹ, וְהָלַךְ בַּשֵּׁנִי וְעָשָׂה טְהָרוֹת--אִם בָּאוּ וְנִשְׁאֲלוּ זֶה אַחַר זֶה--מוֹרִין לְכָל אֶחָד מֵהֶן בִּפְנֵי עַצְמוֹ, שְׁהוּא טָהוֹר; בָּאוּ שְׁנֵיהֶן כְּאַחַת, אוֹ שֶׁבָּא הָאֶחָד וְשָׁאַל עָלָיו וְעַל חֲבֵרוֹ וְאָמַר שְׁנַיִם הָיִינוּ וּבִשְׁנֵי הַשָּׁבִילִין הָלַכְנוּ וּשְׁתֵּי טְהָרוֹת עָשִׂינוּ--הֲרֵי שְׁנֵיהֶן טְמֵאִין, וּטְהָרוֹת שֶׁעָשׂוּ נִשְׂרָפוֹת.</P>

<P><B>יט,ד</B>  וְכֵן אִם נִטְמְאוּ בְּטֻמְאָה קַלָּה.  כֵּיצַד:  שְׁנֵי כִּכָּרִים אֶחָד טָמֵא וְאֶחָד טָהוֹר, אָכַל אֶת אֶחָד מֵהֶן וְעָשָׂה טְהָרוֹת, וּבָא חֲבֵרוֹ, וְאָכַל אֶת הַשֵּׁנִי וְעָשָׂה טְהָרוֹת--אִם נִשְׁאֲלוּ זֶה אַחַר זֶה, שְׁנֵיהֶן טְהוֹרִין:  מִפְּנֵי שְׁהֶן סְפֵק דִּבְרֵי סוֹפְרִים, שְׁהוּא מִכְּלַל הַסְּפֵקוֹת שֶׁטִּהֲרוּ חֲכָמִים כְּמוֹ שֶׁבֵּאַרְנוּ.</P>

<P><B>יט,ה</B>  נִשְׁאֲלוּ שְׁנֵיהֶן כְּאַחַת, אוֹ שֶׁשָּׁאַל עָלָיו וְעַל חֲבֵרוֹ--שְׁנֵיהֶן טְמֵאִין מִסָּפֵק, וְטַהְרוֹתֵיהֶם נִשְׂרָפוֹת:  שֶׁוַּדַּאי אַחַת מִן הַטְּהָרוֹת טְמֵאָה.  וְאַפִלּוּ כִּכָּר אַחַת טְמֵאָה שֶׁנִּתְעָרְבָה בְּמֵאָה כִּכָּרוֹת טְהוֹרוֹת--הֲרֵי כֻּלָּן טְמֵאִין, וְיִשָּׂרְפוּ.</P>

<P><B>יט,ו</B>  [ג] כִּכָּר טָמֵא שֶׁנִּתְעָרַב בְּתִשְׁעָה כִּכָּרוֹת טְהוֹרִין, וּבָאוּ חֲמִשָּׁה בְּנֵי אָדָם וְאָכְלוּ חֲמִשָּׁה כִּכָּרוֹת מֵהֶן, וּבָאוּ חֲמִשָּׁה בְּנֵי אָדָם אַחֲרוֹנִים וְאָכְלוּ הַחֲמִשָּׁה הַנִּשְׁאָרוֹת--הֲרֵי הָרִאשׁוֹנִים טְמֵאִין, שְׁאֵין לָהֶן אֲנָשִׁים אֲחֵרִים שֶׁיִּתְלוּ בָּהֶן; וְהַחֲמִשָּׁה אֲנָשִׁים הָאַחֲרוֹנִים טְהוֹרִין, מִפְּנֵי שְׁהֶן תּוֹלִין בָּרִאשׁוֹנִים.</P>

<P><B>יט,ז</B>  [ד] שֵׁנִי שָׁבִילִין אֶחָד טָמֵא וְאֶחָד טָהוֹר, וְהָלְכוּ בָּהֶן שְׁנֵי אֲנָשִׁים אִישׁ אֶחָד טָהוֹר וְאִישׁ אֶחָד טָמֵא, אַפִלּוּ הָיָה הָאֶחָד תָּלוּי--הֲרֵי זֶה הַטָּהוֹר תּוֹלֶה בַּתָּלוּי; וְאוֹמְרִין זֶה הַטָּהוֹר, הָלַךְ בַּשָּׁבִיל הַטָּהוֹר וַהֲרֵי הוּא בְּטַהְרָתוֹ, וְזֶה הַתָּלוּי, הָלַךְ בַּשָּׁבִיל הַטָּמֵא--וְאַף עַל פִּי שֶׁנִּשְׁאֲלוּ שְׁנֵיהֶן כְּאֶחָד.
<BR> </P>

<H2>הִלְכּוֹת שְׁאָר אֲבוֹת הַטֻּמְאוֹת פֵּרֶק כ</H2>

<P><B>כ,א</B>  כָּל מָקוֹם שְׁהוּא רְשׁוּת הָרַבִּים לְעִנְיַן שַׁבָּת, כָּךְ הוּא רְשׁוּת הָרַבִּים לְעִנְיַן טֻמְאָה.  [ב] וְאַרְבַּע אַמּוֹת הַסְּמוּכוֹת לִרְשׁוּת הָרַבִּים, הֲרֵי הֶן כִּרְשׁוּת הָרַבִּים לַטֻּמְאָה; וְכֵן הַכַּרְמְלִית, כְּגוֹן הַיָּם וְהָאִצְטְוָנִית--הֲרֵי הֶן כִּרְשׁוּת הָרַבִּים לַטֻּמְאָה.</P>

<P><B>כ,ב</B>  [ג] יֵשׁ שָׁם מְקוֹמוֹת--אַף עַל פִּי שְׁהֶן רְשׁוּת הַיָּחִיד לַשַּׁבָּת, הֲרֵי הֶן כִּרְשׁוּת הָרַבִּים לְעִנְיַן טֻמְאָה; וְאֵלּוּ הֶן:  הַשָּׁבִילִין המְּפֻלָּשִׁין לְשִׁיחִין וּלְבוֹרוֹת וּלְגִתּוֹת, וְהַבִּקְעָה הַמֻּקֶּפֶת גָּדֵר בִּימֵי הַחַמָּה; וּבְסִילְקֵי מְלָכִים--שְׁהוּא בִּנְיָן רָחֵב הַרְבֵּה לַעֲמֹד בּוֹ אַנְשֵׁי הַמֶּרְכָּבָה, וְיֵשׁ לוֹ פְּתָחִים הַרְבֵּה פְּתוּחִין לִרְשׁוּת הָרַבִּים; וְהַפּוֹרָן--וְהוּא הַבִּנְיָן הַגָּדוֹל שֶׁיֵּשׁ לוֹ שְׁנֵי פְּתָחִים זֶה כְּנֶגֶד זֶה, וְחָצֵר שֶׁהָרַבִּים נִכְנָסִין בְּפֶתַח זֶה וְיוֹצְאִין בְּפֶתַח אַחֵר.</P>

<P><B>כ,ג</B>  וְכֵן מְבוֹאוֹת הַיּוֹרְדִין לַיָּם אוֹ לַנָּהָר, אַף עַל פִּי שֶׁגְּדוּרִין מִכָּאן וּמִכָּאן וְרַבִּים מְטַפְּסִין וְעוֹלִין בָּהֶן, וְהַבִּימוֹסוֹת, וְהַמֶּרְחֲצָאוֹת--הֲרֵי הֶן כִּרְשׁוּת הָרַבִּים לַטֻּמְאָה.  וְכֵן כָּל הָעֲזָרָה, כִּרְשׁוּת הָרַבִּים לַטֻּמְאָה.</P>

<P><B>כ,ד</B>  גַּגּוֹת הָעִיר שֶׁדֶּרֶךְ הָעִיר עוֹבֶרֶת עֲלֵיהֶן, רְשׁוּת הָרַבִּים לַטֻּמְאָה.  [ה] הַגִּנָּה--בִּזְמָן שְׁהִיא מִשְׁתַּמֶּרֶת, רְשׁוּת הַיָּחִיד; וּבִזְמָן שְׁאֵינָהּ מִשְׁתַּמֶּרֶת, רְשׁוּת הָרַבִּים לַטֻּמְאָה.  וְכֵן בְּסִילְקֵי גְּדוֹלָה--בִּזְמָן שֶׁפּוֹתְחִין אוֹתָהּ, רְשׁוּת הָרַבִּים לַטֻּמְאָה; וּבִזְמָן שֶׁנּוֹעֲלִין אוֹתָהּ, רְשׁוּת הַיָּחִיד לַכֹּל.</P>

<P><B>כ,ה</B>  [ו] הַבִּקְעָה הַמֻּקֶּפֶת גָּדֵר--בִּימוֹת הַגְּשָׁמִים, רְשׁוּת הַיָּחִיד לַשַּׁבָּת וְלַטֻּמְאָה; וְאִם לֹא הָיְתָה מֻקֶּפֶת, הֲרֵי הִיא רְשׁוּת הַיָּחִיד לַטֻּמְאָה בִּלְבָד.  וּבִקְעָה שֶׁעָבְרוּ עָלֶיהָ יְמוֹת הַגְּשָׁמִים--הֲרֵי הִיא רְשׁוּת הַיָּחִיד לַטֻּמְאָה, אַפִלּוּ בִּימוֹת הַחַמָּה.  וְאֵלּוּ הֶן יְמוֹת הַחַמָּה, מִשֶּׁתֵּעָקֵר הַתְּבוּאָה מִתּוֹכָהּ; וְאֵלּוּ הֶן יְמוֹת הַגְּשָׁמִים, מִשֶּׁתֵּרֵד רְבִיעָה שְׁנִיָּה.</P>

<P><B>כ,ו</B>  בֵּין הָעִגּוּלִין שֶׁלָּעֲנָבִים לַזּוֹגִין, רְשׁוּת הָרַבִּים לַטֻּמְאָה.  [ז] כֶּרֶם--שֶׁלִּפְנֵי הַבּוֹצְרִים, רְשׁוּת הַיָּחִיד; וְשֶׁלְּאַחַר הַבּוֹצְרִים, רְשׁוּת הָרַבִּים לַטֻּמְאָה.  אֵימָתַי, בִּזְמָן שֶׁהָרַבִּים נִכְנָסִין בְּרוּחַ זוֹ וְיוֹצְאִין בְּרוּחַ שֶׁכְּנֶגְדָּהּ.</P>

<P><B>כ,ז</B>  שְׁאָר כָּל הַמְּקוֹמוֹת חוּץ מֵאֵלּוּ שֶׁבֵּאַרְנוּ דִּינָם--שְׁהֶן רְשׁוּת הַיָּחִיד לַשַּׁבָּת, כָּךְ הֶן רְשׁוּת הַיָּחִיד לְעִנְיַן טֻמְאָה.  [ח] וְיֵשׁ מְקוֹמוֹת שְׁאֵינָן רְשׁוּת הַיָּחִיד לַשַּׁבָּת, וְאַף עַל פִּי כֵן הֲרֵי הֶן רְשׁוּת הַיָּחִיד לְעִנְיַן טֻמְאָה--מִפְּנֵי שְׁאֵין הָעָם מִשְׁתַּמְּשִׁין בָּהֶן; וְאֵלּוּ הֶן--הָאִילָנוֹת וְחוֹרֵי רְשׁוּת הָרַבִּים, אַף עַל פִּי שְׁאֵין בָּהֶן אַרְבָּעָה עַל אַרְבָּעָה.</P>

<P><B>כ,ח</B>  כֵּיצַד:  אִילָן שְׁהוּא עוֹמֵד בִּרְשׁוּת הָרַבִּים, וְטֻמְאָה בְּתוֹכוֹ--עָלָה לְרֹאשׁוֹ, סְפֵק נָגַע סְפֵק לֹא נָגַע--סְפֵקוֹ טָמֵא; הִכְנִיס יָדוֹ לְחוֹר שֶׁיֵּשׁ בּוֹ טֻמְאָה, סְפֵק נָגַע סְפֵק לֹא נָגַע--סְפֵקוֹ טָמֵא.</P>

<P><B>כ,ט</B>  חָנוּת שְׁהִיא טְמֵאָה, וּפְתוּחָה לִרְשׁוּת הָרַבִּים, סְפֵק נִכְנַס סְפֵק לֹא נִכְנַס--סְפֵקוֹ טָהוֹר:  שֶׁכָּל הֶחָנוּת כְּמוֹ שֶׁרֶץ הַמֻּנָּח בִּרְשׁוּת הָרַבִּים, שֶׁסְּפֵק מַגָּעוֹ טָהוֹר.  הָיוּ שְׁתֵּי חֲנִיּוֹת אַחַת טְמֵאָה וְאַחַת טְהוֹרָה--נִכְנַס לְאַחַת מֵהֶן, סְפֵק לַטְּמֵאָה נִכְנַס סְפֵק לַטְּהוֹרָה נִכְנַס--סְפֵקוֹ טָמֵא:  שֶׁזֶּה סְפֵק רְשׁוּת הַיָּחִיד, שֶׁהֶחָנוּת רְשׁוּת הַיָּחִיד.</P>

<P><B>כ,י</B>  וְכֵן בִּקְעָה בִּימוֹת הַגְּשָׁמִים שֶׁיֵּשׁ בָּהּ שָׂדוֹת הַרְבֵּה, וּבָהּ שָׂדֶה אַחַת טְמֵאָה, וְאָמַר נִכְנַסְתִּי לְבִקְעָה זוֹ, וְאֵינִי יוֹדֵעַ אִם נִכְנַסְתִּי לְאוֹתָהּ שָׂדֶה אוֹ לֹא נִכְנַסְתִּי--סְפֵקוֹ טָמֵא:  שֶׁסְּפֵק טֻמְאָה בִּרְשׁוּת הַיָּחִיד, אַפִלּוּ סְפֵק בִּיאָה--טָמֵא.</P>

<P><B>כ,יא</B>  [י] מְקוֹם שֶׁהָיָה רְשׁוּת הַיָּחִיד, וְנַעֲשָׂה רְשׁוּת הָרַבִּים, וְחָזַר וְנַעֲשָׂה רְשׁוּת הַיָּחִיד--כִּשְׁהוּא רְשׁוּת הַיָּחִיד, סְפֵקוֹ טָמֵא; וְכִשְׁהוּא רְשׁוּת הָרַבִּים, סְפֵקוֹ טָהוֹר.</P>

<P><B>כ,יב</B>  [יא] דְּבָרִים שְׁהֶן בִּרְשׁוּת הָרַבִּים, הֲרֵי הֶן כִּרְשׁוּת הָרַבִּים.  כֵּיצַד:  קֻפָּה בִּרְשׁוּת הָרַבִּים גְּבוֹהָה עֲשָׂרָה טְפָחִים, וְהַטֻּמְאָה בְּתוֹכָהּ, סְפֵק נָגַע סְפֵק לֹא נָגַע--סְפֵקוֹ טָהוֹר; הִכְנִיס יָדוֹ לְתוֹכָהּ, סְפֵק נָגַע סְפֵק לֹא נָגַע--סְפֵקוֹ טָמֵא.</P>

<P><B>כ,יג</B>  הָיְתָה כְּפִישָׁה נְתוּנָה עַל כְּתֵפוֹ, וְכִכַּר תְּרוּמָה כָּרוּךְ בְּסִיב אוֹ בִּנְיָר וְנָתוּן לְתוֹכָהּ, סְפֵק נָגַע בָּהּ אַחֵר, סְפֵק לֹא נָגַע--סְפֵקוֹ טָמֵא.</P>

<P><B>כ,יד</B>  [יב] חֲמוֹר בִּרְשׁוּת הָרַבִּים גָּבוֹהַּ עֲשָׂרָה טְפָחִים, וְטֻמְאָה נְתוּנָה עַל גַּבָּיו, סְפֵק נָגַע סְפֵק לֹא נָגַע--סְפֵקוֹ טָהוֹר; פָּשַׁט יָדוֹ עַל גַּבָּיו, סְפֵק נָגַע סְפֵק לֹא נָגַע--סְפֵקוֹ טָמֵא.  וְכֵן סֶלַע הַמֻּנָּח בִּרְשׁוּת הָרַבִּים גָּבוֹהַּ עֲשָׂרָה טְפָחִים, וְטֻמְאָה נְתוּנָה עָלָיו, סְפֵק נָגַע סְפֵק לֹא נָגַע--סְפֵקוֹ טָהוֹר; עָלָה בְּרֹאשׁ הַסֶּלַע, סְפֵק נָגַע סְפֵק לֹא נָגַע--סְפֵקוֹ טָמֵא.</P>

<P><B>כ,טו</B>  [יג] הָיָה זֶה רוֹכֵב עַל חֲמוֹרוֹ וְזֶה רוֹכֵב עַל חֲמוֹרוֹ, וּמְהַלְּכִין בַּדֶּרֶךְ, סְפֵק נָגְעוּ זֶה בְּזֶה, סְפֵק לֹא נָגְעוּ; תִּינוֹק טָמֵא מֻרְכָּב עַל כְּתֵפוֹ שֶׁלְּאָבִיו, וְתִינוֹק טָהוֹר מֻרְכָּב עַל כְּתֵפוֹ שֶׁלְּאָבִיו, וְהָלְכוּ זֶה בְּצַד זֶה, סְפֵק נָגַע סְפֵק לֹא נָגַע; חֲבִלָּה עַל כְּתֵפוֹ, וְהָרֹק מֻדְבָּק בַּכּוֹתָל, סְפֵק נָגַע סְפֵק לֹא נָגַע; כֵּלִים שְׁטוּחִין בִּרְשׁוּת הָרַבִּים לְמַעְלָה מֵעֲשָׂרָה, וְהַטָּמֵא עוֹבֵר, סְפֵק הֵסִיט סְפֵק לֹא הֵסִיט:  הַכֹּל טָהוֹר.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות טומאת אוכלין</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת טֻמְאַת אֹכָלִין</H1>

<P>מִצְוַת עֲשֵׂה אַחַת, וְהִיא דִּין טֻמְאַת מַשְׁקִין וְאֹכָלִין וְהֶכְשֵׁרָן.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת טֻמְאַת אֹכָלִין פֵּרֶק א</H2>

<P><B>א,א</B>  כָּל אֹכֶל הַמְּיֻחָד לְמַאֲכַל אָדָם, כְּגוֹן לֶחֶם וּבָשָׂר וַעֲנָבִים וְזֵיתִים וְכַיּוֹצֶא בָּהֶן--מְקַבֵּל טֻמְאָה; וְכָל שְׁאֵינוּ מְיֻחָד לְמַאֲכַל אָדָם--הֲרֵי זֶה טָהוֹר וְאֵינוּ מְקַבֵּל טֻמְאָה, אֵלָא אִם כֵּן חִשַּׁב עָלָיו וְיֵחֲדוֹ לְמַאֲכַל אָדָם.  וְזֶה וְזֶה אֵינוּ מְקַבֵּל טֻמְאָה, עַד שֶׁיִּבָּלֵל תְּחִלָּה בְּאֶחָד מִשִּׁבְעָה מַשְׁקִין; וְזֶה הוּא הַנִּקְרָא הֶכְשֵׁר, שֶׁנֶּאֱמָר "וְכִי יֻתַּן-מַיִם עַל-זֶרַע" (ויקרא יא,לח).</P>

<P><B>א,ב</B>  וְאֵלּוּ הֶן הַשִּׁבְעָה מַשְׁקִין שֶׁמַּכְשִׁירִין אֶת הָאֹכָלִין לַטֻּמְאָה--הַמַּיִם, וְהַטַּל, וְהַשֶּׁמֶן, וְהַיַּיִן, וְהֶחָלָב, וְהַדָּם, וְהַדְּבַשׁ.  וְאֵינָן מַכְשִׁירִין עַד שֶׁיִּפְּלוּ עַל הָאֹכָלִין, בִּרְצוֹן הַבְּעָלִים; וְלֹא יִהְיוּ סְרוּחִין, שֶׁהַמַּשְׁקֶה הַסָּרוּחַ אֵינוּ מַכְשִׁיר.  וְכֵיוָן שֶׁהֻכְשַׁר הָאֹכֶל--אַף עַל פִּי שֶׁיָּבַשׁ וַהֲרֵי הוּא נָגוּב, הֲרֵי זֶה מְקַבֵּל טֻמְאָה.</P>

<P><B>א,ג</B>  אֹכֶל שֶׁהָיָה בָּלוּל בְּמֵי פֵּרוֹת כְּגוֹן מֵי תּוּתִים וְרִמּוֹנִים--אַף עַל פִּי שְׁהוּא בָּלוּל, וְנָגַע בּוֹ הַזָּב אוֹ בְּשַׂר הַמֵּת--הֲרֵי הוּא טָהוֹר, מִפְּנֵי שֶׁלֹּא הֻכְשַׁר בְּאֶחָד מִשִּׁבְעַת הַמַּשְׁקִין.</P>

<P><B>א,ד</B>  אֵין שָׁם מַשְׁקֶה שֶׁמְּקַבֵּל טֻמְאָה, אֵלָא שִׁבְעַת הַמַּשְׁקִין שֶׁמָּנִינוּ בִּלְבָד; אֲבָל שְׁאָר מֵי פֵּרוֹת--כְּדֶרֶךְ שְׁאֵין מַכְשִׁירִין, כָּךְ אֵין מְקַבְּלִין טֻמְאָה כְּלָל.  [ה] זֵיתִים וַעֲנָבִים שֶׁלֹּא הֵבִיאוּ שְׁלִישׁ--מַשְׁקִין הַיּוֹצְאִין מֵהֶן אֵינָן מַכְשִׁירִין, וְלֹא מְקַבְּלִין טֻמְאָה; אֵלָא הֲרֵי הֶן כִּשְׁאָר מֵי פֵּרוֹת, שְׁהֶן טְהוֹרִין לְעוֹלָם.</P>

<P><B>א,ה</B>  [ו] אֵלּוּ דְּבָרִים שְׁאֵינָן מְקַבְּלִין טֻמְאָה, וְאַף עַל פִּי שֶׁבְּנֵי אָדָם אוֹכְלִין אוֹתָן, לְפִי שְׁאֵינָן נֶאֱכָלִין לַהֲנָאַת גּוּפָן, אֵלָא מִפְּנֵי שֶׁנּוֹתְנִין טַעַם בַּמַּאֲכָלוֹת אוֹ מִפְּנֵי הָרֵיחַ אוֹ הַמַּרְאֶה; וְאֵלּוּ הֶן--הַקֹּשְׁטְ וְהַחֲמָס וְרָאשֵׁי בְּשָׂמִים וְהַתִּיָּה וְהַחִלְתִּית וְהַפַּלְפְּלִין וְחַלּוֹת חָרִיעַ, וְכֵן כָּל כַּיּוֹצֶא בָּהֶן.</P>

<P><B>א,ו</B>  [ז] הַשֶּׁבֶת--סְתָמוֹ לַאֲכִילַת גּוּפוֹ, כִּשְׁאָר יַרְקוֹת שָׂדֶה; וְאִם חִשַּׁב עָלָיו לַקְּדֵרָה, אֵינוּ מִטַּמֵּא טֻמְאַת אֹכָלִין.  וְהַשֶּׁבֶת--מִשֶּׁנָּתְנָה טַעַם בַּקְּדֵרָה--הֲרֵי הִיא כְּזֵבֶל, וְאֵינָהּ מִטַּמְּאָה טֻמְאַת אֹכָלִין.  [ח] הַתְּמָרִים וְהַגְּרֹגְּרוֹת שֶׁנְּתָנָן לַקְּדֵרָה כִּתְבָלִין--עֲדַיִן הֶן מִטַּמְּאִין טֻמְאַת אֹכָלִין, עַד שֶׁיִּפָּסְדוּ מִלֶּאֱכֹל אָדָם.</P>

<P><B>א,ז</B>  [ט] הַכַּרְשִׁינִין--אִם יֵחֲדָן לְמַאֲכַל אָדָם, מִטַּמְּאִין טֻמְאַת אֹכָלִין.  [י] הַקּוּר, הֲרֵי הוּא כְּעֵץ לְכָל דָּבָר; וְאִם שְׁלָקוֹ וְטִגְּנוֹ, מִטַּמֵּא טֻמְאַת אֹכָלִין.  [יא] הַחַרְצַנִּין וְהַזּוֹגִין--אַף עַל פִּי שֶׁכְּנָסָן לְאֹכָלִין, אֵין מִטַּמְּאִין.</P>

<P><B>א,ח</B>  [יב] זֵיתִים וַעֲנָבִים--הַקָּשִׁים שֶׁנִּפְרָצִין וְיוֹצְאִין מִתַּחַת הַקּוֹרָה בְּשָׁעַת הַדְּרִיכָה, אֵינָן מְקַבְּלִין טֻמְאָה.  וְעַד כַּמָּה, עַד אַרְבַּעַת קַבִּין לְכָל כּוֹר; הָיָה הַנִּפְרָץ יָתֵר מִזֶּה, מְקַבְּלִין טֻמְאָה.  וְאִם כְּנָסָן לְאֹכָלִין--אַף עַל פִּי שְׁהֶן פָּחוּת מֵאַרְבַּעַת קַבִּין, מְקַבְּלִין טֻמְאָה.</P>

<P><B>א,ט</B>  [יג] הַכַּפְנָיוֹת וְהַפַּגִּין וְהַבֹּסֶר וְהַקֶּצַח--הֲרֵי הֶן כְּאֹכָלִין, וּמְקַבְּלִין טֻמְאָה.  [יד] לוֹלַבֵּי זְרָדִים, וְהַחַרּוּבִין, וְשֶׁלָּעֲדָל, וְעַלֵּי הַלּוּף הַשּׁוֹטֶה--אֵינָן מְקַבְּלִין טֻמְאָה, עַד שֶׁיִּמְתְּקוּ.  [טו] הַחַרְדָּל וְהַתֻּרְמוֹסִין וּשְׁאָר כָּל הַנִּכְבָּשִׁין--מִטַּמְּאִין טֻמְאַת אֹכָלִין, בֵּין מִשֶּׁהִמְתִּיקוּ בֵּין עַד שֶׁלֹּא הִמְתִּיקוּ.</P>

<P><B>א,י</B>  [טז] זֵיתִים שֶׁכְּבָשָׁן בָּעַלִּין שֶׁלָּהֶן--אֵין הָעַלִּין מְקַבְּלִין טֻמְאָה, שֶׁלֹּא כְּבָשָׁן לְאָכְלָן אֵלָא לְמַרְאֶה.  [יז] כִּישׁוּת שֶׁלַּקִּישׁוּת, וְהַנֵּץ שֶׁלָּהּ--אֵינוּ מְקַבֵּל טֻמְאָה, מִפְּנֵי שְׁאֵינוּ אֹכֶל.</P>

<P><B>א,יא</B>  [יח] דְּבַשׁ בְּכַוַּרְתּוֹ, מִטַּמֵּא טֻמְאַת אֹכָלִין שֶׁלֹּא בְּמַחְשָׁבָה; רָדָה הַדְּבַשׁ--מִשֶּׁיְּרַסַּק הַחַלּוֹת, מִטַּמֵּא מִשּׁוֹם מַשְׁקֶה.  דְּבַשׁ הַזָּב מִכַּוַּרְתּוֹ, מִטַּמֵּא טֻמְאַת מַשְׁקִין; חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין.</P>

<P><B>א,יב</B>  [יט] הַשֶּׁמֶן שֶׁקָּרַשׁ--אֵינוּ אֹכֶל, וְלֹא מַשְׁקֶה; חִשַּׁב עָלָיו כִּשְׁהוּא קָרוּשׁ, בֵּין לְאֹכָלִין בֵּין לְמַשְׁקִין--בָּטְלָה דַּעְתּוֹ.  וְכֵן הַדָּם שֶׁקָּרַשׁ--אֵינוּ אֹכֶל, וְלֹא מַשְׁקֶה.  חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין; חִשַּׁב עָלָיו לְמַשְׁקִין, בָּטְלָה דַּעְתּוֹ.</P>

<P><B>א,יג</B>  [כ] חָלָב שֶׁקָּרַשׁ--אֵינוּ לֹא אֹכֶל, וְלֹא מַשְׁקֶה.  חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין; לְמַשְׁקִין, בָּטְלָה דַּעְתּוֹ.  [כא] דְּבַשׁ תְּמָרִים--לֹא אֹכֶל, וְלֹא מַשְׁקֶה.  חִשַּׁב עָלָיו לְאֹכָלִין, מִטַּמֵּא טֻמְאַת אֹכָלִין; לְמַשְׁקִין, בָּטְלָה דַּעְתּוֹ.  וּשְׁאָר כָּל מֵימֵי פֵּרוֹת כֻּלָּן--לֹא אֹכֶל, וְלֹא מַשְׁקֶה; חִשַּׁב עֲלֵיהֶן, בֵּין לְאֹכָלִין בֵּין לְמַשְׁקִין--בָּטְלָה דַּעְתּוֹ.</P>

<P><B>א,יד</B>  [כב] הַשֶּׁלֶג--אֵינוּ אֹכֶל, וְלֹא מַשְׁקֶה.  חִשַּׁב עָלָיו לְאֹכָלִין, בָּטְלָה דַּעְתּוֹ; חִשַּׁב עָלָיו לְמַשְׁקֶה, מִטַּמֵּא טֻמְאַת מַשְׁקִין.  נִטְמָא מִקְצָתוֹ, לֹא נִטְמָא כֻּלּוֹ; הִעְבִירוֹ עַל גַּבֵּי כְּלִי חֶרֶס הַטָּמֵא, נִטְמָא כֻּלּוֹ.</P>

<P><B>א,טו</B>  [כג] הֶחָלָב שֶׁבַּכַּחַל שֶׁחִשַּׁב עָלָיו--בָּטְלָה דַּעְתּוֹ, וַהֲרֵי הוּא טָהוֹר; חִשַּׁב עַל הֶחָלָב שֶׁבַּקֵּבָה, הֲרֵי זֶה מִטַּמֵּא טֻמְאַת אֹכָלִין.</P>

<P><B>א,טז</B>  [כד] עֲנָבִים שֶׁדְּרָכָן--מִשֶּׁיַּהֲלֹךְ בָּהֶן הַדּוֹרֵךְ שְׁתִי וְעֵרֶב, מִטַּמְּאִין טֻמְאַת מַשְׁקִין; נִשְׁתַּיְּרוּ בָּהֶן גַּרְגְּרִין שְׁלֵמִים, אוֹתָן גַּרְגְּרִין מִטַּמְּאִין טֻמְאַת אֹכָלִין.  וְכֵן הַזֵּיתִים--מִשֶּׁיִּטָּעֲנוּ, מִטַּמְּאִין טֻמְאַת מַשְׁקִין; נִשְׁאֲרוּ בָּהֶן גַּרְגְּרִין שְׁלֵמִים, מִטַּמְּאִין טֻמְאַת אֹכָלִין.</P>

<P><B>א,יז</B>  [כה] הֶעָרְלָה, וְכִלְאֵי הַכֶּרֶם, וְשׁוֹר הַנִּסְקָל שֶׁנִּשְׁחַט, וְעֶגְלָה עֲרוּפָה בֵּין שֶׁנִּשְׁחֲטָה בֵּין שֶׁנֶּעֶרְפָה, וְצִפֳּרֵי מְצֹרָע, וּפֶטֶר חֲמוֹר, וּבָשָׂר בְּחָלָב, וּבְשַׂר פָּרָה אֲדֻמָּה, וְהַפִּגּוּל, וְהַנּוֹתָר--אַף עַל פִּי שֶׁכָּל אֵלּוּ אֲסוּרִין בַּהֲנָיָה, כֻּלָּן מִטַּמְּאוֹת טֻמְאַת אֹכָלִין.
<BR> </P>

<H2>הִלְכּוֹת טֻמְאַת אֹכָלִין פֵּרֶק ב</H2>

<P><B>ב,א</B>  כָּל הָאֹכָלִין הַגְּדֵלִין מִן הַקַּרְקָע--אֵינָן מְקַבְּלִין טֻמְאָה, עַד שֶׁיֵּעָקְרוּ; אֲבָל כָּל זְמָן שְׁהֶן מְחֻבָּרִין, אַפִלּוּ בְּשֹׁרֶשׁ קָטָן שֶׁיְּכוּלִין לִחְיוֹת מִמֶּנּוּ--אֵינָן מְקַבְּלִין טֻמְאָה.  [ב] יֵחוּר שֶׁלִּתְאֵנָה שֶׁנִּפְשַׁח וּמְעֻרֶּה בַּקְּלִפָּה שְׁאֵינוּ יָכוֹל לִחְיוֹת מִמֶּנָּה, כָּל הָאֹכָלִין שֶׁבּוֹ מִטַּמְּאִין; וְיֵשׁ בַּדָּבָר סְפֵק אִם יִהְיֶה שְׁאָר הָאִילָן כְּמוֹ יָד לְזֶה הַיֵּחוּר שֶׁנִּשְׁבַּר, אוֹ לֹא.</P>

<P><B>ב,ב</B>  [ג] יְרָקוֹת שֶׁיָּבְשׁוּ בְּאִבֵּיהֶן, כְּגוֹן כַּרּוּב וְדַלַּעַת שֶׁיָּבְשׁוּ בְּאִבֵּיהֶן--אֵינָן מִטַּמְּאִין טֻמְאַת אֹכָלִין; לִקְּטָן לְיַבְּשָׁן--הֲרֵי הֶן אֹכָלִין כְּשֶׁהָיוּ, עַד שֶׁיִּיבְשׁוּ וְיֵעָשׂוּ כְּעֵץ.  [ד] אִילָן שֶׁנִּפְשַׁח, וּבוֹ פֵּרוֹת--הֲרֵי הֶן כִּתְלוּשִׁין; וְכֵן אִם יָבַשׁ הָאִילָן, וּבוֹ פֵּרוֹת--הֲרֵי הֶן כִּתְלוּשִׁין.  [ה] תְּאֵנִים שֶׁיָּבְשׁוּ בְּאִבֵּיהֶן, מִטַּמְּאוֹת טֻמְאַת אֹכָלִין בִּמְקוֹמָן.</P>

<P><B>ב,ג</B>  [ו] כָּל הָאֹכָלִין שְׁהֶן מִבַּעֲלֵי חַיִּים--אֵינָן מְקַבְּלִין טֻמְאָה, עַד שֶׁיָּמוּתוּ.  שָׁחַט בְּהֵמָה חַיָּה וָעוֹף--אַף עַל פִּי שֶׁעֲדַיִן הֶן מְפַרְכְּסִין, מְקַבְּלִין טֻמְאָה; וְדָגִים מֵאֵימָתַי מְקַבְּלִין טֻמְאָה, מִשֶּׁיָּמוּתוּ.  נֻלַּד בָּהֶן טְרֵפָה, וְנִטְמְאוּ כִּשְׁהֶן מִתְנַדְנְדִין--הֲרֵי יֵשׁ בַּדָּבָר סְפֵק אִם הֶן חֲשׁוּבִין כַּמֵּתִים, הוֹאִיל וְנִטְרְפוּ, אוֹ אֵינָן מְקַבְּלִין טֻמְאָה, עַד שֶׁיִּדְמוּ כָּאֶבֶן וְלֹא יִתְנַדְנְדוּ.</P>

<P><B>ב,ד</B>  הָאֵבֶר אוֹ הַבָּשָׂר הַמְּדֻלְדָלִין בִּבְהֵמָה אוֹ חַיָּה שְׁאֵינָן יְכוּלִין לִחְיוֹת--אִם הֻכְשְׁרוּ--מְקַבְּלִין טֻמְאָה בִּמְקוֹמָן, מִפְּנֵי שְׁהֶן חֲשׁוּבִין כְּאֹכֶל שֶׁפֵּרַשׁ.  נִשְׁחֲטָה הַבְּהֵמָה, הֻכְשְׁרוּ בַּשְּׁחִיטָה:  שֶׁהַבְּהֵמָה כֻּלָּהּ כְּמוֹ יָד לְאֵבֶר זֶה, וְיָד שֶׁהֻכְשַׁר הֻכְשַׁר הָאֹכֶל כֻּלּוֹ כְּמוֹ שֶׁיִּתְבָּאַר.  וְיֵשׁ בְּדָבָר זֶה סְפֵק אִם תִּהְיֶה הַבְּהֵמָה בְּחַיֶּיהָ כְּמוֹ יָד, לְאֵבֶר אוֹ בָּשָׂר הַמְּדֻלְדָלִין בָּהּ.</P>

<P><B>ב,ה</B>  [ז] הַשּׁוֹחֵט בְּהֵמָה חַיָּה וָעוֹף, הֻכְשַׁר כָּל הַבָּשָׂר בַּדָּם שֶׁיָּצָא בַּשְּׁחִיטָה; לְפִיכָּךְ אִם לֹא יָצָא מֵהֶן דָּם בַּשְּׁחִיטָה, הֲרֵי כָּל בְּשָׂרָן צָרִיךְ הֶכְשֵׁר כְּמוֹ כָּל הָאֹכָלִין שֶׁלֹּא הֻכְשְׁרוּ.</P>

<P><B>ב,ו</B>  [ח] אֹכָלִין שֶׁהֻכְשְׁרוּ כִּשְׁהֶן מְחֻבָּרִין לַקַּרְקָע, אוֹ שֶׁהֻכְשְׁרוּ בַּמַּיִם שֶׁבַּקַּרְקָע--אֵינוּ הֶכְשֵׁר:  עַד שֶׁיֻּכְשְׁרוּ אַחַר שֶׁנֶּעֶקְרוּ, בְּמַיִם הַתְּלוּשִׁין מִן הַקַּרְקָע אוֹ בִּשְׁאָר מַשְׁקִין--שֶׁנֶּאֱמָר "בְּכָל-כְּלִי" (ויקרא יא,לד), אֵינוּ מַכְשִׁיר עַד שֶׁיִּתָּלֵשׁ מִן הַקַּרְקָע כְּעֵין הַמַּיִם שֶׁבַּכֵּלִים.  שָׁאַב הַמַּיִם בִּכְלִי, וּנְתָנָן בַּקַּרְקָע--אֵינָן מַכְשִׁירִין.</P>

<P><B>ב,ז</B>  [ט] קִישׁוּת שֶׁנְּטָעָהּ בַּעֲצִיץ, וְהִגְדִּילָה--אַף עַל פִּי שֶׁיָּצַאת חוּץ לָעֲצִיץ, אֵינָהּ מְקַבֶּלֶת טֻמְאָה.  וַעֲצִיץ שְׁהוּא נָקוּב כְּדֵי שֹׁרֶשׁ קָטָן--הֲרֵי הוּא כָּאָרֶץ, וְהַנָּטוּעַ בּוֹ אֵינוּ מְקַבֵּל טֻמְאָה; וְכֵן אִם הָיוּ בּוֹ מַיִם, אֵינָן מַכְשִׁירִין.</P>

<P><B>ב,ח</B>  [י] עֲצִיץ שְׁאֵינוּ נָקוּב, הֲרֵי הַנָּטוּעַ בּוֹ מְקַבֵּל טֻמְאָה; וְאִם הָיוּ מַיִם בְּתוֹכוֹ, מַכְשִׁירִין.  [יא] כְּלֵי גְּלָלִים וּכְלֵי אֲדָמָה שֶׁהַשָּׁרָשִׁים יְכוּלִין לִבְקֹעַ בָּהֶן וְלָצֵאת, אֵינָן מַכְשִׁירִין אֶת הַזְּרָעִים; וְאַף עַל פִּי שְׁאֵינָן נְקוּבִין, הֲרֵי הֶן כִּנְקוּבִין.</P>

<P><B>ב,ט</B>  [יב] עֲצִיץ שֶׁמִּלְּאָהוּ עָפָר עַד שְׂפָתוֹ--אֵינוּ חָשׁוּב כְּלִי, אֵלָא הֲרֵי הוּא כְּטַבְלָה שְׁאֵין לָהּ שָׂפָה, שְׁאֵינוּ כְּלִי קִבּוּל.  [יג] מַשְׁקִין טְמֵאִין שֶׁנָּפְלוּ עַל הָאֹכָלִין--נִטְמְאוּ, אַף עַל פִּי שֶׁנָּפְלוּ שֶׁלֹּא בִּרְצוֹן הַבְּעָלִים, שֶׁהֲרֵי הַטֻּמְאָה וְהַהֶכְשֵׁר, בָּאִין כְּאַחַת:  וְהוּא, שֶׁלֹּא יִהְיוּ בַּקַּרְקָע.</P>

<P><B>ב,י</B>  [יד] כָּל אֹכֶל שֶׁנִּפְסַד וְנִסְרַח, וַהֲרֵי אֵינוּ רָאוּי לְמַאֲכַל אָדָם--אֵינוּ מְקַבֵּל טֻמְאָה.  וְכֵן מַשְׁקֶה שֶׁנִּסְרַח וְנִפְסַד, וְאֵינוּ רָאוּי לִשְׁתִיַּת הָאָדָם--אֵינוּ מְקַבֵּל טֻמְאָה, כְּדֶרֶךְ שְׁאֵינוּ מַכְשִׁיר:  שֶׁנֶּאֱמָר "אֲשֶׁר יִשָּׁתֶה" (ויקרא יא,לד).</P>

<P><B>ב,יא</B>  [טו] הָעוֹר שֶׁשְּׁלָקוֹ, וְהַשִּׁלְיָה שֶׁחִשַּׁב עָלֶיהָ לַאֲכִילָה--מִטַּמְּאִין טֻמְאַת אֹכָלִין בִּפְנֵי עַצְמָן.  [טז] עוֹר חֲמוֹר שֶׁשְּׁלָקוֹ--הֲרֵי זֶה סְפֵק אִם מִטַּמֵּא טֻמְאַת אֹכָלִין, מִפְּנֵי שֶׁשְּׁלָקוֹ, אוֹ אֵינוּ מִטַּמֵּא, מִפְּנֵי שְׁהוּא מָאוּס הַרְבֵּה.</P>

<P><B>ב,יב</B>  [יז] חִטִּים שֶׁבְּגֶלְלֵי הַבָּקָר וּשְׂעוֹרִים שֶׁבְּגֶלְלֵי הַבְּהֵמָה שֶׁלִּקְּטָן, אֵינָן מְקַבְּלִין טֻמְאָה; וְאִם חִשַּׁב עֲלֵיהֶן לַאֲכִילָה, מִטַּמְּאוֹת טֻמְאַת אֹכָלִין.</P>

<P><B>ב,יג</B>  [יח] כָּל אֹכֶל שֶׁנִּטְמָא, וְאַחַר שֶׁנִּטְמָא נִפְסַד וְנִסְרַח--אִם נִפְסַל מִלֶּאֱכֹל הַכֶּלֶב, אוֹ שֶׁיָּבַשׁ כַּחֶרֶס--הֲרֵי זֶה טָהוֹר; נִפְסַל מִלֶּאֱכֹל אָדָם, וַעֲדַיִן הוּא רָאוּי לַכֶּלֶב--הֲרֵי זֶה טָמֵא כְּשֶׁהָיָה.  וְכָל הָאֹכָלִין שֶׁנִּטְמְאוּ, אֵין לָהֶן טַהְרָה בַּמִּקְוָה.</P>

<P><B>ב,יד</B>  [יט] זְרָעִים טְמֵאִים שֶׁזְּרָעָן--הֲרֵי הַצּוֹמֵחַ מֵהֶן טָהוֹר, וְאַפִלּוּ בְּדָבָר שְׁאֵין זַרְעוֹ כּוֹלֶה:  וְהוּא, שֶׁהִשְׁרִישׁוּ; אֲבָל קֹדֶם הַשְׁרָשָׁה--הֲרֵי הֶן בְּטֻמְאָתָן, אַפִלּוּ בְּדָבָר שֶׁזַּרְעוֹ כּוֹלֶה.</P>

<P><B>ב,טו</B>  [כ] אֹכָלִין שְׁהֶן מְחֻבָּרִין לְכֵלִים, בָּטְלוּ מִתּוֹרַת אֹכֶל; וְאִם נִטְמָא הַכְּלִי, הֲרֵי הֶן מִטַּמְּאִין כְּטֻמְאַת הַכְּלִי--הוֹאִיל וְהֶן מְשַׁמְּשִׁין תַּשְׁמִישׁ עֵץ, הֲרֵי הֶן כָּעֵץ.</P>

<P><B>ב,טז</B>  [כא] כָּל מַשְׁקֶה שֶׁנִּטְמָא, וְאַחַר שֶׁנִּטְמָא נִפְסַד וְנִסְרַח--הֲרֵי זֶה בְּטֻמְאָתוֹ לְעוֹלָם:  שְׁאֵין הַמַּשְׁקֶה יוֹצֶא יְדֵי הַכֶּלֶב לְעוֹלָם.  וְאֵין לַמַּשְׁקֶה שֶׁנִּטְמָא טַהְרָה, חוּץ מִן הַמַּיִם בִּלְבָד:  שְׁאִם הִטְבִּיל מַיִם בַּמִּקְוָה--כֵּיוָן שֶׁצָּף מֵי הַמִּקְוָה עֲלֵיהֶן, טָהֲרוּ; וּמַטְבִּילִין חַמִּין בְּצוֹנֵן, וְצוֹנֵן בְּחַמִּין, וְרָעִים בְּיָפִים, וְיָפִים בְּרָעִים.</P>

<P><B>ב,יז</B>  [כב] מַקֵּל שְׁהִיא מְלֵאָה מַשְׁקִין, וְהִטְבִּיל מִקְצָתָהּ בַּמִּקְוָה--לֹא טָהֲרוּ הַמַּיִם שֶׁעַל מִקְצָתָהּ:  עַד שֶׁיַּטְבִּיל אֶת כֻּלָּהּ.</P>

<P><B>ב,יח</B>  [כג] שֶׁלֶג שֶׁנִּטְמָא, וְהִשִּׁיק מִקְצָתוֹ לְמֵי מִקְוָה--הוֹאִיל וְטָהַר מִקְצָתוֹ, טָהַר כֻּלּוֹ.</P>

<P><B>ב,יט</B>  [כד] הַתֶּמֶד הַטָּמֵא, בֵּין שֶׁנִּטְמָא אַחַר שֶׁתְּמָדוֹ בֵּין שֶׁתְּמָדוֹ בְּמַיִם טְמֵאִים--עַד שֶׁלֹּא הִחְמִיץ--מַשִּׁיקוֹ בַּמִּקְוָה וְיִטְהַר, שֶׁהֲרֵי הוּא כַּמַּיִם; מִשֶּׁהִחְמִיץ--הֲרֵי הוּא כְּיַיִן, וְאֵין לוֹ טַהְרָה בַּמִּקְוָה.</P>

<P><B>ב,כ</B>  [כה] קְדֵרָה שֶׁהָיְתָה מְלֵאָה מַשְׁקִין כְּגוֹן דְּבַשׁ וְיַיִן וְכַיּוֹצֶא בָּהֶן, וּנְתוּנָה בְּתוֹךְ הַמִּקְוָה, וּפָשַׁט הָרִאשׁוֹן לַטֻּמְאָה אֶת יָדוֹ וְנָגַע בָּהּ--הֲרֵי זֶה מְטַמֵּא אֶת הַמַּשְׁקִין, אַף עַל פִּי שְׁהֶן בַּמִּקְוָה; וְנִטְמֵאת הַקְּדֵרָה מֵחֲמַת הַמַּשְׁקִין, אַף עַל פִּי שְׁהִיא בְּתוֹךְ הַמִּקְוָה, שֶׁהֲרֵי הַמַּשְׁקִין שֶׁבָּהּ חוֹצְצִין.</P>

<P><B>ב,כא</B>  הָיְתָה מְלֵאָה מַיִם--הַקְּדֵרָה טְהוֹרָה, שְׁאֵין הָרִאשׁוֹן מְטַמֵּא כְּלֵי חֶרֶס לְעוֹלָם; וְאֵין הַמַּיִם שֶׁבְּתוֹכָהּ טְמֵאִים, מִפְּנֵי שְׁהֶן מְעֹרָבִים בְּמֵי מִקְוָה.  פָּשַׁט אָב הַטֻּמְאָה אֶת יָדוֹ וְנָגַע בָּהּ--נִטְמֵאת הַקְּדֵרָה, שְׁאֵין הַמִּקְוָה מְטַהֵר כְּלֵי חֶרֶס.</P>

<P><B>ב,כב</B>  [כו] מֵי שְׁפִיכוֹת, הֲרֵי הֶן בְּחֶזְקַת טֻמְאָה.  יָרְדוּ עֲלֵיהֶן מֵי גְּשָׁמִים--אִם רַבּוּ עֲלֵיהֶן, הֲרֵי הֶן טְהוֹרִים; מֶחְצָה לְמֶחְצָה, הַכֹּל טָמֵא בֵּין בְּכֵלִים בֵּין בְּקַרְקָעוֹת.  אֵימָתַי, בִּזְמָן שֶׁקָּדְמוּ מֵי שְׁפִיכוֹת; אֲבָל אִם קָדְמוּ מֵי גְּשָׁמִים, וְיָרְדוּ לָהֶן כָּל שְׁהוּא מִמֵּי שְׁפִיכוֹת--הַכֹּל טָמֵא:  שֶׁמַּשְׁקִין טְמֵאִין שֶׁיָּרְדוּ לַטְּהוֹרִים, מְטַמְּאִין בְּכָל שְׁהוּא.</P>

<P><B>ב,כג</B>  [כז] הַטּוֹרֵף אֶת גַּגּוֹ וְהַמְּכַבֵּס אֶת כְּסוּתוֹ, וַהֲרֵי הֶן מְנַטְּפִין, וְיָרְדוּ גְּשָׁמִים עֲלֵיהֶן, וְרַבּוּ הַנְּטִיפוֹת--הֲרֵי רַבּוּ מֵי גְּשָׁמִים עֲלֵיהֶן, וְהַנּוֹטְפִין מֵהֶן טְהוֹרִין.</P>

<P><B>ב,כד</B>  [כח] הַסָּךְ שֶׁמֶן טָהוֹר, וְנִטְמָא זֶה הָאָדָם, וְטָבַל, וַהֲרֵי הַשֶּׁמֶן עַל בְּשָׂרוֹ--אִם הָיָה כְּדֵי סִיכַת אֵבֶר קָטָן, הֲרֵי הוּא טָהוֹר כְּשֶׁהָיָה מִקֹּדֶם.  סָךְ שֶׁמֶן טָמֵא, וְטָבַל--לֹא טָהַר הַשֶּׁמֶן שֶׁעָלָיו:  אֵלָא אִם נִשְׁאַר מִמֶּנּוּ מַשְׁקֶה טוֹפֵחַ, הֲרֵי הַשֶּׁמֶן בְּטֻמְאָתוֹ; וְאִם לֹא נִשְׁאַר מִמֶּנּוּ כְּדֵי לְהַטְפִּיחַ, בָּטַל בְּמֵעוּטוֹ.
<BR> </P>

<H2>הִלְכּוֹת טֻמְאַת אֹכָלִין פֵּרֶק ג</H2>

<P><B>ג,א</B>  כְּבָר בֵּאַרְנוּ שְׁאֵין הָאֹכָלִין מִטַּמְּאִין, עַד שֶׁיֻּכְשְׁרוּ; וְשֶׁכָּל אֹכֶל שְׁאֵינוּ מְיֻחָד לְמַאֲכַל אָדָם, אֵינוּ מְקַבֵּל טֻמְאָה עַד שֶׁיֵּחֲדוֹ לָאָדָם.  [ב] אֹכֶל שְׁהוּא מְיֻחָד לָאָדָם בְּמָקוֹם זֶה, וְאֵינוּ מְיֻחָד לָאָדָם בְּמָקוֹם אַחֵר--בִּמְקוֹם שְׁהוּא מְיֻחָד בּוֹ, אֵינוּ צָרִיךְ מַחְשָׁבָה לְיַחֲדוֹ לָאָדָם; וּבִמְקוֹם שְׁאֵינוּ מְיֻחָד בּוֹ, צָרִיךְ מַחְשָׁבָה לְיַחֲדוֹ לָאָדָם וְאַחַר כָּךְ יְקַבַּל טֻמְאָה.  וְכָל אֹכֶל שֶׁסּוֹפוֹ לְטַמֵּא אָדָם וְכֵלִים, אֵינוּ צָרִיךְ הֶכְשֵׁר.</P>

<P><B>ג,ב</B>  [ג] יֵשׁ אֹכָלִין שֶׁצְּרִיכִין הֶכְשֵׁר וְאֵינָן צְרִיכִין מַחְשָׁבָה, וְיֵשׁ שֶׁצְּרִיכִין מַחְשָׁבָה וְאֵינָן צְרִיכִין הֶכְשֵׁר, וְיֵשׁ שֶׁצְּרִיכִין מַחְשָׁבָה וְהֶכְשֵׁר, וְיֵשׁ שְׁאֵינָן צְרִיכִין לֹא מַחְשָׁבָה וְלֹא הֶכְשֵׁר.</P>

<P><B>ג,ג</B>  כֵּיצַד:  כָּל הָאֹכָלִין הַמְּיֻחָדִין לָאָדָם בְּכָל מָקוֹם--צְרִיכִין הֶכְשֵׁר, וְאֵין צְרִיכִין מַחְשָׁבָה.  דָּגִים טְהוֹרִים וַחֲגָבִים טְהוֹרִים בְּכָל מָקוֹם, וְדָגִים טְמֵאִים וַחֲגָבִים טְמֵאִים בַּכְּפָרִים--הֲרֵי הֶן מְיֻחָדִין לָאָדָם, וּצְרִיכִין הֶכְשֵׁר וְאֵין צְרִיכִין מַחְשָׁבָה; וְכֵן חֵלֶב בְּהֵמָה טְהוֹרָה שֶׁמֵּתָה--צָרִיךְ הֶכְשֵׁר וְאֵינוּ צָרִיךְ מַחְשָׁבָה, בְּכָל מָקוֹם.</P>

<P><B>ג,ד</B>  וְאֵלּוּ צְרִיכִין מַחְשָׁבָה, וְהֶכְשֵׁר:  בְּשַׂר הַפּוֹרֵשׁ מִן הַחַי--בֵּין מִן הָאָדָם, בֵּין מִן הַבְּהֵמָה, בֵּין מִן הָעוֹף; וְנִבְלַת הָעוֹף הַטָּמֵא; וְחֵלֶב בְּהֵמָה טְהוֹרָה שְׁחוּטָה בַּכְּפָרִים--אַף עַל פִּי שֶׁהֻכְשַׁר בַּשְּׁחִיטָה, צָרִיךְ הֶכְשֵׁר שֵׁנִי אַחַר הַמַּחְשָׁבָה; וּשְׁאָר כָּל יַרְקוֹת הַשָּׂדֶה כְּגוֹן שְׁמַרְקָעִים, וְהַבְּצָלִים הַקָּשִׁים בְּיוֹתֵר, וְהַפַּטְרָיוֹת, וְכֵן חֲגָבִים וְדָגִים קְטַנִּים--צְרִיכִין מַחְשָׁבָה בַּכְּפָרִים.</P>

<P><B>ג,ה</B>  עֻלְשִׁין שֶׁזְּרָעָן לַבְּהֵמָה, וְנִמְלַךְ עֲלֵיהֶן לָאָדָם--אֵינָן מְקַבְּלִין טֻמְאָה, עַד שֶׁיְּחַשַּׁב עֲלֵיהֶן אַחַר שֶׁיִּתָּלְשׁוּ:  שֶׁמַּחְשֶׁבֶת חִבּוּר אֵינָהּ מַחְשָׁבָה.  וְעֻלְשִׁין שֶׁלִּקְּטָן לִבְהֶמְתּוֹ וֶהֱדִיחָן, וְנִמְלַךְ עֲלֵיהֶן לָאָדָם--צְרִיכוֹת הֶכְשֵׁר שֵׁנִי אַחַר הַמַּחְשָׁבָה; וְכֵן כָּל כַּיּוֹצֶא בָּהֶן.</P>

<P><B>ג,ו</B>  הָאֲלַל--אִם חִשַּׁב עָלָיו לַאֲכִילָה, מְקַבֵּל טֻמְאַת אֹכָלִין; וְאִם לֹא חִשַּׁב עָלָיו, הֲרֵי הוּא כָּעֵץ וְאֵינוּ מְקַבֵּל טֻמְאָה.  וְכֵן הָעֲצָמוֹת הַמְּחֻבָּרִין בַּבָּשָׂר, וְהַגִּידִים, וְהַמְּקוֹמוֹת הָרַכִּים מִן הַקְּרָנַיִם וּמִן הַטְּלַפַּיִם, וְהַכְּנָפַיִם וְהַנּוֹצָה, וְהַמְּקוֹמוֹת הָרַכִּים מִן הַצִּפָּרְנַיִם וּמִן הַחַרְטוֹם הַמֻּבְלָעִין בַּבָּשָׂר--צְרִיכִין מַחְשָׁבָה וְהֶכְשֵׁר.</P>

<P><B>ג,ז</B>  וְאֵלּוּ שְׁאֵין צְרִיכִין לֹא מַחְשָׁבָה, וְלֹא הֶכְשֵׁר:  נִבְלַת בְּהֵמָה טְהוֹרָה בְּכָל מָקוֹם, וְנִבְלַת הָעוֹף הַטָּהוֹר, וְחֵלֶב בְּהֵמָה טְמֵאָה בַּכְּרָכִים--אֵין אֶחָד מֵאֵלּוּ צָרִיךְ מַחְשָׁבָה, לְפִי שְׁהֶן מְיֻחָדִין לְמַאֲכַל אָדָם; וְאֵינָן צְרִיכִין הֶכְשֵׁר, מִפְּנֵי שֶׁסּוֹפָן לְטַמֵּא אָדָם וְכֵלִים בְּכַזַּיִת, וְכָל הַמְּטַמֵּא טֻמְאָה חֲמוּרָה, אֵינוּ צָרִיךְ הֶכְשֵׁר.</P>

<P><B>ג,ח</B>  וְאֵלּוּ צְרִיכִין מַחְשָׁבָה, וְאֵין צְרִיכִין הֶכְשֵׁר--נִבְלַת הָעוֹף הַטָּהוֹר בַּכְּפָרִים, וְנִבְלַת בְּהֵמָה טְמֵאָה בְּכָל מָקוֹם:  וְהוּא, שֶׁחִשַּׁב עַל פָּחוּת מִכַּזַּיִת; אֲבָל כַּזַּיִת, אָב טֻמְאָה הוּא.</P>

<P><B>ג,ט</B>  [ד] יִשְׂרָאֵל שֶׁשָּׁחַט בְּהֵמָה טְמֵאָה לַנָּכְרִי, וְשָׁחַט בָּהּ שְׁנַיִם--הֲרֵי זוֹ מִטַּמְּאָה טֻמְאַת אֹכָלִין כָּל זְמָן שְׁהִיא מְפַרְכֶּסֶת; וְאֵינָהּ צְרִיכָה מַחְשָׁבָה--שֶׁהֲרֵי יִשְׂרָאֵל שְׁחָטָהּ לַאֲכִילַת הַגּוֹי, וְאֵין לָךְ מַחְשָׁבָה גְּדוֹלָה מִזּוֹ; וְאֵינָהּ צְרִיכָה הֶכְשֵׁר, לְפִי שֶׁסּוֹפָהּ לְטַמֵּא טֻמְאָה חֲמוּרָה.</P>

<P><B>ג,י</B>  שָׁחַט בָּהּ אֶחָד, אוֹ שֶׁנְּחָרָהּ--אֵינָהּ מִטַּמְּאָה טֻמְאַת אֹכָלִין.  וְכֵן גּוֹי שֶׁשָּׁחַט בְּהֵמָה טְהוֹרָה לְיִשְׂרָאֵל, וְשָׁחַט בָּהּ שְׁנַיִם אוֹ רֹב שְׁנַיִם--מִטַּמְּאָה טֻמְאַת אֹכָלִין כָּל זְמָן שְׁהִיא מְפַרְכֶּסֶת, וְאֵינָהּ צְרִיכָה הֶכְשֵׁר; שָׁחַט בָּהּ אֶחָד, אוֹ נְחָרָהּ--אֵינָהּ מִטַּמְּאָה טֻמְאַת אֹכָלִין, וַהֲרֵי הִיא כִּשְׁאָר הַנְּבֵלוֹת.</P>

<P><B>ג,יא</B>  [ה] הַחוֹתֵךְ בָּשָׂר מֵאֵבֶר מִן הַחַי שֶׁלִּבְהֵמָה, וְאַחַר כָּךְ חִשַּׁב עָלָיו--צָרִיךְ הֶכְשֵׁר.  חִשַּׁב עָלָיו, וְאַחַר כָּךְ חֲתָכוֹ--אֵינוּ צָרִיךְ הֶכְשֵׁר:  מִפְּנֵי שֶׁמְּטַמֵּא טֻמְאָה חֲמוּרָה כַּנְּבֵלָה, וְכָל הַמְּטַמֵּא טֻמְאָה חֲמוּרָה אֵינוּ צָרִיךְ הֶכְשֵׁר.</P>

<P><B>ג,יב</B>  [ו] פָּחוּת מִכַּזַּיִת מִנִּבְלַת בְּהֵמָה טְמֵאָה שֶׁחִשַּׁב עָלָיו, וְהִשְׁלִים עָלָיו כַּבֵּיצָה מֵאֹכָלִין אֲחֵרִים--אֵין הַכֹּל צָרִיךְ הֶכְשֵׁר:  הוֹאִיל וּפָחוּת מִכַּזַּיִת שֶׁבִּכְלַל הַבֵּיצָה, אִם הִשְׁלִימוֹ לְכַזַּיִת, מְטַמֵּא טֻמְאָה חֲמוּרָה.</P>

<P><B>ג,יג</B>  וְכֵן כַּזַּיִת מִנִּבְלַת בְּהֵמָה טְמֵאָה שֶׁחִשַּׁב עָלֶיהָ, וְחִפָּה אוֹתָהּ בְּבָצֵק עַד שֶׁהִשְׁלִים לְכַבֵּיצָה--הוֹאִיל וְאֵינוּ מְטַמֵּא בַּמַּגָּע מִפְּנֵי הַבָּצֵק, הֲרֵי זֶה צָרִיךְ מַחְשָׁבָה.  וְאֵין הַבָּצֵק הַזֶּה צָרִיךְ הֶכְשֵׁר, הוֹאִיל וְכָל הַשֵּׁעוּר הַזֶּה מְטַמֵּא בַּמַּשָּׂא מִפְּנֵי כַּזַּיִת נְבֵלָה שֶׁבְּתוֹכוֹ:  אַף עַל פִּי שְׁאֵינוּ מְטַמֵּא בַּמַּגָּע, הֲרֵי סוֹפוֹ לְטַמֵּא טֻמְאָה חֲמוּרָה; לְפִיכָּךְ אֵין צָרִיךְ הֶכְשֵׁר.</P>

<P><B>ג,יד</B>  [ז] פָּחוּת מִכַּזַּיִת מִבְּשַׂר הַמֵּת, שֶׁהִשְׁלִים עָלָיו כַּבֵּיצָה מִשְּׁאָר אֹכָלִין--הַכֹּל צָרִיךְ מַחְשָׁבָה, שֶׁהֲרֵי בָּטַל הַכֹּל אֵצֶל כָּל אָדָם; וְאֵין הַכֹּל צָרִיךְ הֶכְשֵׁר, מִפְּנֵי בְּשַׂר הַמֵּת שֶׁבִּכְלָלוֹ.  [ח] כַּזַּיִת מִן הַמֵּת, שֶׁחִפָּהוּ בְּבָצֵק--הַכֹּל מְטַמֵּא טֻמְאָה חֲמוּרָה.</P>

<P><B>ג,טו</B>  [ט] הַחוֹתֵךְ בָּשָׂר מֵאָדָם חַי לְהַאֲכִילוֹ לַכֶּלֶב--אִם חִשַּׁב עָלָיו לְמַאֲכַל אָדָם, הֲרֵי זֶה צָרִיךְ מַחְשָׁבָה וְאֵינוּ צָרִיךְ הֶכְשֵׁר.</P>

<P><B>ג,טז</B>  [י] גּוֹזָל שֶׁנָּפַל לַגַּת, וּמֵת--אַף עַל פִּי שֶׁהַגַּת בַּמְּדִינָה--הֲרֵי נִמְאַס בַּגַּת, וּלְפִיכָּךְ צָרִיךְ מַחְשָׁבָה.  חִשַּׁב עָלָיו כְּשֶׁהֶעֱלָהוּ לְהַאֲכִילוֹ לַנָּכְרִי--הֲרֵי זֶה מִטַּמֵּא, שֶׁהֲרֵי חִשַּׁב עָלָיו לְמַאֲכַל אָדָם; חִשַּׁב עָלָיו לְהַאֲכִילוֹ לַכֶּלֶב, אֵינוּ מִטַּמֵּא טֻמְאַת אֹכָלִין.</P>

<P><B>ג,יז</B>  הָיָה זֶה שֶׁחִשַּׁב עָלָיו לְהַאֲכִילוֹ לָאָדָם חֵרֵשׁ שׁוֹטֶה וְקָטָן, הֲרֵי זֶה טָהוֹר; הֶעֱלָהוּ כְּדֵי לְהַאֲכִילוֹ לָאָדָם, הֲרֵי זֶה טָמֵא--שֶׁיֵּשׁ לָהֶן מַעֲשֶׂה, וְאֵין לָהֶן מַחְשָׁבָה.
<BR> </P>

<H2>הִלְכּוֹת טֻמְאַת אֹכָלִין פֵּרֶק ד</H2>

<P><B>ד,א</B>  כַּמָּה שֵׁעוּר אֹכָלִין לַטֻּמְאָה--לְטֻמְאַת עַצְמָן, כָּל שְׁהֶן:  אַפִלּוּ שֻׁמְשֹׁם אוֹ חַרְדָּל, מִטַּמֵּא--שֶׁנֶּאֱמָר "מִכָּל-הָאֹכֶל אֲשֶׁר יֵאָכֵל" (ויקרא יא,לד), כָּל שְׁהוּא.  וְאֵין אֹכֶל טָמֵא מְטַמֵּא אֹכֶל אַחֵר אוֹ מַשְׁקִין אוֹ יָדַיִם--עַד שֶׁיִּהְיֶה בּוֹ כַּבֵּיצָה, בְּלֹא קְלִפָּתָהּ.  וְכֵן הָאוֹכֵל אֹכָלִין טְמֵאִים--אֵינוּ נִפְסָל עַד שֶׁיֹּאכַל כַּבֵּיצָה וּמֶחְצָה, וְזֶה הוּא חֲצִי פְּרָס.</P>

<P><B>ד,ב</B>  הַמַּשְׁקִין מִטַּמְּאִין כָּל שְׁהֶן, וּמְטַמְּאִין בְּכָל שְׁהֶן:  אַפִלּוּ טִפַּת מַשְׁקִין טְמֵאִין כַּחַרְדָּל שֶׁנָּגְעָה בְּאֹכָלִין, אוֹ בְּכֵלִים, אוֹ בְּמַשְׁקִין אֲחֵרִים--נִטְמְאוּ.  וְאַף עַל פִּי כֵן, אֵין הַשּׁוֹתֶה מַשְׁקִין טְמֵאִין נִפְסָל, עַד שֶׁיִּשְׁתֶּה רְבִיעִית כְּמוֹ שֶׁבֵּאַרְנוּ.</P>

<P><B>ד,ג</B>  כָּל הַמַּשְׁקִין מִצְטָרְפִין לִפְסֹל אֶת הַגְּוִיָּה, לִרְבִיעִית.  וְכָל הָאֹכָלִין מִצְטָרְפִין לְכַבֵּיצָה, לְטַמֵּא טֻמְאַת אֹכָלִין, וּלְכַחֲצִי פְּרָס, לִפְסֹל אֶת הַגְּוִיָּה:  אַפִלּוּ חִטָּה עִם קֶמַח עִם בָּצֵק, עִם תְּאֵנָה וּבָשָׂר וְכַיּוֹצֶא בְּאֵלּוּ--הַכֹּל מִצְטָרֵף.</P>

<P><B>ד,ד</B>  הָעוֹר הַמְּחֻבָּר בַּבָּשָׂר, וְהַמָּרָק וְהַתְּבָלִין וְהָאֲלַל, אַף עַל פִּי שֶׁמִּקְצָתוֹ חִשַּׁב עָלָיו וּמִקְצָתוֹ לֹא חִשַּׁב עָלָיו, מִקְצָתוֹ פְּלָטַתּוּ חַיָּה וּמִקְצָתוֹ פְּלָטַתּוּ סַכִּין, וְהָעֲצָמוֹת הַמְּחֻבָּרִין בַּבָּשָׂר, וְהַגִּידִים וְהַמְּקוֹמוֹת הָרַכִּים מִן הַקְּרָנַיִם וְהַטְּלַפַּיִם, וְהַכְּנָפַיִם וְהַנּוֹצָה, וְהַמְּקוֹמוֹת הָרַכִּים מִן הַצִּפָּרְנַיִם וּמִן הַחַרְטוֹם הַמֻּבְלָעִין בַּבָּשָׂר--כָּל אֶחָד מֵאֵלּוּ מִטַּמְּאִין וּמְטַמְּאִין וּמִצְטָרְפִין לְכַבֵּיצָה, אוֹ לְכַחֲצִי פְּרָס.</P>

<P><B>ד,ה</B>  כַּבֵּיצָה אֹכָלִין טְמֵאִים שֶׁהִנִּיחָן בַּחַמָּה, וְנִתְמַעֲטוּ--אֵינָן מְטַמְּאִין; וְכֵן כַּזַּיִת מִן הַמֵּת אוֹ מִן הַנְּבֵלָה וְכַעֲדָשָׁה מִן הַשֶּׁרֶץ שֶׁהִנִּיחָן בַּחַמָּה, וְנִתְמַעֲטוּ--טְהוֹרִין.  [ו] כַּזַּיִת חֵלֶב וְדָם וְנוֹתָר וּפִגּוּל שֶׁהִנִּיחָן בַּחַמָּה, וְנִתְמַעֲטוּ--אֵין חַיָּבִין עֲלֵיהֶן כָּרֵת.  הִנִּיחָן בַּגְּשָׁמִים, וְנִתְפְּחוּ--חָזְרוּ לִכְמוֹת שֶׁהָיוּ:  בֵּין לְטֻמְאָה חֲמוּרָה, בֵּין לְטֻמְאָה קַלָּה, בֵּין לְאִסּוּר.</P>

<P><B>ד,ו</B>  [ז] עַלֵּי בְּצָלִים וּבְנֵי בְּצָלִים שְׁהֶן חֲלוּלִין--אִם יֵשׁ בָּהֶם רִיר, מִשְׁתַּעֲרִין כְּמוֹת שְׁהֶן; וְאִם הָיוּ חֲלוּלִין וְרֵיקָנִין, מְמַעֵךְ אֶת חֲלָלָן.  [ח] פַּת סֻפְגְּנִין, מִשְׁתַּעֶרֶת כְּמוֹת שְׁהִיא; וְאִם יֵשׁ בָּהּ חָלָל, מְמַעֵךְ אֶת חֲלָלָהּ.</P>

<P><B>ד,ז</B>  [ט] בְּשַׂר הָעֵגֶל שֶׁנִּתְפַּח, וּבְשַׂר זְקֵנָה שֶׁנִּתְמַעַט--מִשְׁתַּעֲרִין כְּמוֹת שְׁהֶן.  [י] הָאֱגוֹז וְהַתְּמָרָה וְהַשָּׁקֵד הַמִּתְקַרְקְשִׁין, מִשְׁתַּעֲרִין כְּמוֹת שְׁהֶן.</P>

<P><B>ד,ח</B>  [יא] כָּל שֶׁטֻּמְאָתוֹ וְשֵׁעוּרוֹ שׁוֹוִין, מִצְטָרְפִין זֶה עִם זֶה; הָיוּ טֻמְאָתָן שׁוֹוִין אֲבָל לֹא שֵׁעוּרָן, אוֹ שֵׁעוּרָן אֲבָל לֹא טֻמְאָתָן--אֵין מִצְטָרְפִין, וְאַפִלּוּ לְטַמֵּא כַּקַּל שֶׁבִּשְׁנֵיהֶן.</P>

<P><B>ד,ט</B>  כֵּיצַד טֻמְאָתוֹ וְלֹא שֵׁעוּרוֹ, כְּגוֹן בְּשַׂר הַמֵּת וְרָקָב שֶׁלּוֹ; שֵׁעוּרוֹ וְלֹא טֻמְאָתוֹ, כְּגוֹן בְּשַׂר הַמֵּת וּבְשַׂר הַנְּבֵלָה.  וְאֵין צָרִיךְ לוֹמַר שְׁאִם לֹא הָיוּ שׁוֹוִין לֹא בְּשֵׁעוּר וְלֹא בְּטֻמְאָה, כְּגוֹן בְּשַׂר הַנְּבֵלָה וּבְשַׂר הַשֶּׁרֶץ--שְׁאֵין מִצְטָרְפִין.</P>

<P><B>ד,י</B>  [יב] אֹכָלִין טְמֵאִים--שֵׁעוּרָן שׁוֹוֶה, שֶׁכָּל אֹכֶל טָמֵא אֵינוּ מְטַמֵּא אֵלָא בְּכַבֵּיצָה; וְטֻמְאָתָן שׁוֹוָה, שֶׁכָּל אֹכֶל טָמֵא אֵינוּ מְטַמֵּא אֵלָא בַּמַּגָּע, וְאֵינוּ מְטַמֵּא אָדָם, וְלֹא כֵּלִים.  לְפִיכָּךְ מִצְטָרְפִין לְטַמֵּא כַּקַּל שֶׁבִּשְׁנֵיהֶן.</P>

<P><B>ד,יא</B>  כֵּיצַד:  כַּחֲצִי בֵּיצָה אֹכֶל רִאשׁוֹן וְכַחֲצִי בֵּיצָה אֹכֶל שֵׁנִי, שֶׁבְּלָלָן זֶה בְּזֶה--הֲרֵי זֶה שֵׁנִי; וְאִם נָגַע בַּתְּרוּמָה, פְּסָלָהּ.  כַּחֲצִי בֵּיצָה אֹכֶל שֵׁנִי וְכַחֲצִי בֵּיצָה אֹכֶל שְׁלִישִׁי, שֶׁבְּלָלָן--הֲרֵי זֶה שְׁלִישִׁי.  וְכֵן כָּל כַּיּוֹצֶא בְּזֶה.  אַפִלּוּ חֲצִי בֵּיצָה אֹכֶל רִאשׁוֹן וַחֲצִי בֵּיצָה אֹכֶל רְבִיעִי שֶׁלַּקֹּדֶשׁ, שֶׁבְּלָלָן זֶה בְּזֶה--הֲרֵי הַכֹּל רְבִיעִי.</P>

<P><B>ד,יב</B>  [יג] כַּבֵּיצָה אֹכֶל רִאשׁוֹן וְכַבֵּיצָה אֹכֶל שֵׁנִי, שֶׁבְּלָלָן זֶה בְּזֶה--הַכֹּל רִאשׁוֹן; חֲלָקָן, כָּל אֶחָד מֵהֶן שֵׁנִי.  נָפַל זֶה לְעַצְמוֹ וְזֶה לְעַצְמוֹ עַל כִּכָּר שֶׁלַּתְּרוּמָה, פְּסָלוּהוּ; נָפְלוּ שְׁנֵיהֶן כְּאַחַת, עָשׂוּהוּ שֵׁנִי.</P>

<P><B>ד,יג</B>  [יד] כַּבֵּיצָה אֹכֶל שֵׁנִי וְכַבֵּיצָה אֹכֶל שְׁלִישִׁי, שֶׁבְּלָלָן זֶה בְּזֶה--הֲרֵי הַכֹּל שֵׁנִי; חֲלָקָן, כָּל אֶחָד מֵהֶן שְׁלִישִׁי.  נָפַל זֶה לְעַצְמוֹ וְזֶה לְעַצְמוֹ עַל כִּכָּר שֶׁלַּתְּרוּמָה, לֹא פְסָלוּהוּ; נָפְלוּ שְׁנֵיהֶן כְּאַחַת--פְּסָלוּהוּ, מִפְּנֵי שֶׁעָשׂוּהוּ שְׁלִישִׁי.</P>

<P><B>ד,יד</B>  [טו] כַּבֵּיצָה אֹכֶל רִאשׁוֹן וְכַבֵּיצָה אֹכֶל שְׁלִישִׁי, שֶׁבְּלָלָן זֶה בְּזֶה--רִאשׁוֹן; חֲלָקָן, זֶה שְׁנֵי וְזֶה שֵׁנִי--שֶׁהַשְּׁלִישִׁי שֶׁנָּגַע בָּרִאשׁוֹן, נַעֲשָׂה שֵׁנִי.  [טז] כִּשְׁתֵּי בֵּיצִים אֹכֶל רִאשׁוֹן, וְכִשְׁתֵּי בֵּיצִים אֹכֶל שֵׁנִי שֶׁבְּלָלָן--הַכֹּל רִאשׁוֹן.  חֲלָקָן לִשְׁנַיִם, כָּל אֶחָד מֵהֶן רִאשׁוֹן; חֲלָקָן שְׁלוֹשָׁה חֲלָקִים אוֹ אַרְבָּעָה, כָּל אֶחָד מֵהֶן שֵׁנִי.</P>

<P><B>ד,טו</B>  וְכֵן כִּשְׁתֵּי בֵּיצִים אֹכֶל שֵׁנִי, וְכִשְׁתֵּי בֵּיצִים אֹכֶל שְׁלִישִׁי שֶׁבְּלָלָן--הַכֹּל שֵׁנִי.  חֲלָקָן לִשְׁנַיִם, כָּל אֶחָד מֵהֶן שֵׁנִי; לִשְׁלוֹשָׁה וּלְאַרְבָּעָה, הֲרֵי כָּל אֶחָד מֵהֶן שְׁלִישִׁי.
<BR> </P>

<H2>הִלְכּוֹת טֻמְאַת אֹכָלִין פֵּרֶק ה</H2>

<P><B>ה,א</B>  יְדוֹת הָאֹכָלִין, הֶן הָעֵצִים הָרַכִּין הַסְּמוּכִין לָאֹכֶל שֶׁהָאֹכֶל נִתְלָה בָּהֶן מִן הָאִילָן, כְּמוֹ עֻקְצֵי תְּאֵנִים וְהָאֲגַסִּים וּקְצַת הָאֶשְׁכּוֹל; וְכֵן הַגַּרְעִנִּים, וְכַיּוֹצֶא בָּהֶן מִדְּבָרִים שֶׁהָאֹכֶל צָרִיךְ לָהֶן.  וְשׁוֹמְרֵי הָאֹכָלִין, הֶן הַקְּלִפָּה שֶׁעַל הָאֹכֶל שְׁהִיא שׁוֹמֶרֶת אוֹתוֹ; וְכֵן כָּל כַּיּוֹצֶא בְּזֶה.</P>

<P><B>ה,ב</B>  כָּל שְׁהוּא יָד, וְאֵינוּ שׁוֹמֵר--מִטַּמֵּא וּמְטַמֵּא, וְלֹא מִצְטָרֵף; וְכָל שְׁהוּא שׁוֹמֵר--אַף עַל פִּי שְׁאֵינוּ יָד, מְטַמֵּא וּמִטַּמֵּא וּמִצְטָרֵף; וְכָל שְׁאֵינוּ לֹא שׁוֹמֵר וְלֹא יָד--אֵינוּ מִטַּמֵּא וְלֹא מְטַמֵּא, וְאֵין צָרִיךְ לוֹמַר שְׁאֵינוּ מִצְטָרֵף.</P>

<P><B>ה,ג</B>  כֵּיצַד מִטַּמֵּא וּמְטַמֵּא, וְאֵינוּ מִצְטָרֵף:  שְׁאִם נָגְעָה טֻמְאָה בַּיָּד, נִטְמָא הָאֹכֶל הַתָּלוּי בּוֹ; וְאִם נָגְעָה טֻמְאָה בָּאֹכֶל, נִטְמֵאת הַיָּד.  וְאֵין הַיָּד מִצְטָרֶפֶת עִם הָאֹכֶל, לְהַשְׁלִימוֹ לְכַבֵּיצָה אוֹ לַחֲצִי פְּרָס; אֲבָל אִם הָיָה שׁוֹמֵר, הֲרֵי זֶה מִצְטָרֵף לְכַבֵּיצָה וּלְחֲצִי פְּרָס.</P>

<P><B>ה,ד</B>  [ג] כְּשֵׁם שֶׁיָּד לַטֻּמְאָה, כָּךְ יֵשׁ יָד לַהֶכְשֵׁר--שְׁאִם הֻכְשַׁר הַיָּד, הֻכְשַׁר כָּל הָאֹכֶל הַתָּלוּי בּוֹ; וְיֵשׁ יָד לְפָחוּת מִכַּזַּיִת, וְיֵשׁ שׁוֹמֵר לְפָחוּת מִכַּפּוֹל.  וְשׁוֹמֵר שֶׁחֲלָקוֹ, אֵינוּ מִצְטָרֵף עִם הָאֹכֶל.</P>

<P><B>ה,ה</B>  [ד] וּמְנַיִן לְשׁוֹמְרֵי אֹכָלִין שְׁהֶן מִטַּמְּאִין עִם הָאֹכָלִין כִּשְׁהֶן מְחֻבָּרִין בָּהֶן, שֶׁנֶּאֱמָר "עַל-כָּל-זֶרַע זֵרוּעַ אֲשֶׁר יִזָּרֵעַ" (ויקרא יא,לז):  כְּדֶרֶךְ שֶׁבְּנֵי אָדָם מוֹצִיאִין לִזְרִיעָה, חִטִּים בִּשְׂעוֹרֵיהֶן, וּשְׂעוֹרִים בִּקְלִפֵּיהֶן, וַעֲדָשִׁים בִּקְלִפֵּיהֶן; וְהוּא הַדִּין לִשְׁאָר הַשּׁוֹמְרִין.</P>

<P><B>ה,ו</B>  [ה] וּמְנַיִן לִידוֹת הָאֹכָלִין שְׁהֶן מִטַּמְּאוֹת וּמְטַמְּאוֹת כִּשְׁהֶן מְחֻבָּרִין עִם הָאֹכֶל, שֶׁנֶּאֱמָר "טָמֵא הוּא, לָכֶם" (ויקרא יא,לח)--לְכָל שֶׁבְּצָרְכֵּיכֶם.  [ו] הַבּוֹצֵר לַגַּת, אֵין לוֹ יָדוֹת--שֶׁהֲרֵי אֵין לוֹ צֹרֶךְ בַּיָּד, מִפְּנֵי שֶׁמּוֹצֵץ אֶת הַמַּשְׁקֶה.  [ז] הַקּוֹצֵר לְסִכּוּךְ, אֵין לוֹ יָדוֹת--שֶׁהֲרֵי אֵינוּ צָרִיךְ לַיָּד.</P>

<P><B>ה,ז</B>  [ח] כָּל יְדוֹת הָאֹכָלִין שֶׁבְּסָסָן בַּגֹּרֶן, טְהוֹרִין.  [ט] פְּסִיגָה שֶׁלְּאֶשְׁכּוֹל שֶׁרִקְּנָהּ, טְהוֹרָה; וְאִם נִשְׁתַּיַּר בָּהּ גַּרְגֶּר אֶחָד--הֲרֵי זוֹ יָד לְאוֹתוֹ גַּרְגֶּר, וּמְקַבֶּלֶת טֻמְאָה.  וְכֵן שַׁרְבִיט תְּמָרָה שֶׁרִקְּנוֹ, טָהוֹר; שִׁיַּר בּוֹ תְּמָרָה אַחַת, טָמֵא.  וְכֵן שַׁרְבִיט קָטְנָיוֹת שֶׁרִקְּנוֹ, טָהוֹר; שִׁיַּר בּוֹ גַּרְגֶּר אֶחָד, מְקַבֵּל טֻמְאָה.</P>

<P><B>ה,ח</B>  [י] לְעוֹלָם אֵין שׁוֹמֵר, עַל גַּבֵּי שׁוֹמֵר; אֵלָא שׁוֹמֵר אֶחָד בִּלְבָד הַסָּמוּךְ לָאֹכֶל, הוּא הַנֶּחְשָׁב עִמּוֹ.  [יא] שָׁלוֹשׁ קְלִפּוֹת בַּבָּצֵל:  פְּנִימִית--בֵּין שְׁלֵמָה בֵּין קְדוּרָה, מִצְטָרֶפֶת; אֶמְצָעִית--שְׁלֵמָה מִצְטָרֶפֶת, קְדוּרָה אֵין מִצְטָרֶפֶת; הַחִיצוֹנָה--בֵּין כָּךְ וּבֵין כָּךְ, טְהוֹרָה.</P>

<P><B>ה,ט</B>  [יב] כָּל הַקְּלִפִּין מִטַּמְּאוֹת וּמְטַמְּאוֹת וּמִצְטָרְפוֹת, מִפְּנֵי שְׁהֶן שׁוֹמֵר.  קְלִפֵּי פּוֹלִין וּקְלִפֵּי תֻּרְמוֹסִין--זְרָקָן, אֵינָן מִטַּמְּאוֹת; כְּנָסָן לְאֹכָלִין, מִטַּמְּאִין:  וְאִם נִשְׁאַר בָּהֶן אֹכֶל--בֵּין כָּךְ וּבֵין כָּךְ, מִטַּמְּאִין.  קְלִפֵּי מְלָפְפוֹן--אַף עַל פִּי שְׁאֵין בָּהֶן מִתּוֹךְ הַמְּלָפְפוֹן, מִטַּמְּאוֹת טֻמְאַת אֹכָלִין.</P>

<P><B>ה,י</B>  הַשְּׂעוֹרִים--בִּזְמָן שְׁהֶן יְבֵשִׁין, קְלִפָּתָן מִצְטָרֶפֶת עִמָּהֶן; וּבִזְמָן שְׁהֶן לַחִין, אֵין מִצְטָרֶפֶת.  אֲבָל הַחִטָּה--בֵּין לַחָה בֵּין יְבֵשָׁה, קְלִפָּתָהּ מִצְטָרֶפֶת.</P>

<P><B>ה,יא</B>  [יג] כָּל הַגַּרְעִנִּין--מִטַּמְּאוֹת וּמְטַמְּאוֹת וְלֹא מִצְטָרְפוֹת, חוּץ מִגַּרְעִנַּת הָרֹטֶב; אֲבָל שֶׁלִּתְמָרָה יְבֵשָׁה, אֵין מִצְטָרֵף.  [יד] הַחוֹתָל שֶׁעַל הַגַּרְעִנָּה שֶׁלָּרֹטֶב, אֵין מִצְטָרֵף; וְשֶׁעַל גַּרְעִנַּת הַיְּבֵשָׁה, מִצְטָרֵף--מִפְּנֵי שְׁהוּא דָּבוּק בָּאֹכֶל, נֶחְשָׁב כָּאֹכֶל.</P>

<P><B>ה,יב</B>  [טו] גַּרְעִנָּה שֶׁלָּרֹטֶב שֶׁיָּצַאת מִקְצָתָהּ--כָּל שֶׁכְּנֶגֶד הָאֹכֶל מִצְטָרֵף, וְהַיּוֹצֶא אֵינוּ מִצְטָרֵף.  וְכֵן עֶצֶם שֶׁיֵּשׁ עָלָיו בָּשָׂר, כָּל שֶׁכְּנֶגֶד הַבָּשָׂר מִצְטָרֵף.  הָיָה עָלָיו הַבָּשָׂר מִצַּד אֶחָד, אֵין מִצְטָרֵף מִמֶּנּוּ אֵלָא הָעֶצֶם שֶׁתַּחַת הַבָּשָׂר עַד חֲלַל הָעֶצֶם; וְאִם לֹא הָיָה לָעֶצֶם חָלָל, רוֹאִין אוֹתוֹ כְּאִלּוּ הוּא כְּעֹבִי הָאֵזוֹב, וּשְׁאָר הָעֶצֶם אֵין מִצְטָרֵף, שֶׁהָעֲצָמוֹת לַבָּשָׂר כְּמוֹ שׁוֹמֵר הֶן חֲשׁוּבִין.  [טז] קֻלְיָה שֶׁהָיָה עָלֶיהָ בָּשָׂר, אַפִלּוּ כַּפּוֹל--גּוֹרֵר אֶת כֻּלָּהּ לַטֻּמְאָה.</P>

<P><B>ה,יג</B>  [יז] גַּרְעִנֵּי זֵיתִים וְגַרְעִנֵּי תְּמָרָה--אַף עַל פִּי שֶׁשְּׁלָקָן לְאֹכָלִין, אֵין מִטַּמְּאִין.  [יח] גַּרְעִנֵּי חַרּוּבִין--אַף עַל פִּי שֶׁכְּנָסָן לְאֹכָלִין, אֵין מִטַּמְּאִין; שְׁלָקָן לְאֹכָלִין, מִטַּמְּאִין.</P>

<P><B>ה,יד</B>  [יט] אֵלּוּ מִטַּמְּאִין וּמְטַמְּאִין וּמִצְטָרְפִין--שָׁרְשֵׁי הַשּׁוּם וְהַבְּצָלִים וְהַקַּפְלוֹטוֹת בִּזְמָן שְׁהֶן לַחִין, וְהַפִּטְמָה שֶׁלָּהֶן בֵּין לַחָה בֵּין יְבֵשָׁה, וְהָעַמּוּד שְׁהוּא מְכֻוָּן כְּנֶגֶד הָאֹכֶל, וְשָׁרְשֵׁי הַחִזְרִין וְהַנְּפוֹס; וְשָׁרְשֵׁי צְנוֹן גָּדוֹל מִצְטָרֵף, וְהַסִּיב שֶׁלּוֹ אֵינוּ מִצְטָרֵף; וְשָׁרְשֵׁי הַמִּתְנָה וְהַפֵּיגָם, וְשָׁרְשֵׁי יַרְקוֹת שָׂדֶה וְיַרְקוֹת גִּנָּה שֶׁעִיקָרָן לִשְׁתָלִים, וְהַשִּׁדְרָה שֶׁלְּשִׁבֹּלֶת וְהַלְּבוּשׁ שֶׁלָּהּ, וְעֻקְצֵי תְּאֵנִים וּגְרֹגְּרוֹת, וְהַכְּלִיסִין וְהַחַרּוּבִין.</P>

<P><B>ה,טו</B>  [כ] וְאֵלּוּ מִטַּמְּאִין וּמְטַמְּאִין וְלֹא מִצְטָרְפִין--שָׁרְשֵׁי הַשּׁוּם וְהַבְּצָלִים וְהַקַּפְלוֹטוֹת בִּזְמָן שְׁהֶן יְבֵשִׁין, וְהָעַמּוּד שְׁאֵינוּ מְכֻוָּן כְּנֶגֶד הָאֹכֶל, וּמְלָעִין שֶׁלְּשִׁבֳּלִים וְהֶן הַשְּׂעָרוֹת הַשְּׁחוֹרוֹת שֶׁבְּרֹאשׁ הַשִּׁבֹּלֶת שְׁהֶן דּוֹמִין כְּמוֹ מַסָּר, וְעֻקְצֵי הָאֲגַסִּין וְהַקְּרֻסְטְמֵלִין וְהַפְּרִישִׁין וְהָעַזְרוּרִין, וְעֹקֶץ דַּלַּעַת טֶפַח הַסָּמוּךְ לָאֹכֶל, וְעֹקֶץ קֻנְדָּס טֶפַח.</P>

<P><B>ה,טז</B>  וְכֵן יַד הַפַּרְכִּיל טֶפַח מִכָּאן וְטֶפַח מִכָּאן, וְהַפַּרְכִּיל הוּא הַשָּׂרִיג שֶׁהָאֶשְׁכּוֹלוֹת תְּלוּיִין בּוֹ, וְיַד הָאֶשְׁכּוֹל כָּל שְׁהוּא, וּזְנַב הָאֶשְׁכּוֹל שֶׁרִקְּנוֹ, וְיַד הַמַּכְבֵּד שֶׁלִּתְמָרָה אַרְבָּעָה טְפָחִים, וְהַמַּכְבֵּד הוּא הָעֵץ הָאָדֹם שֶׁהַשַּׁרְבִיטִין תְּלוּיִין בּוֹ וְהַתְּמָרִין דְּבוּקוֹת בַּשַּׁרְבִיטִין, וְקָנֶה שֶׁלְּשִׁבֹּלֶת שְׁלוֹשָׁה טְפָחִים; וְיַד כָּל הַנִּקְצָרִין שְׁלוֹשָׁה טְפָחִים, וּשְׁאֵין דַּרְכָּן לְהִקָּצֵר יְדֵיהֶן וְשָׁרְשֵׁיהֶן כָּל שְׁהֶן:  כָּל אֵלּוּ מִטַּמְּאִין וּמְטַמְּאִין וְלֹא מִצְטָרְפִין, מִפְּנֵי שְׁהֶן יְדוֹת אֹכָלִין.</P>

<P><B>ה,יז</B>  [כא] וְאֵלּוּ לֹא מִטַּמְּאִין וְלֹא מְטַמְּאִין וְלֹא מִצְטָרְפִין--שְׁאָר כָּל הָעֻקְצִים, וְשָׁרְשֵׁי קֻלְסֵי הַכַּרּוּב, וְחִלְפוֹת תְּרָדִין וְחִלְפוֹת הַלֶּפֶת, וְהֶן הָעִיקָרִין שֶׁנִּשְׁאֲרוּ בַּקַּרְקָע כְּשֶׁלִּקְּטוּ הַכַּרּוּב וְהַלֶּפֶת וְחָזְרוּ וְהִחְלִיפוּ, וְכָל הַשָּׁרָשִׁין שֶׁדַּרְכָּן לְהִגָּזֵז שֶׁנֶּעֶקְרוּ עִם הָאֹכֶל.</P>

<P><B>ה,יח</B>  הַפִּטְמָה שֶׁלְּרִמּוֹן מִצְטָרֶפֶת, וְהַנֵּץ שֶׁלּוֹ אֵינוּ מִצְטָרֵף.  [כב] הָרִמּוֹן וְהָאֲבַטִּיחַ שֶׁנִּמּוֹק מִקְצָתוֹ, אֵין הַנִּשְׁאָר חִבּוּר לְאוֹתוֹ שֶׁנִּמּוֹק; וְאֵין הַנִּשְׁאָר מִן הַקְּלִפָּה מִצְטָרֵף, שֶׁהֲרֵי אֵין שְׁמִירָתוֹ מוֹעֶלֶת כְּלוּם.  וְכֵן אִם הָיָה שָׁלֵם מִכָּאן וּמִכָּאן, וְנִמּוֹק מִן הָאֶמְצָע--אֵין הַצְּדָדִין חִבּוּר זֶה לְזֶה, וְאֵין קְלִפָּתוֹ מִצְטָרֶפֶת.  עַלֵּי יְרָקוֹת יְרֻקִּין, מִצְטָרְפִין; וּלְבָנִים אֵין מִצְטָרְפִין, שֶׁהֲרֵי אֵינָן כְּלוּם.
<BR> </P>

<H2>הִלְכּוֹת טֻמְאַת אֹכָלִין פֵּרֶק ו</H2>

<P><B>ו,א</B>  הָאֱגוֹזִים וְהַשְּׁקֵדִים שֶׁנִּסְדְּקָה קְלִפָּתָן--עֲדַיִן הוּא חִבּוּר לָאֹכֶל, עַד שֶׁיְּרַצַּץ אֶת הַקְּלִפָּה.  [ב] בֵּיצָה מְגֻלְגֶּלֶת--מִשֶּׁיִּקֹּב בָּהּ מָקוֹם לְגָמְעָהּ מִמֶּנּוּ, אֵין שְׁאָר קְלִפָּתָהּ חִבּוּר.  וּשְׁלוּקָה, קְלִפָּתָהּ חִבּוּר עַד שֶׁיְּרַצַּץ אֶת הַקְּלִפָּה; וְאִם נִתַּבְּלָה בִּקְלִפָּתָהּ--אַף עַל פִּי שֶׁרִצְּצָהּ, כֻּלָּהּ חִבּוּר.</P>

<P><B>ו,ב</B>  [ג] עֶצֶם שֶׁיֵּשׁ בּוֹ מוֹחַ, חִבּוּר עַד שֶׁיְּרַצַּץ.  צֶמֶר שֶׁבְּרָאשֵׁי הַכְּבָשִׂים וְשֵׂעָר שֶׁבִּזְקַן הַתְּיָשִׁים--אַף עַל פִּי שֶׁחֲרָכָן בָּאוּר--הֲרֵי הֶן חִבּוּר, עַד שֶׁיַּתְחִיל לִתְלֹשׁ.</P>

<P><B>ו,ג</B>  [ד] כַּנְפֵי חֲגָבִים וְקַשְׂקַשֵּׂי דָּגִים--אַף עַל פִּי שֶׁהִעְבִיר סַכִּין עֲלֵיהֶן, חִבּוּר עַד שֶׁיַּתְחִיל לְקַלַּף.</P>

<P><B>ו,ד</B>  הָרִמּוֹן שֶׁפְּרָדוֹ, חִבּוּר עַד שֶׁיַּקִּישׁ עָלָיו בַּקָּנֶה.  [ה] הַשַּׁרְבִיטִין שֶׁלַּתְּמָרִים, אֵינָן חִבּוּר זֶה לְזֶה.  [ו] מְלָפְפוֹן שֶׁחֲתָכוֹ וּנְתָנוֹ עַל הַשֻּׁלְחָן, חִבּוּר עַד שֶׁיַּתְחִיל לְפָרַק; הִתְחִיל לְפָרַק--חֲתִכָּה וְכָל הָעוֹלֶה עִמָּהּ חִבּוּר, וְהַשְּׁאָר אֵינוּ חִבּוּר.  פִּיקָה הַתַּחְתּוֹנָה--חִבּוּר לְעַצְמָהּ, וְאֵינָהּ חִבּוּר לַחֲתִכּוֹת.</P>

<P><B>ו,ה</B>  הָיוּ שְׁנַיִם אוֹ שְׁלוֹשָׁה מְלָפְפוֹנוֹת, וְחָתַךְ כָּל אֶחָד מֵהֶן וְהִנִּיחָן עַל הַשֻּׁלְחָן, וְהִתְחִיל בְּאֶחָד מֵהֶן--זֶה שֶׁהִתְחִיל בּוֹ חִבּוּר, וְהַשְּׁאָר אֵינוּ חִבּוּר; אַפִלּוּ אָמַר חֶצְיוֹ אֲנִי אוֹכֵל שַׁחְרִית וְחֶצְיוֹ עַרְבִּית--זֶה הַחֵצִי שֶׁהִתְחִיל בּוֹ חִבּוּר, וְהַשְּׁאָר אֵינוּ חִבּוּר.</P>

<P><B>ו,ו</B>  [ז] הַמְּחַתֵּךְ יְרָקוֹת וְכַיּוֹצֶא בָּהֶן לְבַשַּׁל--אַף עַל פִּי שֶׁלֹּא מֵרַק וְהִבְדִּיל, אֵינוּ חִבּוּר:  אֵלָא אִם נִטְמָא זֶה--לֹא נִטְמָא זֶה, אַף עַל פִּי שְׁהוּא מְעֻרֶּה בּוֹ.  חִתַּךְ לִכְבֹּשׁ אוֹ לִשְׁלֹק אוֹ לְהַנִּיחַ עַל הַשֻּׁלְחָן--הֲרֵי זֶה חִבּוּר, וְאַפִלּוּ הִתְחִיל לְפָרַק מַה שֶׁחִתַּךְ.</P>

<P><B>ו,ז</B>  [ח] כָּל אֹכֶל שֶׁעֲדַיִן לֹא פֵרְקוֹ, חִבּוּר; וְאִם נִטְמָא מִקְצָתוֹ, נִטְמָא כֻּלּוֹ.</P>

<P><B>ו,ח</B>  [ט] אֹכֶל שֶׁנִּפְרַס וּמְעֻרֶּה בְּמִקְצָת, וְנָגַע טָמֵא בְּאֶחָד מֵהֶן--אִם אָחַז בְּזֶה שֶׁנָּגַע בּוֹ וְהַשֵּׁנִי עוֹלֶה עִמּוֹ, הֲרֵי זֶה חִבּוּר; וְאִם כְּשֶׁאוֹחֵז בְּזֶה הַטָּמֵא וּמַגְבִּיהוֹ, יִשָּׁמֵט הָאַחֵר וְיִפֹּל--אֵינוּ חִבּוּר, אֵלָא הֲרֵי זֶה הָאַחֵר כְּנוֹגֵעַ בָּרִאשׁוֹן שֶׁנִּטְמָא.</P>

<P><B>ו,ט</B>  [י] כָּל הָאֹכָלִין שֶׁהָיוּ עַלִּין אוֹ קְלָחִין מְחֻבָּרִין בָּהֶן--אֶת שֶׁדַּרְכּוֹ לְהֵאָחֵז בָּעַלֶּה אוֹחֲזִין אוֹתוֹ בָּעַלֶּה, בַּקֶּלַח אוֹחֲזִין אוֹתוֹ בַּקֶּלַח:  אִם נִתְלָה עִמּוֹ--הֲרֵי זֶה חִבּוּר בִּטְבוּל יוֹם, וְאֵין צָרִיךְ לוֹמַר בִּשְׁאָר טֻמְאוֹת.  וְכֵן אִם הָיָה לוֹ יָד, אוֹחֲזִין אוֹתוֹ בַּיָּד שֶׁלּוֹ; הָיָה לוֹ יָד וְעַלֶּה, אוֹחֲזִין אוֹתוֹ בְּאֵיזֶה מֵהֶן שֶׁיִּרְצֶה.  לֹא הָיָה לוֹ יָד וְלֹא עַלֶּה--בְּזֶה אָמְרוּ אִם אוֹחֵז בַּטָּמֵא וְהַשֵּׁנִי עוֹלֶה עִמּוֹ, חִבּוּר; וְאִם לָאו, אֵינוּ חִבּוּר.</P>

<P><B>ו,י</B>  [יא] הָאֱגוֹזִים שֶׁקִּבְּצָן בְּעֻקְצֵיהֶן כִּשְׁהֶן רַכִּין, וַאֲמָנָן כֻּלָּן כְּמוֹ חֶבֶל, וְכֵן הַבְּצָלִים שֶׁחִבְּרָן כַּדֶּרֶךְ הַזֹּאת--הֲרֵי אֵלּוּ חִבּוּר.  הִתְחִיל לְפָרַק בָּאֱגוֹזִים וּלְפַקַּל בַּבְּצָלִים, אֵין הַשְּׁאָר חִבּוּר:  אַפִלּוּ הָיוּ לְפָנָיו מֵאָה כּוֹר--אֵין כֻּלָּן חִבּוּר, שֶׁהֲרֵי הוֹכִיחַ שֶׁדַּעְתּוֹ לְפָרַק הַכֹּל.</P>

<P><B>ו,יא</B>  [יב] קְלִיעָה שֶׁלְּשׁוּם שֶׁנָּפְלוּ מַשְׁקִין עַל אֶחָד מֵהֶן--הוּא טָמֵא, וַחֲבֵרוֹ טָהוֹר:  שְׁאֵין חִבּוּרֵי אָדָם חִבּוּר לְכָל דָּבָר.  וְכֵן אֶתְרוֹג שֶׁנִּפְרַס, וּתְחָבוֹ בְּכוֹשׁ אוֹ בְּקֵיסָם--אֵינוּ חִבּוּר.  [יג] עִיסָה שֶׁלָּשָׁהּ בְּמֵי פֵּרוֹת--הֲרֵי זוֹ אֵינָהּ חִבּוּר, שְׁאֵין לָךְ דָּבָר שֶׁמְּחַבֵּר אֶת הָאֹכָלִין אֵלָא שִׁבְעָה מַשְׁקִין בִּלְבָד.</P>

<P><B>ו,יב</B>  [יד] הַמְּמַעֵךְ אֹכָלִין זֶה בְּזֶה וְקִבְּצָן, כְּגוֹן הַדְּבֵלָה וְהַתְּמָרִים וְהַצִּמּוּקִין שֶׁקִּבְּצָן וַעֲשָׂאָן גּוּף אֶחָד--אֵינָן חִבּוּר; לְפִיכָּךְ עִגּוּל שֶׁלִּדְבֵלָה שֶׁנָּפְלוּ מַשְׁקִין טְמֵאִין עַל מִקְצָתוֹ--הֲרֵי זֶה נוֹטֵל מִמֶּנּוּ מְקוֹם הַמַּשְׁקֶה בִּלְבָד, וְהַשְּׁאָר טָהוֹר.</P>

<P><B>ו,יג</B>  [טו] הַתְּמָרִים וְהַגְּרֹגְּרוֹת שֶׁשְּׁלָקָן וְנַעֲשׂוּ אֹם, הֲרֵי אֵלּוּ חִבּוּר.  [טז] הַזֵּיתִים שֶׁעֲטָנָן וְנַעֲשׂוּ גּוּשׁ אֶחָד--הֲרֵי זֶה חִבּוּר, מִפְּנֵי שֶׁמִּתְּחִלָּה לֹא נְתָנָן לַמַּעְטֵן אֵלָא עַל מְנַת שֶׁיִּינְקוּ זֶה מִזֶּה; לְפִיכָּךְ שֶׁרֶץ שֶׁנִּמְצָא עַל אֹם שֶׁלְּזֵיתִים, וְהֶן זֵיתִים שֶׁנַּעֲשׂוּ כֻּלָּן גּוּף אֶחָד--אַפִלּוּ נָגַע בְּכַשְּׂעוֹרָה--הַכֹּל טָמֵא, שֶׁהַכֹּל גּוּף אֶחָד.</P>

<P><B>ו,יד</B>  הָיְתָה לוֹ אֹם שֶׁלְּזֵיתִים וַעֲתִיד לְהָפְכָהּ--כֵּיוָן שֶׁתָּקַע בָּהּ אֶת הַיָּתֵד, אַף עַל פִּי שֶׁיֵּשׁ בָּהּ גּוּשִׁים הַרְבֵּה, אֵינָן חִבּוּר; וְאִם מִשֶּׁהֲפָכָהּ נַעֲשׂוּ אֹם, אֵינָן חִבּוּר.</P>

<P><B>ו,טו</B>  [יז] אֹכֶל פָּרוּד שְׁהוּא כֻּלּוֹ מְכֻנָּס וְדָבֵק זֶה בְּזֶה--אַף עַל פִּי שְׁאֵינוּ חִבּוּר לְהִטַּמֵּא, וְאֵינוּ כְּגוּף אֶחָד כְּמוֹ שֶׁבֵּאַרְנוּ--הֲרֵי הוּא מִצְטָרֵף לְכַבֵּיצָה, לְטַמֵּא אֹכָלִים אֲחֵרִים; וְאִם לֹא כְּנָסוֹ, אֵלָא הֲרֵי הוּא מְפֹרָד כְּמַעֲשֵׂה קְדֵרָה וְהַקָּטְנָיוֹת--אֵינוּ מִצְטָרֵף:  עַד שֶׁיְּקַבְּצֵם, וְיַעֲשֶׂה אוֹתָן גּוּשׁ אֶחָד.</P>

<P><B>ו,טז</B>  הָיוּ גּוּשִׁים הַרְבֵּה זֶה בְּצַד זֶה, וְנָגַע אָב הַטֻּמְאָה בְּאֶחָד מֵהֶן--הֲרֵי הוּא רִאשׁוֹן, וְהַגּוּשׁ שֶׁבְּצִדּוֹ שֵׁנִי, וְהַגּוּשׁ שֶׁבְּצַד הַשֵּׁנִי שְׁלִישִׁי, וְשֶׁבְּצַד הַשְּׁלִישִׁי רְבִיעִי.</P>

<P><B>ו,יז</B>  כִּכָּר שֶׁלִּתְרוּמָה שֶׁהָיְתָה רִאשׁוֹן לַטֻּמְאָה, וְהִשִּׁיךְ לָהּ אֲחֵרוֹת--כֻּלָּן רִאשׁוֹן; פֵּרְשָׁה--הִיא רִאשׁוֹן, וְכֻלָּן שְׁנִיּוֹת.  הָיְתָה שְׁנִיָּה, וְהִשִּׁיךְ לָהּ אֲחֵרוֹת--כֻּלָּן שְׁנִיּוֹת; פֵּרְשָׁה--הִיא שְׁנִיָּה, וְכֻלָּן שְׁלִישִׁיּוֹת.  הָיְתָה שְׁלִישִׁית, וְהִשִּׁיךְ לָהּ אֲחֵרוֹת--הִיא שְׁלִישִׁית, וְכֻלָּן טְהוֹרוֹת:  בֵּין שֶׁפֵּרְשׁוּ, בֵּין שֶׁלֹּא פֵרְשׁוּ.</P>

<P><B>ו,יח</B>  כִּכָּרוֹת שֶׁלִּתְרוּמָה נוֹשְׁכוֹת זוֹ בְּזוֹ--נִטְמֵאת אַחַת מֵהֶן בְּשֶׁרֶץ--כֻּלָּן רִאשׁוֹן, וְאַף עַל פִּי שֶׁפֵּרְשׁוּ אַחַר מִכָּאן; נִטְמֵאת אַחַת מֵהֶן בְּמַשְׁקִין טְמֵאִין--כֻּלָּן שְׁנִיּוֹת, וְאַף עַל פִּי שֶׁפֵּרְשׁוּ אַחַר מִכָּאן; נִטְמֵאת אַחַת מֵהֶן בְּיָדַיִם--כֻּלָּן שְׁלִישִׁיּוֹת, וְאַף עַל פִּי שֶׁפֵּרְשׁוּ:  מִפְּנֵי שֶׁהָיוּ גּוּף אֶחָד בְּשָׁעַת טֻמְאָתָן.
<BR> </P>

<H2>הִלְכּוֹת טֻמְאַת אֹכָלִין פֵּרֶק ז</H2>

<P><B>ז,א</B>  הַנִּצּוֹק אֵינוּ חִבּוּר, לֹא לַטֻּמְאָה וְלֹא לַטַּהְרָה.  כֵּיצַד:  הָיָה מְעַרֶּה מַשְׁקִין טְהוֹרִין לְתוֹךְ כְּלִי טָמֵא, וְאַפִלּוּ עַל גַּבֵּי הַשֶּׁרֶץ--הֲרֵי הָעַמּוּד הַנִּצּוֹק טָהוֹר; וְאִם קָלַט מִן הַמַּשְׁקִין הַנִּגָּרִין מִן הָאַוֵּיר, הֲרֵי זֶה שֶׁקָּלַט טָהוֹר.  וְאֵין צָרִיךְ לוֹמַר שֶׁהַמַּשְׁקִין שֶׁמְּעַרֶּה מֵהֶן טְהוֹרִין.</P>

<P><B>ז,ב</B>  בַּמֶּה דְּבָרִים אֲמוּרִים, בְּשֶׁעִרָּה מִצּוֹנֵן לְצוֹנֵן, אוֹ מֵחַם לְחַם, אוֹ מֵחַם לְצוֹנֵן.  אֲבָל הַמְּעַרֶּה מַשְׁקִין טְהוֹרִין צוֹנֵן לְתוֹךְ מַשְׁקִין טְמֵאִין חַמִּין--הֲרֵי הַנִּצּוֹק חִבּוּר וְנִטְמָא, וְנִטְמְאוּ הַמַּשְׁקִין הַצּוֹנֵן כֻּלָּן שְׁהוּא מְעַרֶּה מֵהֶן; וְנִטְמָא הַכְּלִי שֶׁמְּעַרֶּה מִמֶּנּוּ מֵחֲמַת הַמַּשְׁקִין שֶׁבְּתוֹכוֹ, שֶׁהֲרֵי נִטְמְאוּ.</P>

<P><B>ז,ג</B>  וּמִפְּנֵי מַה אָמְרוּ הַמְּעַרֶּה מֵצּוֹנֵן לְחַמִּין חִבּוּר:  לְפִי שֶׁעֲנַן הַחַמִּין עוֹלֶה כְּתִימְרוֹת עָשָׁן, וּמִתְעָרֵב בַּנִּצּוֹק וּבַמַּיִם שֶׁבַּכְּלִי הָעֶלְיוֹן, וּמְטַמֵּא הַכֹּל--שֶׁהֶעָנָן הָעוֹלֶה מִן הַחַמִּין, מַשְׁקִין הוּא חָשׁוּב.</P>

<P><B>ז,ד</B>  [ג] לְפִיכָּךְ הָאִשָּׁה שֶׁהָיוּ יָדֶיהָ טְהוֹרוֹת, וְהֵגִיסָה בִּקְדֵרָה טְמֵאָה, וְהֵזִיעוּ יָדֶיהָ מֵהֶבֶל הַקְּדֵרָה--נִטְמְאוּ יָדֶיהָ, כְּאִלּוּ נָגְעָה בַּמַּשְׁקֶה שֶׁבַּקְּדֵרָה; וְכֵן אִם הָיוּ יָדֶיהָ טְמֵאוֹת, וְהֵגִיסָה בַּקְּדֵרָה, וְהֵזִיעוּ יָדֶיהָ--נִטְמָא כָּל מַה שֶׁבַּקְּדֵרָה, כְּאִלּוּ נָגְעָה בַּמַּשְׁקֶה שֶׁבַּקְּדֵרָה.</P>

<P><B>ז,ה</B>  [ד] דְּבַשׁ הַזִּיפִים וּדְבַשׁ הַצַּפַּחַת--הַנִּצּוֹק שֶׁלָּהֶן חִבּוּר, וְאַפִלּוּ הָיָה מְעַרֶּה מִצּוֹנֵן לְצוֹנֵן, מִפְּנֵי שֶׁיֵּשׁ לָהֶן רִיר, וַהֲרֵי הֶן נִמְשָׁכִין כַּדֶּבֶק.  לְפִיכָּךְ כָּל הָאֹכָלִין--אֵין הַנִּצּוֹק שֶׁלָּהֶן חִבּוּר, וְאַפִלּוּ הָיוּ עָבִים הַרְבֵּה, כְּגוֹן הַגָּרִיסִין וְהַחֵלֶב הַמֻּתָּךְ וְכַיּוֹצֶא בָּהֶן, לְפִי שְׁאֵין לָהֶן רִיר; וְכֵן שְׁאָר כָּל הַמַּשְׁקִין--אֵין הַנִּצּוֹק שֶׁלָּהֶן חִבּוּר, אֵלָא אִם כֵּן עִרָּה מִצּוֹנֵן לְחַם כְּמוֹ שֶׁבֵּאַרְנוּ.</P>

<P><B>ז,ו</B>  [ה] הַנִּצּוֹק אֵינוּ חִבּוּר לַטַּהְרָה.  כֵּיצַד:  שְׁאִם עִרָּה מַיִם טְמֵאִים מִכְּלִי אֶבֶן וְכַיּוֹצֶא בָּהֶן לְתוֹךְ הַמִּקְוָה--אֵין אוֹמְרִין מִשֶּׁהִגִּיעַ קְצַת הַנִּצּוֹק לַמִּקְוָה, טָהֲרוּ הַמַּיִם; אֵלָא הֲרֵי הֶן בְּטֻמְאָתָן עַד שֶׁיַּשִּׁיק הַמִּקְוָה לְכֻלָּן מִצַּד אֶחָד, כְּמוֹ שֶׁבֵּאַרְנוּ.</P>

<P><B>ז,ז</B>  וְכֵן הַקְּטַפְרֵס שֶׁיֵּשׁ עָלָיו מַשְׁקֶה טוֹפֵחַ--אֵינוּ מְחַבְּרָן לִשְׁאָר הַמַּשְׁקִין שֶׁבַּמִּדְרוֹן, לֹא לַטֻּמְאָה וְלֹא לַטַּהְרָה; אֲבָל הַמַּשְׁקִין שֶׁבָּאַשְׁבֹּרֶן, כֻּלָּן חִבּוּר לַטֻּמְאָה וְלַטַּהְרָה.</P>

<P><B>ז,ח</B>  [ו] עֲרֵבָה שְׁהִיא קְטַפְרֵס וְעָלֶיהָ מַשְׁקֶה טוֹפֵחַ, וְשָׁלוֹשׁ חֲתִכּוֹת אֹכָלִין טְמֵאִים בְּכַבֵּיצָה מֻנָּחִין עָלֶיהָ זוֹ לְמַטָּה מִזּוֹ--אֵינָן מִצְטָרְפוֹת; הָיוּ שְׁתַּיִם, הֲרֵי אֵלּוּ מִצְטָרְפוֹת.  וְאִם הָיָה תַּחְתֵּיהֶן מַשְׁקֶה עוֹמֵד, אַפִלּוּ כְּעֵין הַחַרְדָּל--הֲרֵי זֶה מְצָרֵף אֶת כֻּלָּן.</P>

<P><B>ז,ט</B>  [ז] כְּבָר בֵּאַרְנוּ שֶׁטְּבוּל יוֹם אֵינוּ מְטַמֵּא חֻלִּין כְּלָל, אֲבָל פּוֹסֵל אֹכָלֵי תְּרוּמָה וּמַשְׁקֵה תְּרוּמָה, וְעוֹשֶׂה הַכֹּל שְׁלִישִׁי; וְכֵן אִם נָגַע בְּאֹכָלֵי קֹדֶשׁ אוֹ מַשְׁקֵה קֹדֶשׁ, פְּסָלָן וְעָשָׂה אוֹתָן רְבִיעִי.</P>

<P><B>ז,י</B>  [ח] יֵשׁ דְּבָרִים שְׁאֵינָן חִבּוּר בִּטְבוּל יוֹם, אַף עַל פִּי שְׁהֶן חִבּוּר בְּכָל הַטֻּמְאוֹת, אֵלָא אִם נָגַע בָּהֶן טְבוּל יוֹם, לֹא פָסַל אֵלָא זֶה שֶׁנָּגַע בּוֹ; וְאִלּוּ הָיָה הַנּוֹגֵעַ בִּמְקוֹם טְבוּל יוֹם אָדָם אַחֵר, הָיָה פּוֹסֵל הַכֹּל.</P>

<P><B>ז,יא</B>  אַפִלּוּ הָיָה הַנּוֹגֵעַ אָדָם שֶׁאָכַל אֹכָלִין טְמֵאִין אוֹ שָׁתָה מַשְׁקִין טְמֵאִין, שְׁהִיא טֻמְאָה קַלָּה--הֲרֵי זֶה פָּסַל הַכֹּל, שֶׁלֹּא פְסָלוֹ טָבוּל יוֹם; וְאֵין צָרִיךְ לוֹמַר שְׁאִם הָיָה הַנּוֹגֵעַ אָב טֻמְאָה אוֹ רִאשׁוֹן, שְׁהוּא מְטַמֵּא הַכֹּל.  וּמִפְּנֵי מַה הֵקִילוּ בִּטְבוּל יוֹם, מִפְּנֵי שֶׁכְּבָר טָהַר וְאֵינוּ מְחֻסָּר אֵלָא הַעְרֵב שֶׁמֶשׁ.</P>

<P><B>ז,יב</B>  וְעוֹד הֵקִילוּ בִּטְבוּל יוֹם, שֶׁיֵּשׁ אֹכָלִין שְׁהֶן מְיֻחָדִין לָאָדָם וּמִטַּמְּאִין בְּכָל הַטֻּמְאוֹת, וְהֶן טְהוֹרוֹת בִּטְבוּל יוֹם; וְאֵלּוּ הֶן--הַשְּׂעוֹרָה וְהַכֻּסֶּמֶת, בִּזְמָן שְׁאֵינָן קְלוּפִין.  אֲבָל בִּזְמָן שְׁהֶן קְלוּפִין, וְהַחִטָּה אַף עַל פִּי שְׁאֵינָהּ קְלוּפָה, וְהַקֶּצַח, וְהַשֻּׁמְשֹׁם--נִפְסָלִין בִּטְבוּל יוֹם, וְאֵין צָרִיךְ לוֹמַר שְׁהֶן מִטַּמְּאִין בְּכָל הַטֻּמְאוֹת.</P>

<P><B>ז,יג</B>  [ט] כָּל יְדוֹת הָאֹכָלִין שְׁהֶן חִבּוּר בְּאָב הַטֻּמְאָה, הֲרֵי הֶן חִבּוּר בִּטְבוּל יוֹם; וְכֵן כָּל אֹכֶל שֶׁנִּפְרַס וּמְעֻרֶּה בְּמִקְצָת שְׁהוּא חִבּוּר בְּאָב הַטֻּמְאָה, כָּךְ הוּא חִבּוּר בִּטְבוּל יוֹם.  וְכָל שְׁאֵינוּ חִבּוּר בִּטְבוּל יוֹם, הֲרֵי הוּא חִבּוּר בַּיָּדַיִם; וְגַם זֶה חֹמֶר בְּטֻמְאַת יָדַיִם מִטְּבוּל יוֹם.
<BR> </P>

<H2>הִלְכּוֹת טֻמְאַת אֹכָלִין פֵּרֶק ח</H2>

<P><B>ח,א</B>  חַלּוֹת אוֹ כִּכָּרִים שֶׁכִּנְּסָן וְהָיוּ נוֹשְׁכוֹת זוֹ בְּזוֹ וְדַעְתּוֹ לְהַפְרִישָׁן, אוֹ שֶׁאָפָה חַלָּה עַל גַּבֵּי חַלָּה בַּתַּנּוּר וַעֲדַיִן לֹא קָרְמוּ פָּנֶיהָ, וְנָגַע טְבוּל יוֹם בְּאַחַת מֵהֶן--לֹא פָסַל אֵלָא הַחַלָּה שֶׁנָּגַע בָּהּ; וְכֵן הַמַּיִם שֶׁהִרְתִּיחוּ וְנַעֲשׂוּ כְּקֻבָּה, וְהַגָּרִיסִין שֶׁהִרְתִּיחוּ רְתִיחָה רִאשׁוֹנָה, וְיַיִן חָדָשׁ וְאֹרֶז שֶׁהִרְתִּיחוּ, וְנָגַע טְבוּל יוֹם בָּרְתִיחָה--אֵינוּ חִבּוּר, וְלֹא פָסַל אֵלָא הָרְתִיחָה בִּלְבָד.  וּבִשְׁאָר כָּל הַטֻּמְאוֹת, בֵּין קַלּוֹת בֵּין חֲמוֹרוֹת--הַכֹּל חִבּוּר.</P>

<P><B>ח,ב</B>  אֲבָל חַלּוֹת שֶׁהָיוּ נוֹשְׁכוֹת זוֹ בְּזוֹ וְאֵין דַּעְתּוֹ לְהַפְרִישׁ, אוֹ שֶׁאָפָה חַלָּה עַל גַּבֵּי חַלָּה וְנָשְׁכוּ וְקָרְמוּ בַּתַּנּוּר, וּרְתִיחַת הַמַּיִם שְׁאֵינָהּ מְחֻלְחֶלֶת כְּקֻבָּה, וּרְתִיחַת גָּרִיסִין שְׁנִיָּה, וּרְתִיחַת יַיִן יָשָׁן, וּרְתִיחַת הַשֶּׁמֶן בֵּין חָדָשׁ בֵּין יָשָׁן, וּרְתִיחַת עֲדָשִׁים--הֲרֵי אֵלּוּ חִבּוּר בִּטְבוּל יוֹם, וְאֵין צָרִיךְ לוֹמַר בְּכָל הַטֻּמְאוֹת.</P>

<P><B>ח,ג</B>  [ב] בָּצֵק שֶׁיָּצָא בְּעֵת אֲפִיָּה, וְנִמְצָא בְּאֶמְצַע הַכִּכָּר כְּמוֹ מַסְמֵר יוֹצֶא, וְכֵן קְצַת הַבָּצֵק שֶׁנִּמְשַׁךְ וְנֶחֱרַךְ בְּעֵת אֲפִיָּה, וְהוּא הַנִּקְרָא חִרְחוּר--אִם הָיוּ פְּחוּתִין מִכְּאֶצְבָּע, וְנָגַע טְבוּל יוֹם בָּהֶן--פָּסַל כָּל הַכִּכָּר; וְכֵן אִם נָגַע בְּגַרְגֶּר מֶלַח קָטָן שֶׁבַּכִּכָּר, פָּסַל כָּל הַכִּכָּר.  וְאֵין צָרִיךְ לוֹמַר בְּכָל הַטֻּמְאוֹת.</P>

<P><B>ח,ד</B>  אֲבָל צְרוֹר שֶׁבְּכִכָּר אוֹ תֻּרְמוֹס וְגַרְגֶּר מֶלַח גָּדוֹל, וְחִרְחוּר יָתֵר מִכְּאֶצְבָּע, שֶׁנָּגַע בָּהֶן אַפִלּוּ אָב הַטֻּמְאָה--הַכִּכָּר טָהוֹר; וְאֵין צָרִיךְ לוֹמַר בִּטְבוּל יוֹם.</P>

<P><B>ח,ה</B>  [ג] רָקִיק שֶׁנֶּחְרַר חֶצְיָהּ וְחֶצְיָהּ קַיָּם, הֲרֵי זֶה אֵינוּ חִבּוּר; נֶחְרַר הָאֶמְצָע וְהַצְּדָדִין קַיָּמִין--אֵינָן חִבּוּר זֶה לְזֶה אַפִלּוּ בְּאָב הַטֻּמְאָה, וְאֵין צָרִיךְ לוֹמַר בִּטְבוּל יוֹם.</P>

<P><B>ח,ו</B>  בְּשַׂר קֹדֶשׁ שֶׁקָּרַם עָלָיו הַמָּרָק, וְנָגַע טְבוּל יוֹם בַּקֻּפָּה--הַחֲתִכּוֹת מֻתָּרוֹת; נָגַע בַּחֲתִכָּה, הַחֲתִכָּה וְכָל הָעוֹלִין עִמָּהּ חִבּוּר.  וְכֵן בְּתַבְשִׁיל קָטְנָיוֹת שֶׁקָּרַם עַל גַּבֵּי פְּרוּסוֹת.  שֶׁמֶן שְׁהוּא צָף עַל גַּבֵּי יַיִן, וְנָגַע טְבוּל יוֹם בַּשֶּׁמֶן--לֹא פָסַל אֵלָא הַשֶּׁמֶן.</P>

<P><B>ח,ז</B>  [ד] יָרָק שֶׁלִּתְרוּמָה וּבֵיצָה טְרוּפָה וּנְתוּנָה עַל גַּבָּיו, וְנָגַע טְבוּל יוֹם בַּבֵּיצָה--לֹא פָסַל אֵלָא קֶלַח שֶׁכְּנֶגְדוֹ; וְאִם הָיְתָה כְּמִין כּוֹבַע, אֵינָהּ חִבּוּר.  [ה] חוּט שֶׁלְּבֵיצָה שֶׁקָּרַם עַל דָּפְנָהּ שֶׁלִּלְפָס, וְנָגַע בּוֹ טְבוּל יוֹם--מִן הַשָּׂפָה וְלִפְנִים, חִבּוּר; נָגַע מִן הַשָּׂפָה וְלָחוּץ, אֵינוּ חִבּוּר.  וְכֵן בְּקָטְנָיוֹת שֶׁקָּרְמוּ עַל שְׂפַת הַקְּדֵרָה.</P>

<P><B>ח,ח</B>  [ו] חָבִית שֶׁנִּקְּבָה בֵּין מִשּׁוּלֶיהָ בֵּין מִצִּדֶּיהָ, וְסָתַם טְבוּל יוֹם הַנֶּקֶב בְּיָדוֹ--נִפְסְלָה כֻּלָּהּ.  [ז] הַמְּעַרֶּה מִכְּלִי לִכְלִי, וְנָגַע טְבוּל יוֹם בַּקִּלּוּחַ--מְשַׁעֲרִין זֶה שֶׁנָּגַע בּוֹ בְּאֶחָד וּמֵאָה:  שֶׁתְּרוּמָה טְמֵאָה שֶׁנִּתְעָרְבָה בְּאֶחָד וּמֵאָה בָּטְלָה בְּמֵעוּטָהּ, כְּמוֹ שֶׁבֵּאַרְנוּ בְּהִלְכּוֹת תְּרוּמוֹת.</P>

<P><B>ח,ט</B>  [ח] טְבוּל יוֹם שֶׁהָיָה תּוֹרֵם אֶת הַבּוֹר, וְנָפְלָה מִמֶּנּוּ חָבִית שֶׁלִּתְרוּמָה וְשָׁקְעָה בְּבוֹר שֶׁלְּיַיִן וְנָגַע בַּיַּיִן שֶׁבַּבּוֹר--מִן הַשָּׂפָה וְלָחוּץ, אֵינוּ חִבּוּר; מִן הַשָּׂפָה וְלִפְנִים, חִבּוּר.  וְאִם הָיָה הַבּוֹר פִּיטָס--אַפִלּוּ הָיָה כְּלִי גָּדוֹל שֶׁמַּחְזִיק מֵאָה כּוֹר, כֻּלּוֹ חִבּוּר; וְאִם נָגַע בְּמִקְצַת הַיַּיִן, פָּסַל הַתְּרוּמָה שֶׁבֶּחָבִית שֶׁבְּקַרְקַע הַכְּלִי.</P>

<P><B>ח,י</B>  [ט] הַסֹּלֶת שֶׁלַּמְּנָחוֹת וְהַלְּבוֹנָה וְהַקְּטֹרֶת וְהַגֶּחָלִים שֶׁנָּגַע טְבוּל יוֹם בְּמִקְצָתָן, פָּסַל אֶת כֻּלָּן.  בַּמֶּה דְּבָרִים אֲמוּרִים, בַּגֶּחָלִים שֶׁחוֹתֶה בַּמַּחְתָּה בְּיוֹם הַכִּפּוּרִים, שֶׁהַמַּחְתָּה שֶׁחוֹתֶה בָּהּ נִכְנָס לַהֵיכָל; אֲבָל גֶּחָלִים שֶׁחוֹתֶה בְּכָל יוֹם, כִּשְׁהוּא מְעַרֶּה מִמַּחְתָּה שֶׁלְּכֶסֶף לְשֶׁלְּזָהָב--אִם נִתְפַּזְּרוּ מִן הַגֶּחָלִים--אֵין בָּהֶן קְדֻשָּׁה, אֵלָא מְכַבְּדָן לָאַמָּה.</P>

<P><B>ח,יא</B>  [י] מִקְפָּה שֶׁלְּחֻלִּין אוֹ רָקִיק שֶׁלְּחֻלִּין, וְשֶׁמֶן שֶׁלִּתְרוּמָה צָף עַל גַּבֵּיהֶן, וְנָגַע טְבוּל יוֹם בַּשֶּׁמֶן--לֹא פָסַל אֵלָא הַשֶּׁמֶן בִּלְבָד; וְאִם חִבַּץ--כָּל מָקוֹם שֶׁהָלַךְ הַשֶּׁמֶן, פָּסַל.  [יא] יָרָק שֶׁלְּחֻלִּין שֶׁבִּשְּׁלוֹ בְּשֶׁמֶן שֶׁלִּתְרוּמָה, וְנָגַע בּוֹ טְבוּל יוֹם--לֹא פָסַל אֵלָא מְקוֹם מַגָּעוֹ.</P>

<P><B>ח,יב</B>  הַמִּקְפָּה שֶׁלִּתְרוּמָה, וְהַשּׁוּם וְהַשֶּׁמֶן שֶׁלְּחֻלִּין, שֶׁנָּגַע טְבוּל יוֹם בְּמִקְצָתָן--פָּסַל אֶת כֻּלָּן.  [יג] הַמִּקְפָּה שֶׁלְּחֻלִּין, וְהַשּׁוּם וְהַשֶּׁמֶן שֶׁלִּתְרוּמָה, שֶׁנָּגַע טְבוּל יוֹם בְּמִקְצָתָן--לֹא פָסַל אֵלָא מְקוֹם מַגָּעוֹ; אִם הָיָה הַשּׁוּם מְרֻבֶּה, הוֹלְכִין אַחַר הָרֹב.</P>

<P><B>ח,יג</B>  אֵימָתַי, בִּזְמָן שְׁהֶן גּוּשׁ בַּקְּעָרָה.  אֲבָל אִם הָיָה מְפֻזָּר בַּמְּדוֹכָה, וְנָגַע בְּמִקְצָתוֹ--לֹא פָסַל אֵלָא מְקוֹם מַגָּעוֹ, מִפְּנֵי שְׁהוּא רוֹצֶה בְּפִזּוּרוֹ.  וּשְׁאָר כָּל הַנִּדּוֹכִין שֶׁדַּרְכָּן לְדוּכָן בְּמַשְׁקִין, כְּגוֹן הַשּׁוּם בַּשֶּׁמֶן--אִם דָּכָן שֶׁלֹּא בְּמַשְׁקִין, וְקִבְּצָן--אַף עַל פִּי שְׁהֶן גּוּשׁ בַּקְּעָרָה וְנָגַע בָּהֶן, לֹא פָסַל אֵלָא מְקוֹם מַגָּעוֹ:  שֶׁהֲרֵי הֶן כְּעִגּוּל שֶׁלִּדְבֵלָה--שְׁאִם נִטְמָא מִקְצָתוֹ, לֹא נִטְמָא כֻּלּוֹ.</P>

<P><B>ח,יד</B>  עִיסָה שֶׁקָּרָא שֵׁם חַלָּתָהּ בִּצְפוֹנָהּ אוֹ בִּדְרוֹמָהּ, וְכֵן קִישׁוּת שֶׁקָּרָא שֵׁם תְּרוּמָתָהּ בִּצְפוֹנָהּ אוֹ בִּדְרוֹמָהּ--הֲרֵי זֶה חִבּוּר; וְאִם נָגַע טְבוּל יוֹם בְּמִקְצַת הָעִיסָה, נִפְסְלָה.  נִטְּלָה חַלָּתָהּ מִתּוֹכָהּ, וְחָזְרָה לְתוֹכָהּ--אֵינָהּ חִבּוּר.</P>

<P><B>ח,טו</B>  עִיסָה שֶׁנִּדְמְעָה אוֹ שֶׁנִּתְחַמְּצָה בִּשְׂאוֹר שֶׁלִּתְרוּמָה, אֵינָהּ נִפְסֶלֶת בִּטְבוּל יוֹם.  [טז] עִיסָה שֶׁהֻכְשְׁרָה בְּמַשְׁקִין, וְנִלּוֹשָׁה בְּמֵי פֵּרוֹת, וְנָגַע בָּהּ טְבוּל יוֹם--לֹא פָסַל אֵלָא מְקוֹם מַגָּעוֹ.</P>

<P><B>ח,טז</B>  [יז] מַעֲשֵׂר רִאשׁוֹן שֶׁהֻכְשַׁר, וְנָגַע בּוֹ טְבוּל יוֹם אוֹ יָדַיִם מְסֹאָבוֹת--מַפְרִישִׁין מִמֶּנּוּ תְּרוּמַת מַעֲשֵׂר בְּטַהְרָה:  מִפְּנֵי שֶׁמַּעֲשֵׂר רִאשׁוֹן כַּחֻלִּין, וּטְבוּל יוֹם וְיָדַיִם מְסֹאָבוֹת אֵינָן פּוֹסְלִין אֶת הַחֻלִּין, שֶׁהַשְּׁלִישִׁי בַּחֻלִּין טָהוֹר, כְּמוֹ שֶׁבֵּאַרְנוּ.</P>

<P><B>ח,יז</B>  וְכֵן הָאִשָּׁה שְׁהִיא טְבוּלַת יוֹם, לָשָׁה אֶת הָעִיסָה וְקוֹצָה לָהּ חַלָּה, וּמַפְרְשַׁתָּהּ וּמַנְּחַתָּהּ בִּכְלִי, וְנוֹתֶנֶת הַכְּלִי עִם שְׁאָר הָעִיסָה כְּאַחַת, וּמַקֶּפֶת עַל הַכֹּל כְּדֵי לִתְרֹם מִן הַמֻּקָּף, וְאַחַר כָּךְ קוֹרְאָה לָהּ שֵׁם וְאוֹמֶרֶת הֲרֵי זוֹ חַלָּה; וּמִשֶּׁתִּקְרָא לָהּ שֵׁם--לֹא תִגַּע בָּהּ, שֶׁלֹּא תִפְסֹל אוֹתָהּ.  וְכָּךְ הִיא עוֹשָׂה, אִם לָשָׁה בָּעֲרֵבָה שְׁהִיא טְבוּלַת יוֹם.</P>

<P><B>ח,יח</B>  לְגִין שְׁהוּא טְבוּל יוֹם שֶׁמִּלְּאָהוּ מֵחָבִית מַעֲשֵׂר שֶׁלֹּא נִטְּלָה תְּרוּמָתוֹ, וְאָמַר הֲרֵי זוֹ תְּרוּמַת מַעֲשֵׂר עַל מַה שֶׁבֶּחָבִית אַחַר שֶׁתֶּחְשַׁךְ--הֲרֵי זוֹ תְּרוּמָה טְהוֹרָה:  לְפִי שְׁאֵינָהּ נַעֲשֵׂית תְּרוּמַת מַעֲשֵׂר עַד שֶׁתֶּחְשַׁךְ, כְּפִי תְּנָאוֹ, וְאַחַר שֶׁתֶּחְשַׁךְ, יַעְרִיב שִׁמְשׁוֹ שֶׁלַּלְּגִין וְיִטְהַר.  נִשְׁבְּרָה הֶחָבִית קֹדֶם שֶׁתֶּחְשַׁךְ, הַלְּגִין בְּטִבְלוֹ; נִשְׁבַּר הַלְּגִין, הֶחָבִית בְּטִבְלָהּ.</P>

<P><B>ח,יט</B>  טְבוּל יוֹם מִטֻּמְאַת מֵת וּמִבְּעִילַת נִדָּה, עוֹשֶׂה בְּבֵית הַבַּד.  וְכֵן שְׁאָר הַטְּמֵאִים שֶׁטָּבְלוּ, עוֹשִׂין בַּטְּהָרוֹת:  חוּץ מִן הַזָּב וְהַזָּבָה בַּשְּׁבִיעִי שֶׁלָּהֶן--שֶׁאַף עַל פִּי שֶׁטָּבְלוּ, לֹא יַעֲשׂוּ בְּבֵית הַבַּד וְלֹא יִתְעַסְּקוּ בַּטְּהָרוֹת, שֶׁמֶּא יִרְאוּ וְנִמְצְאוּ טְמֵאִים לְמַפְרֵעַ, שֶׁהֲרֵי סוֹתְרִין הַכֹּל כְּמוֹ שֶׁנִּתְבָּאַר.
<BR> </P>

<H2>הִלְכּוֹת טֻמְאַת אֹכָלִין פֵּרֶק ט</H2>

<P><B>ט,א</B>  הַשֶּׁמֶן אוֹ הַדְּבַשׁ שֶׁנִּטְמְאוּ, וְאַחַר כָּךְ קָרְשׁוּ, וְאַחַר כָּךְ נִמּוֹחוּ--הֲרֵי הֶן רִאשׁוֹן לַטֻּמְאָה לְעוֹלָם:  מִפְּנֵי שְׁהֶן כְּמַשְׁקִין, וְאַף עַל פִּי שֶׁקָּפְאוּ אַחַר שֶׁנִּטְמְאוּ.</P>

<P><B>ט,ב</B>  הָרֹטֶב וְהַגָּרִיסִין וְהֶחָלָב שֶׁקָּרְשׁוּ--הֲרֵי הֶן כְּאֹכָלִין, וּצְרִיכִין מַחְשָׁבָה; וְאִם נָגַע בָּהֶן אֹכֶל רִאשׁוֹן אוֹ מַשְׁקִין, נַעֲשׂוּ שְׁנִיִּים.  הָיָה בָּהֶן מַשְׁקֶה טוֹפֵחַ--הֲרֵי הֶן כְּמַשְׁקִין, וְהֶן תְּחִלָּה לַטֻּמְאָה.</P>

<P><B>ט,ג</B>  נִטְמְאוּ כִּשְׁהֶן מַשְׁקִין, וְקָפְאוּ אַחֲרֵי כֵן וְקָרְשׁוּ--הֲרֵי אֵלּוּ שְׁנִיִּים, כְּמוֹ אֹכֶל שֶׁנִּטְמָא בְּמַשְׁקִין טְמֵאִין.  נִטְמְאוּ כִּשְׁהֶן קוֹפְאִין, וְנִמּוֹחוּ וְנַעֲשׂוּ מַשְׁקֶה--אִם הָיוּ כַּבֵּיצָה מְכֻוָּן, הֲרֵי הַמַּשְׁקֶה טָהוֹר.  הָיוּ יוֹתֵר מִכַּבֵּיצָה, הַמַּשְׁקֶה טָמֵא:  שֶׁכְּשֶׁנִּמּוֹחָה טִפָּה רִאשׁוֹנָה, נִטְמֵאת בְּכַבֵּיצָה אֹכֶל טָמֵא שֶׁנִּמּוֹחָה מִמֶּנּוּ; וְאוֹתָהּ הַטִּפָּה, תְּטַמֵּא כָּל הַמַּשְׁקִין שֶׁנִּמּוֹחוּ אַחֲרֶיהָ.</P>

<P><B>ט,ד</B>  וְכֵן טְמֵא מֵת שֶׁסָּחַט זֵיתִים וַעֲנָבִים שֶׁהֻכְשְׁרוּ--אִם הָיוּ כַּבֵּיצָה מְכֻוָּן, הֲרֵי הַמַּשְׁקִין הַיּוֹצְאִין מֵהֶן טְהוֹרִין, וּבִלְבָד שֶׁלֹּא יִגַּע בִּמְקוֹם הַמַּשְׁקֶה:  שֶׁהַמַּשְׁקֶה כְּמֻפְקָד בָּאֹכֶל, וּכְאִלּוּ הוּא גּוּף אֶחָד.</P>

<P><B>ט,ה</B>  הָיוּ אוֹתָן זֵיתִים וַעֲנָבִים יָתֵר מִכַּבֵּיצָה, הֲרֵי הַמַּשְׁקִין הַיּוֹצְאִין מֵהֶן טְמֵאִין:  שֶׁכֵּיוָן שֶׁיָּצַאת טִפָּה רִאשׁוֹנָה, נִטְמֵאת בְּכַבֵּיצָה; וְטִמְּאָה כָּל הַמַּשְׁקִין.  וְאִם הָיָה הַסּוֹחֵט זָב וְזָבָה וְכַיּוֹצֶא בָּהֶן--אַפִלּוּ סָחַט גַּרְגֶּר יְחִידִי שֶׁלֹּא הֻכְשַׁר וְלֹא נָגַע בְּמַשְׁקֶה, הַמַּשְׁקֶה טָמֵא:  שֶׁכֵּיוָן שֶׁיָּצַאת טִפָּה הָרִאשׁוֹנָה, נִטְמֵאת בַּמַּשָּׂא הַזָּב--שֶׁהַזָּב שֶׁנָּשָׂא אֹכָלִין אוֹ מַשְׁקִין, טִמְּאָן כְּמוֹ שֶׁבֵּאַרְנוּ.  וְכֵן זָב שֶׁחָלַב אֶת הָעֵז, הֶחָלָב טָמֵא--שֶׁכֵּיוָן שֶׁיָּצַאת טִפָּה הָרִאשׁוֹנָה, נִטְמֵאת בַּמַּשָּׂא הַזָּב.</P>

<P><B>ט,ו</B>  [ג] קְדֵרָה שֶׁהָיְתָה מְלֵאָה כְּבָשִׁין שֶׁלְּחֻלִּין וְיָצָא עַלֶּה חוּץ לַקְּדֵרָה, וְנָגַע אָב הַטֻּמְאָה אוֹ רִאשׁוֹן בָּעַלֶּה שֶׁחוּץ לַקְּדֵרָה בִּמְקוֹם הַנִּגּוּב--אַף עַל פִּי שֶׁיֵּשׁ בּוֹ בָּעַלֶּה כַּבֵּיצָה, הוּא טָמֵא וְהַכֹּל טָהוֹר.  חָזַר לַקְּדֵרָה--טִמֵּא אֶת הַמַּשְׁקִין שֶׁבָּהּ, וְנִטְמֵאת הַקְּדֵרָה וְכָל הַכְּבָשִׁין.</P>

<P><B>ט,ז</B>  נָגַע בָּעַלֶּה שֶׁחוּץ לַקְּדֵרָה, וְהָיָה בּוֹ מַשְׁקֶה--אִם יֵשׁ בָּעַלֶּה כַּבֵּיצָה, הַכֹּל טָמֵא:  שֶׁהָעַלֶּה מְטַמֵּא מַשְׁקֶה שֶׁעָלָיו; וְהַמַּשְׁקֶה מְטַמֵּא כָּל מַשְׁקִין שֶׁבַּקְּדֵרָה, וּמְטַמֵּא הַקְּדֵרָה.</P>

<P><B>ט,ח</B>  הָיְתָה הַקְּדֵרָה מְלֵאָה כְּבָשִׁים שֶׁלִּתְרוּמָה, וְנִעַר אוֹתָהּ טְבוּל יוֹם, וְרָאָה מַשְׁקִין עַל יָדוֹ--סְפֵק מִן הַקְּדֵרָה נִתְּזוּ, סְפֵק שֶׁהַקֶּלַח נָגַע בְּיָדוֹ--הַיָּרָק פָּסוּל, וְהַקְּדֵרָה טְהוֹרָה.</P>

<P><B>ט,ט</B>  [ד] טָמֵא שֶׁהָיָה אוֹכֵל עֲנָבִים מֻכְשָׁרִים, וְנָפַל מִמֶּנּוּ גַּרְגֶּר יְחִידִי לַגַּת--אִם הָיָה שָׁלֵם וְלֹא נִשְׁמַט מִמֶּנּוּ עֻקְצוֹ, הַגַּת טְהוֹרָה; וְאִם נִטַּל עֻקְצוֹ וְהָיוּ הָעֲנָבִים מוּכָנִים בֶּעָבִיט וְכַיּוֹצֶא בּוֹ לְדָרְכָן, שֶׁהֲרֵי רוֹצֶה בַּמַּשְׁקֶה הַיּוֹצֶא מֵהֶן--נִטְמֵאת הַגַּת בְּטִפַּת מַשְׁקֶה שֶׁבְּרֹאשׁ הַגַּרְגֶּר בִּמְקוֹם הָעֹקֶץ.</P>

<P><B>ט,י</B>  נָפְלוּ מִמֶּנּוּ עֲנָבִים, וּדְרָכָן בְּמָקוֹם מֻפְנֶה--אִם הָיוּ כַּבֵּיצָה מְכֻוָּן, הֲרֵי הַמַּשְׁקִין הַיּוֹצְאִין מֵהֶן טְהוֹרִין כְּמוֹ שֶׁבֵּאַרְנוּ; הָיוּ יָתֵר מִכַּבֵּיצָה, הַיּוֹצֶא מֵהֶן טָמֵא, שֶׁכֵּיוָן שֶׁיָּצַאת טִפָּה הָרִאשׁוֹנָה נִטְמֵאת בְּכַבֵּיצָה, וּמְטַמְּאָה אֶת כָּל הַמַּשְׁקֶה הַיּוֹצֶא אַחֲרֶיהָ.</P>

<P><B>ט,יא</B>  [ה] גּוּשׁ שֶׁלְּזֵיתִים טְמֵאִין שֶׁהָיָה מְקֻבָּץ וּמְחֻבָּר, וְהִשְׁלִיכוֹ לְתוֹךְ הַתַּנּוּר וְהֻסַּק--אִם הָיָה כַּבֵּיצָה מְכֻוָּן, הַתַּנּוּר טָהוֹר:  שְׁאֵין הָאֹכָלִין מְטַמְּאִין כֵּלִים, וְהַמַּשְׁקֶה הַיּוֹצֶא מֵהֶן טָהוֹר כְּמוֹ שֶׁבֵּאַרְנוּ.  הָיָה הַגּוּשׁ יָתֵר מִכַּבֵּיצָה, נִטְמָא הַתַּנּוּר, שֶׁכְּשֶׁיָּצַאת טִפָּה אַחַת, נִטְמֵאת בְּכַבֵּיצָה וְטִמְּאָה אֶת הַתַּנּוּר.  לְפִיכָּךְ אִם הָיוּ זֵיתִים הַטְּמֵאִין פְּרוּדִין וְאֵינָן גּוּשׁ, וְאַפִלּוּ הֶן סְאָה--הַתַּנּוּר טָהוֹר.</P>

<P><B>ט,יב</B>  [ו] עֵצִים שֶׁנִּבְלְעוּ בָּהֶם מַשְׁקִין טְמֵאִין, וְהִסִּיקָן--הַתַּנּוּר טָהוֹר, שֶׁהֲרֵי בָּטְלוּ בָּעֵצִים.  וְאַפִלּוּ הוֹצִיא הָעֵצִים שֶׁיִּפְּלוּ עֲלֵיהֶן גְּשָׁמִים וְנָפְלוּ לִרְצוֹנוֹ, וְהִסִּיקָן--הַתַּנּוּר טָהוֹר, וְאֵין הַמַּיִם שֶׁעֲלֵיהֶן מִטַּמְּאִין מִן הַמַּשְׁקִין הַבְּלוּעִין בָּהֶם.  וְלֹא יַסִּיקֵם אֵלָא בְּיָדַיִם טְהוֹרוֹת:  גְּזֵרָה--שֶׁלֹּא יַסִּיקֵם הַטָּמֵא, וְנִמְצְאוּ הַמַּשְׁקִין שֶׁעֲלֵיהֶן מְטַמְּאִין אֶת הַתַּנּוּר.</P>

<P><B>ט,יג</B>  [ז] שֶׁרֶץ שֶׁנִּמְצָא בָּרֵחַיִם שֶׁלְּזֵיתִים, אֵין טָמֵא אֵלָא מְקוֹם מַגָּעוֹ.  אִם הָיָה מַשְׁקֶה מְהַלֵּךְ, הַכֹּל טָמֵא:  שֶׁכֵּיוָן שֶׁנִּטְמָא מִקְצַת הַמַּשְׁקֶה--נִטְמָא כֻּלּוֹ, וְהַשֶּׁמֶן מְטַמֵּא אֶת כָּל הַזֵּיתִים.</P>

<P><B>ט,יד</B>  נִמְצָא עַל גַּבֵּי הָעַלִּין לְמַעְלָה מִן הַזֵּיתִים, יִשָּׁאֲלוּ הַבַּדָּדִין:  אִם אָמְרוּ לֹא נָגַעְנוּ, נֶאֱמָנִין.  נִמְצָא עַל אֹם שֶׁלְּזֵיתִים, נִטְמָא כָּל הַגּוּשׁ כְּמוֹ שֶׁבֵּאַרְנוּ.</P>

<P><B>ט,טו</B>  נִמְצָא עַל גַּבֵּי זֵיתִים פְּרוּדִים, וְהוּא נוֹגֵעַ בְּכַבֵּיצָה--הַכֹּל טָמֵא:  שֶׁהָאֹכֶל שְׁהוּא כַּבֵּיצָה מְטַמֵּא הַמַּשְׁקֶה הַמְּעֹרָב בּוֹ, וְהַמַּשְׁקֶה מְטַמֵּא שְׁאָר הַזֵּיתִים.</P>

<P><B>ט,טז</B>  הָיוּ פְּרוּדִים עַל גַּבֵּי פְּרוּדִים, וְהַמַּשְׁקֶה מִלְּמַטָּה--אַף עַל פִּי שֶׁנָּגַע בְּכַבֵּיצָה, אֵין טָמֵא אֵלָא מְקוֹם מַגָּעוֹ.  [ח] עַם הָאָרֶץ שֶׁהוֹשִׁיט יָדוֹ לַגַּת, וְנָגַע בָּאֶשְׁכּוֹלוֹת--אֶשְׁכּוֹל וְכָל סְבִיבוֹתָיו טְמֵאִין; וְכָל הַגַּת כֻּלָּהּ טְהוֹרָה, מִפְּנֵי שֶׁמַּפְסִיקִין הָאֶשְׁכּוֹלוֹת שֶׁסְּבִיבוֹת זֶה הָאֶשְׁכּוֹל בֵּינוֹ וּבֵין שְׁאָר הַגַּת.</P>

<P><B>ט,יז</B>  [ט] הַגֶּפֶת וְהַזּוֹגִין שֶׁנַּעֲשׂוּ בְּטַהְרָה, וְהָלְכוּ עֲלֵיהֶן טְמֵאִין, וְאַחַר כָּךְ יָצְאוּ מֵהֶן מַשְׁקִין--הֲרֵי אֵלּוּ טְהוֹרִין, שֶׁמִּתְּחִלָּה נַעֲשׂוּ בְּטַהְרָה.  וְאִם נַעֲשׂוּ מִתְּחִלָּה בְּטֻמְאָה, וְנִמְצוּ מֵהֶן מַשְׁקִין--הֲרֵי אֵלּוּ טְמֵאִין.</P>

<P><B>ט,יח</B>  [י] הַבַּדָּדִין שֶׁהָיוּ נִכְנָסִין וְיוֹצְאִין, וּמַשְׁקִין טְמֵאִין בְּתוֹךְ בֵּית הַבַּד--אִם יֵשׁ בֵּין מַשְׁקִין לַזֵּיתִים כְּדֵי שֶׁיְּנַגְּבוּ אֶת רַגְלֵיהֶן בָּאָרֶץ, הֲרֵי הַזֵּיתִים טְהוֹרִין:  שֶׁהַנּוֹגֵעַ בְּמַשְׁקִין טְמֵאִין שֶׁלֹּא בְּיָדָיו--טָהוֹר, וְאַפִלּוּ לַקֹּדֶשׁ.</P>

<P><B>ט,יט</B>  כִּכְּרוֹת הַקֹּדֶשׁ שֶׁהָיוּ בָּהֶן גּוּמוֹת, וְהָיוּ בְּתוֹךְ הַגּוּמוֹת מַשְׁקִין שֶׁלַּקֹּדֶשׁ, וְנָגַע הַשֶּׁרֶץ בְּאַחַת מֵהֶן, וְנָגְעָה רִאשׁוֹנָה בַּשְּׁנִיָּה, וּשְׁנִיָּה בַּשְּׁלִישִׁית, אַפִלּוּ מֵאָה--כֻּלָּן רִאשׁוֹן לַטֻּמְאָה, מִפְּנֵי הַמַּשְׁקֶה שֶׁבַּגּוּמוֹת וְחִבַּת הַקֹּדֶשׁ:  הֲרֵי כֻּלָּן כְּמַשְׁקִין שְׁאֵין מוֹנִין בָּהֶן.</P>

<P><B>ט,כ</B>  אֲבָל אִם הָיוּ כִּכְּרוֹת תְּרוּמָה--הֲרֵי הַכִּכָּר הַשְּׁלִישִׁית בִּלְבָד פְּסוּלָה, וּמִשְּׁלִישִׁית וָהָלְאָה טָהוֹר.  וְאִם הָיָה מַשְׁקֶה טוֹפֵחַ עַל כָּל הַכִּכָּרוֹת, אַף בַּתְּרוּמָה הַכֹּל טְמֵאוֹת; וְכֻלָּן שְׁנִיּוֹת, חוּץ מִן הָרִאשׁוֹנָה שֶׁנָּגַע בָּהּ הַשֶּׁרֶץ, שְׁהִיא רִאשׁוֹן.</P>

<P><B>ט,כא</B>  [יא] בַּעְבּוּעַ הַנַּעֲשֶׂה בְּעֹבִי הֶחָבִית, וַהֲרֵי הוּא כְּמוֹ כְּלִי אַחֵר בְּצִדָּהּ--אִם נִקַּב הַאֲבַעְבּוּעַ לְאַוֵּיר הֶחָבִית, וְנִקַּב נֶקֶב אַחֵר לָחוּץ זֶה כְּנֶגֶד זֶה, אוֹ שֶׁהָיָה הַנֶּקֶב הַפְּנִימִי מִלְּמַטָּן וְהַחִיצוֹן מִלְמַעְלָן, וְהָיְתָה הֶחָבִית וְהַאֲבַעְבּוּעַ מְלֵאִים מַשְׁקִין--אִם נָגַע אָב הַטֻּמְאָה בַּמַּשְׁקֶה שֶׁבָּאֲבַעְבּוּעַ, נִטְמְאוּ כָּל הַמַּשְׁקִין שֶׁבֶּחָבִית.</P>

<P><B>ט,כב</B>  הָיְתָה הֶחָבִית מֻקֶּפֶת צָמִיד פָּתִיל, וּנְתוּנָה בְּאֹהֶל הַמֵּת--נִטְמֵאת מִפְּנֵי הַנֶּקֶב שֶׁבַּאֲבַעְבּוּעַ זֶה, שֶׁהֲרֵי הוּא מְפֻלָּשׁ לְאַוֵּירָהּ.  וְכֵן אִם הָיָה הַנֶּקֶב שֶׁבָּאֲבַעְבּוּעַ שֶׁבִּפְנִים מִלְמַעְלָן וְהַחִיצוֹן מִלְּמַטָּן, הֲרֵי זוֹ אֵינָהּ נִצֹּלֶת בְּצָמִיד פָּתִיל; אֲבָל אִם נָגַע אָב הַטֻּמְאָה בָּאֲבַעְבּוּעַ--לֹא נִטְמְאוּ מַשְׁקִין שֶׁבֶּחָבִית, וַהֲרֵי הֶן כְּמֻבְדָּלִין מֵהֶן.
<BR> </P>

<H2>הִלְכּוֹת טֻמְאַת אֹכָלִין פֵּרֶק י</H2>

<P><B>י,א</B>  כְּבָר בֵּאַרְנוּ שֶׁהַשִּׁבְעָה מַשְׁקִין בִּלְבָד, הֶן שֶׁמִּטַּמְּאִין אוֹ מַכְשִׁירִין; וְהַשְּׁאָר קְרוּיִין מֵי פֵּרוֹת, וְאֵינָן מִטַּמְּאִין וְלֹא מַכְשִׁירִין.  וְשִׁבְעָה מַשְׁקִין שֶׁמָּנִינוּ, תּוֹלְדוֹתֵיהֶן כַּיּוֹצֶא בָּהֶן.</P>

<P><B>י,ב</B>  תּוֹלְדוֹת הַמַּיִם--הֶם הַיּוֹצֶא מִן הָעַיִן, וּמִן הָאֹזֶן, וּמִן הַחֹטֶם, וּמִן הַפֶּה, וּמֵי רַגְלֵי בְּנֵי אָדָם בֵּין גְּדוֹלִים בֵּין קְטַנִּים--כָּל אֵלּוּ הַיּוֹצְאִין מִן הָאָדָם מַשְׁקִין הֶן, בֵּין שֶׁיָּצְאוּ לְדַעְתּוֹ שֶׁלָּאָדָם בֵּין שֶׁיָּצְאוּ שֶׁלֹּא לְדַעְתּוֹ.  אֲבָל מֵי רַגְלֵי בְּהֵמָה, וְהַמֶּלַח שֶׁנִּמְחָת--הֲרֵי הֶן כְּמֵי פֵּרוֹת, לֹא מִטַּמְּאִין וְלֹא מַכְשִׁירִין.</P>

<P><B>י,ג</B>  הַדָּם הַמָּנוּי מִן הַמַּשְׁקִין--הוּא הַדָּם הַשּׁוֹתֵת בְּשָׁעַת שְׁחִיטָה, מִן הַבְּהֵמָה וְהַחַיָּה וְהָעוֹפוֹת הַטְּהוֹרִין; אֲבָל דַּם הַקִּלּוּחַ, אֵינוּ מַכְשִׁיר, שֶׁעֲדַיִן חַיִּים הֶן, וַהֲרֵי הוּא דּוֹמֶה לְדַם מַכָּה אוֹ לְדַם הֶקֵּז.</P>

<P><B>י,ד</B>  הַשּׁוֹחֵט וְנִתַּז דָּם עַל הָאֹכָלִין, וְנִתְקַנַּח הַדָּם בֵּין סִימָן לְסִימָן--הֲרֵי זֶה סָפֵק; לְפִיכָּךְ תּוֹלִין עָלָיו, לֹא אוֹכְלִין וְלֹא שׂוֹרְפִין.</P>

<P><B>י,ה</B>  תּוֹלָדוֹת לַדָּם, דַּם הֶקֵּז שֶׁלְּאָדָם שֶׁהוֹצִיאוֹ לִשְׁתִיָּה; אֲבָל אִם הוֹצִיאוֹ לִרְפוּאָה, טָהוֹר וְאֵינוּ מַכְשִׁיר.  וְכֵן דַּם שְׁחִיטָה בַּבְּהֵמָה וּבַחַיָּה וּבָעוֹפוֹת הַטְּמֵאִין, וְהַדָּם הַיּוֹצֶא עִם הַלֵּחָה, וְעִם הָרְעִי, וְדַם הַשְּׁחִין וַאֲבַעְבּוּעוֹת, וְתַמְצִית הַבָּשָׂר--כָּל אֵלּוּ אֵינָן מִטַּמְּאִין וְלֹא מַכְשִׁירִין, אֵלָא הֲרֵי הֶן כִּשְׁאָר מֵי פֵּרוֹת.  וְדַם הַשֶּׁרֶץ, כִּבְשָׂרוֹ--מְטַמֵּא וְאֵינוּ מַכְשִׁיר, וְאֵין לָנוּ כַּיּוֹצֶא בּוֹ.</P>

<P><B>י,ו</B>  [ד] מֵי הֶחָלָב, הֲרֵי הֶן כֶּחָלָב.  וַחֲלֵב הָאָדָם שְׁאֵינוּ צָרִיךְ לוֹ--אֵינוּ מַשְׁקֶה, לֹא מִטַּמֵּא וְלֹא מַכְשִׁיר; לְפִיכָּךְ חֲלֵב הַזָּכָר אֵינוּ מַשְׁקֶה.  וְכֵן חֲלֵב בְּהֵמָה וְחַיָּה שֶׁיָּצָא שֶׁלֹּא לְרָצוֹן, כְּגוֹן שֶׁזָּב מֵהַדַּד אוֹ שֶׁחֲלָבוֹ כְּמִתְעַסֵּק.  אֲבָל חֲלֵב הָאִשָּׁה, בֵּין שֶׁיָּצָא לְרָצוֹן בֵּין שֶׁיָּצָא שֶׁלֹּא לְרָצוֹן--הֲרֵי סְתָמוֹ מַשְׁקֶה וּמִטַּמֵּא אוֹ מַכְשִׁיר, מִפְּנֵי שְׁהוּא רָאוּי לַתִּינוֹק.</P>

<P><B>י,ז</B>  [ה] הַמַּשְׁקִין שֶׁיּוֹצְאִין מִן הַטְּמֵאִין, שֶׁאוֹתָן הַמַּשְׁקִין אֲבוֹת טֻמְאוֹת--מְטַמְּאִין בְּלֹא הֶכְשֵׁר, שֶׁהַטֻּמְאָה וְהַהֶכְשֵׁר בָּאִין כְּאַחַת; וְאֵלּוּ הֶן:  זוֹבוֹ שֶׁלַּזָּב, וְשִׁכְבַת זַרְעוֹ, וּמֵימֵי רַגְלָיו, וּרְבִיעִית דָּם מִן הַמֵּת, וְדַם הַנִּדָּה.</P>

<P><B>י,ח</B>  וְכֵן דַּם מַגֵּפָתוֹ שֶׁלַּזָּב וַחֲבֵרָיו, וְחָלָב שֶׁלָּאִשָּׁה, וְדִמְעַת עֵינָם עִם שְׁאָר תּוֹלְדוֹת הַמַּיִם הַיּוֹצְאִין מֵהֶן--מְטַמְּאִין כְּמַשְׁקִין טְמֵאִין, שְׁהֶן מְטַמְּאִין בְּלֹא כַּוָּנָה:  שֶׁמַּשְׁקִין טְמֵאִין מְטַמְּאִין לְרָצוֹן, וְשֶׁלֹּא לְרָצוֹן.  לְפִיכָּךְ נִדָּה אוֹ זָבָה שֶׁנָּטַף חָלָב מִדַּדֶּיהָ לְאַוֵּיר הַתַּנּוּר--נִטְמָא הַתַּנּוּר, וְכָל מַה שֶׁבְּתוֹכוֹ.</P>

<P><B>י,ט</B>  [ו] כְּבָר בֵּאַרְנוּ שֶׁהַמַּשְׁקִין הַיּוֹצְאִין מִטְּבוּל יוֹם, אֵינָן טְמֵאִין.  לְפִיכָּךְ אִם נָפְלוּ אַפִלּוּ עַל כִּכָּר שֶׁלִּתְרוּמָה, אֵינוּ מֻכְשָׁר עַד שֶׁיִּפְּלוּ לְרָצוֹן, כִּשְׁאָר הַמַּשְׁקִין הַטְּהוֹרִין, שְׁאֵין מַכְשִׁירִין אֵלָא לְרָצוֹן.</P>

<P><B>י,י</B>  [ז] הַזִּיעָה, וְהַלֵּחָה הַסְּרוּחָה, וְהָרְאִי, וּמַשְׁקִין הַיּוֹצְאִין מִבֶּן שְׁמוֹנָה חֳדָשִׁים, וְהַשּׁוֹתֶה מֵי טְבֶרְיָה וְכַיּוֹצֶא בָּהֶן אַף עַל פִּי שֶׁיּוֹצְאִין נְקִיִּים--כָּל אֵלּוּ אֵינָן חֲשׁוּבִין מַשְׁקֶה, וְלֹא מִטַּמְּאִין וְלֹא מַכְשִׁירִין.  [ח] הַשּׁוֹתֶה שְׁאָר מַשְׁקִין, וְיָצְאוּ--הֲרֵי הֶן מַשְׁקִין כְּשֶׁהָיוּ, שְׁאֵין שְׁאָר הַמַּשְׁקִין טְהוֹרִין בַּגּוּף.</P>

<P><B>י,יא</B>  כֵּיצַד:  שָׁתָה מַיִם טְמֵאִין וֶהֱקִיאָן--הֲרֵי אֵלּוּ טְמֵאִין, מִפְּנֵי שֶׁלֹּא טָהֲרוּ בִּיצִיאָתָן.  שָׁתָה מַיִם טְמֵאִין וְטָבַל, וְאַחַר כָּךְ הֱקִיאָן, אוֹ שֶׁנִּסְרְחוּ, וְאַחַר כָּךְ הֱקִיאָן, אוֹ שֶׁיָּצְאוּ מִלְּמַטָּה, אַף עַל פִּי שֶׁלֹּא טָבַל--הֲרֵי הֶן טְהוֹרִין.  שָׁתָה שְׁאָר מַשְׁקִין טְמֵאִין, אוֹ שֶׁאָכַל אֹכָלִין טְמֵאִין--אַף עַל פִּי שֶׁטָּבַל, וְאַחַר כָּךְ הֱקִיאָן--טְמֵאִין, לְפִי שְׁאֵינָן טְהוֹרִין בַּגּוּף; נִסְרְחוּ, אוֹ שֶׁיָּצְאוּ מִלְּמַטָּה--הֲרֵי הֶן טְהוֹרִין.</P>

<P><B>י,יב</B>  [ט] כְּבָר בֵּאַרְנוּ שֶׁהַזִּיעָה אֵינָהּ מַשְׁקֶה; אַפִלּוּ שָׁתָה מַשְׁקִין טְמֵאִין וְהֵזִיעַ, זִיעָתוֹ טְהוֹרָה.  אֲבָל הַבָּא בְּמַיִם שְׁאוּבִין, וְהֵזִיעַ--זִיעָתוֹ טְמֵאָה; וְאִם נִסְתַּפַּג מִן הַמַּיִם הַשְּׁאוּבִין, וְאַחַר כָּךְ הֵזִיעַ--זִיעָתוֹ טְהוֹרָה.</P>

<P><B>י,יג</B>  [י] זִיעַת בָּתִּים, שִׁיחִין, וּמְעָרוֹת, וּבוֹרוֹת--אֵינָהּ מַשְׁקֶה; וְאַפִלּוּ הָיוּ טְמֵאִין, הֲרֵי זִיעָתָן טְהוֹרָה.  אֲבָל זִיעַת הַמֶּרְחֵץ כְּמַיִם--וְאִם הָיְתָה הַמֶּרְחֵץ טְמֵאָה, זִיעָתָהּ טְמֵאָה; וְאִם הָיְתָה טְהוֹרָה, וְהִכְנִיס בָּהּ פֵּרוֹת--הֻכְשְׁרוּ.  הִכְנִיס לָהּ כֵּלִים--הֲרֵי הַמַּיִם שֶׁעֲלֵיהֶן כִּתְלוּשִׁין בְּרָצוֹן, וּמַכְשִׁירִין.</P>

<P><B>י,יד</B>  [יא] הַבְּרֵכָה שֶׁבַּבַּיִת, וְהַבַּיִת מֵזִיעַ מֵחֲמָתָהּ--אִם הָיְתָה הַבְּרֵכָה טְמֵאָה, זִיעַת כָּל הַבַּיִת שֶׁמֵּחֲמָתָהּ טְמֵאָה.  [יב] שְׁתֵּי בְּרֵכוֹת בַּבַּיִת, אַחַת טְמֵאָה וְאַחַת טְהוֹרָה--הַמֵּזִיעַ קָרוֹב לַטְּמֵאָה, טָמֵא; קָרוֹב לַטְּהוֹרָה, טָהוֹר; מֶחְצָה לְמֶחְצָה, טָמֵא.</P>

<P><B>י,טו</B>  [יג] הַמֹּחַל כַּשֶּׁמֶן.  מַשְׁקִין הַמְּנַטְּפִין מִן סַלֵּי זֵיתִים וַעֲנָבִים, אֵינָן מַשְׁקִין, וְלֹא מִטַּמְּאִין וְלֹא מַכְשִׁירִין, עַד שֶׁיַּכְנִיס אוֹתָן בִּכְלִי.  [יד] הַשּׁוֹקֵל עֲנָבִים בְּכַף מֹאזְנַיִם--הַיַּיִן שֶׁבַּכַּף אֵינוּ מַשְׁקֶה, עַד שֶׁיְּעַרֶּה אוֹתוֹ לְתוֹךְ הַכְּלִי:  הֲרֵי זֶה דּוֹמֶה לְסַלֵּי זֵיתִים וַעֲנָבִים שֶׁמְּנַטְּפִין.  [טו] הַדּוֹרֵס עֲנָבִים שֶׁלִּתְרוּמָה בֶּחָבִית--אַף עַל פִּי שֶׁהַיַּיִן צָף עַל גַּבֵּי יָדָיו, הֲרֵי הַכֹּל טָהוֹר.</P>

<P><B>י,טז</B>  מַשְׁקֵה בֵּית הַמִּטְבָּחַיִם שֶׁבָּעֲזָרָה, וְהוּא דַּם הַקֳּדָשִׁים וְהַמַּיִם שֶׁמִּשְׁתַּמְּשִׁין בָּהֶן שָׁם--טְהוֹרִין לְעוֹלָם, וְאֵינָן מִטַּמְּאִין וְלֹא מַכְשִׁירִין; וְדָבָר זֶה, הֲלָכָה מִפִּי הַקַּבָּלָה.  לְפִיכָּךְ כָּל דְּמֵי הַזְּבָחִים אֵינוּ מְקַבֵּל טֻמְאָה, וְאֵינוּ מַכְשִׁיר.</P>

<P><B>י,יז</B>  וְהוֹאִיל וְדַם הַקֳּדָשִׁים אֵינוּ מַכְשִׁיר קֳדָשִׁים שֶׁנִּשְׁחֲטוּ בָּעֲזָרָה, לֹא הֻכְשְׁרוּ בְּדַם שְׁחִיטָה, וְאֵין לִבְשַׂר הַקֳּדָשִׁים הֶכְשֵׁר, אֵלָא בְּמַשְׁקִין שֶׁיִּפְּלוּ עַל הַבָּשָׂר חוּץ מִמַּשְׁקֵה בֵּית הַמִּטְבָּחַיִם.</P>

<P><B>י,יח</B>  [יז] פָּרַת קֳדָשִׁים שֶׁהִעְבִירָהּ בַּנָּהָר, וּשְׁחָטָהּ וַעֲדַיִן מַשְׁקֶה טוֹפֵחַ עָלֶיהָ--הֲרֵי זוֹ מֻכְשֶׁרֶת; לְפִיכָּךְ אִם נִמְצֵאת מַחַט טְמֵאָה בִּבְשָׂרָהּ, הֲרֵי הַבָּשָׂר טָמֵא.  וְכֵן אִם הָיְתָה הַפָּרָה חֲסוּמָה מִחוּץ לִירוּשָׁלַיִם--אַף עַל פִּי שְׁאֵין הַמַּחַט יְדוּעָה--הֲרֵי הַבָּשָׂר טָמֵא, מִפְּנֵי שֶׁנָּגַע בְּכֵלִים הַנִּמְצָאִין חוּץ לִירוּשָׁלַיִם.</P>

<P><B>י,יט</B>  נִמְצֵאת הַמַּחַט בַּפֶּרֶשׁ, הַבָּשָׂר טָהוֹר.  וּבֵין כָּךְ וּבֵין כָּךְ הַיָּדַיִם טְהוֹרוֹת, שְׁאֵין טֻמְאַת יָדַיִם בַּמִּקְדָּשׁ כְּמוֹ שֶׁבֵּאַרְנוּ.</P>

<P><B>י,כ</B>  בַּמֶּה דְּבָרִים אֲמוּרִים, לִהְיוֹת הַבָּשָׂר טָמֵא בְּדִין תּוֹרָה.  אֲבָל לְהִטַּמֵּא מִדִּבְרֵיהֶם, אֵין הַקֹּדֶשׁ צָרִיךְ הֶכְשֵׁר, אֵלָא חִבַּת הַקֹּדֶשׁ מַכְשֶׁרֶת הַבָּשָׂר; וְאִם נָגְעָה בּוֹ טֻמְאָה, בֵּין קַלָּה בֵּין חֲמוּרָה--נִפְסַל, אַף עַל פִּי שֶׁלֹּא הֻכְשַׁר בְּמַשְׁקֶה כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טֻמְאַת אֹכָלִין פֵּרֶק יא</H2>

<P><B>יא,א</B>  הַבּוֹצֵר עֲנָבִים לִמְכֹּר בַּשּׁוּק, אוֹ לְיַבְּשָׁן--לֹא הֻכְשְׁרוּ לַטֻּמְאָה, עַד שֶׁיִּפְּלוּ עֲלֵיהֶן מַשְׁקִין לִרְצוֹנוֹ כִּשְׁאָר הָאֹכָלִין.  אֲבָל הַבּוֹצֵר לִדְרֹךְ--הֻכְשַׁר לַטֻּמְאָה, וְאַף עַל פִּי שֶׁלֹּא נָפְלוּ מַשְׁקִין עַל הַבָּצִיר כְּלָל, וְאִם נָגְעָה בּוֹ טֻמְאָה, נִטְמָא; וְדָבָר זֶה, גְּזֵרָה מִדִּבְרֵי סוֹפְרִים.</P>

<P><B>יא,ב</B>  וּמִפְּנֵי מַה גָּזְרוּ עַל הַבּוֹצֵר לַגַּת שְׁהוּא מֻכְשָׁר--שֶׁפְּעָמִים שֶׁאָדָם נִכְנָס לְכַרְמוֹ לֵידַע אִם הִגִּיעַ לְהִבָּצֵר, וְסוֹחֵט אֶשְׁכּוֹל שֶׁלַּעֲנָבִים לִבְדֹּק בּוֹ, וּמְזַלְּפוֹ עַל גַּבֵּי הָעֲנָבִים הַבְּצוּרוֹת, שֶׁהֲרֵי הַכֹּל לִדְרִיכָה עוֹמֵד.</P>

<P><B>יא,ג</B>  וְעוֹד מִפְּנֵי שְׁאֵינוּ מַקְפִּיד עָלָיו, הֲרֵי הוּא מִתְמַעֵךְ, וְיֵצְאוּ מֵימָיו, וְהוּא מַקְפִּיד עֲלֵיהֶן שֶׁלֹּא יָזוּבוּ בַּקַּרְקָע; וְנִמְצָא מֻכְשָׁר בָּהֶן.  לְפִיכָּךְ גָּזְרוּ שֶׁהַבּוֹצֵר לַגַּת הֻכְשַׁר.</P>

<P><B>יא,ד</B>  [ב] הַבּוֹצֵר עֲנָבִים, שְׁאִם לֹא מָצָא לָהֶם שׁוּק, מַחְזִירָן לַגַּת--לֹא הֻכְשְׁרוּ, עַד שֶׁיָּבוֹאוּ לִרְשׁוּת הַגַּת.  וְכֵן הַזֵּיתִים שֶׁבָּאוּ לִרְשׁוּת הַבַּד, הֻכְשְׁרוּ כְּמוֹ שֶׁיִּתְבָּאַר.</P>

<P><B>יא,ה</B>  [ג] הַבּוֹצֵר עֲנָבִים, וּנְתָנָם בֶּעָבִיט, אוֹ שֶׁשְּׁטָחָן עַל גַּבֵּי הָעַלִּין--הֻכְשְׁרוּ בַּמַּשְׁקִין הַיּוֹצְאִין מֵהֶן:  שֶׁהֲרֵי דַּעְתּוֹ עַל הַמַּשְׁקִין, וּלְפִיכָּךְ שָׁטַח עַל הָעַלִּין אוֹ נָתַן לְתוֹךְ הֶעָבִיט שְׁהוּא כְּמוֹ בּוֹר.  לְפִיכָּךְ אִם נָטַל מֵהֶן טָמֵא, אוֹ מִי שֶׁיָּדָיו טְמֵאוֹת--טִמְּאָן.</P>

<P><B>יא,ו</B>  בָּצַר וְנָתַן לְסַלִּים, אוֹ בְּמַשְׁטִיחַ שֶׁלַּאֲדָמָה--לֹא הֻכְשְׁרוּ, שֶׁהֲרֵי אֵינוּ מַקְפִּיד עַל הַמַּשְׁקֶה הַיּוֹצֶא מֵהֶן.  לְפִיכָּךְ נוֹטֵל הַטָּמֵא מֵהֶן וְאוֹכֵל, וְאַף עַל פִּי שְׁהֶן מְבֻקָּעוֹת וּמְנַטְּפוֹת לַגַּת--הֲרֵי הַגַּת טְהוֹרָה:  שֶׁהֲרֵי לֹא הֻכְשְׁרוּ, וַהֲרֵי נִבְצְרוּ לַאֲכִילָה.</P>

<P><B>יא,ז</B>  וְכֵן הַנּוֹטֵל מִן הַסַּלִּים וּמִן הַמַּשְׁטִיחַ שֶׁלַּאֲדָמָה, וְאָכַל, וְהוֹתִיר כִּסְאָה וּכְסָאתַיִם, וּזְרָקָן לַגַּת--וְאַף עַל פִּי שֶׁהַיַּיִן מְנַתֵּז עַל הָעֲנָבִים--לֹא הֻכְשְׁרוּ.</P>

<P><B>יא,ח</B>  [ד] עֲנָבִים שֶׁהָיוּ בַּסַּלִּים אוֹ בַּמַּשְׁטִיחַ שֶׁלַּאֲדָמָה, וְלָקַח מֵהֶן לְדָרְכָן--הֻכְשְׁרוּ; לְפִיכָּךְ צָרִיךְ לִקַּח בְּיָדַיִם טְהוֹרוֹת, כְּדֵי שֶׁלֹּא יִטֹּל מֵהֶן הַטָּמֵא וִיטַמְּאֵן.</P>

<P><B>יא,ט</B>  [ה] כֶּרֶם שֶׁהָיָה עוֹמֵד בְּבֵית הַפְּרָס--הַבּוֹצֵר אוֹתוֹ לַגַּת אֵינוּ מֻכְשָׁר, כָּל זְמָן שְׁהוּא בְּבֵית הַפְּרָס:  הוֹאִיל וְטֻמְאַת בֵּית הַפְּרָס מִדִּבְרֵיהֶם, וְהַבּוֹצֵר לַגַּת הֻכְשַׁר מִדִּבְרֵיהֶם, הֵקִילוּ בִּגְזֵרָה זוֹ, וְלֹא גָזְרוּ עָלֶיהָ שֶׁיִּהְיֶה מֻכְשָׁר עַד שֶׁיֵּצֵא מִבֵּית הַפְּרָס.  לְפִיכָּךְ הָרוֹצֶה לִבְצֹר בְּבֵית הַפְּרָס לַגַּת בְּטַהְרָה--מְטַהֵר אֶת הַבּוֹצְרִים וְאֶת הַכֵּלִים, וּמַזֶּה עֲלֵיהֶם שְׁלִישִׁי וּשְׁבִיעִי וּמַעְרִיב שִׁמְשָׁן, כְּדֵי לְהַכִּיר שְׁאֵין מְקִילִין בְּטֻמְאַת בֵּית הַפְּרָס, אֵלָא מִפְּנֵי שְׁהוּא סָפֵק.</P>

<P><B>יא,י</B>  וְאַחַר כָּךְ נִכְנָסִין וּבוֹצְרִין, וּמוֹצִיאִין חוּץ לְבֵית הַפְּרָס, וַאֲחֵרִים טְהוֹרִים מְקַבְּלִין מֵהֶן, וּמוֹלִיכִין לַגַּת; וְאִם נָגְעוּ אֵלּוּ בְּאֵלּוּ, טְמֵאִין וּמְטַמְּאִין אֶת הָעֲנָבִים:  שֶׁהָאֲנָשִׁים שֶׁבְּבֵית הַפְּרָס טְמֵאִין, וּמְטַמְּאִין לְאוֹתָן שֶׁבַּחוּץ, וְעוֹשִׂין אוֹתָן רִאשׁוֹן, וְהֶן מְטַמְּאִין הָעֲנָבִים--שֶׁהֲרֵי הֻכְשְׁרוּ מִשֶּׁיָּצְאוּ חוּץ לְבֵית הַפְּרָס.</P>

<P><B>יא,יא</B>  [ו] הַמּוֹסֵק אֶת זֵיתָיו לְכָבְשָׁן, אוֹ לְמָכְרָן בַּשּׁוּק--לֹא הֻכְשְׁרוּ, עַד שֶׁיִּפְּלוּ עֲלֵיהֶן מַשְׁקִין בְּרָצוֹן כִּשְׁאָר הָאֹכָלִין.  וְכֵן הַמּוֹסֵק זֵיתָיו לִדְרֹךְ בְּבֵית הַבַּד--לֹא הֻכְשְׁרוּ, עַד שֶׁתִּגָּמֵר מְלַאכְתָּן.  וּמִפְּנֵי מַה יֻכְשְׁרוּ הַזֵּיתִים שֶׁנִּגְמְרָה מְלַאכְתָּן:  שֶׁחֶזְקָתָן שֶׁהֻכְשְׁרוּ בַּמֹּחַל שֶׁלָּהֶן, שֶׁהֲרֵי רוֹצֶה בְּקִיּוּמוֹ, כְּדֵי שֶׁיִּהְיוּ נוֹחִין לִדְרֹךְ; אֲבָל קֹדֶם שֶׁתִּגָּמֵר מְלַאכְתָּן, אֵין הַמֹּחַל הַיּוֹצֶא מֵהֶן מַכְשִׁיר, מִפְּנֵי שְׁאֵינוּ רוֹצֶה בְּקִיּוּמוֹ.</P>

<P><B>יא,יב</B>  לְפִיכָּךְ זֵיתִים שֶׁלֹּא נִגְמְרָה מְלַאכְתָּן, שֶׁנָּפְלוּ עֲלֵיהֶן מַשְׁקִין טְמֵאִין--אֵין טָמֵא אֵלָא מְקוֹם מַגָּעָן, כְּכָל הָאֹכָלִין שֶׁלֹּא הֻכְשְׁרוּ.</P>

<P><B>יא,יג</B>  נָפְלוּ עֲלֵיהֶן מַשְׁקִין טְמֵאִין אַחַר שֶׁנִּגְמְרָה מְלַאכְתָּן--נִטְמְאוּ כֻּלָּן, שֶׁהַמַּשְׁקִין הַטְּמֵאִין מְטַמְּאִים אֶת הַמֹּחַל שֶׁבָּהֶן, וְהַמֹּחַל מְטַמֵּא אֶת כֻּלָּן, שֶׁהַמֹּחַל שֶׁיָּצָא מֵהֶן אַחַר גְּמָר מְלַאכְתָּן חָשׁוּב מַשְׁקֶה וּמִטַּמֵּא וּמַכְשִׁיר.</P>

<P><B>יא,יד</B>  [ז] חָבִית שֶׁלְּזֵיתִים מְגֻלְגָּלִים--צָרִיךְ לִנְקֹב הֶחָבִית, כְּדֵי שֶׁיֵּצֵא הַמֹּחַל; וְאִם לֹא נִקַּב, הֲרֵי אֵלּוּ מֻכְשָׁרִין.  נִקְּבָהּ, וּסְתָמוּהָ שְׁמָרִים, וַהֲרֵי הֶן בְּלוּלִים בְּמֹחַל--אֵינָם מֻכְשָׁרִין, מִפְּנֵי שְׁאֵינָן בִּרְצוֹנוֹ:  שֶׁהֲרֵי נִקַּב אוֹתָהּ.</P>

<P><B>יא,טו</B>  [ח] זֵיתִים שֶׁמְּסָקָן לִדְרִיכָה, מֵאֵימָתַי גְּמָר מְלַאכְתָּן:  מִשֶּׁתִּגָּמֵר מְסִיקָתָן, וְיִהְיוּ מֻנָּחִים וּמוּכָנִים לִדְרִיכָה; וְאַף עַל פִּי שֶׁלֹּא נָפְלוּ עֲלֵיהֶן מַשְׁקִין, וְלֹא יָצְאוּ מֵהֶן מַשְׁקִין, הוֹאִיל וְנִגְמְרָה מְלַאכְתָּן, הֻכְשְׁרוּ.  אֲבָל קֹדֶם שֶׁתִּגָּמֵר מְלַאכְתָּן--אַף עַל פִּי שֶׁנִּתְמַעֲכוּ, וְהֵזִיעוּ, וְנִתְחַבְּרוּ בְּמַשְׁקֵיהֶן--אֵינָן מֻכְשָׁרִין.</P>

<P><B>יא,טז</B>  גָּמַר מִלִּמְסֹק זֵיתָיו, אֲבָל עֲתִיד לִקַּח זֵיתִים אֲחֵרִים וּלְהוֹסִיף עֲלֵיהֶן--אַפִלּוּ אֵינוּ עֲתִיד לְהוֹסִיף אֵלָא קַב אוֹ קַבַּיִם, לֹא הֻכְשְׁרוּ:  אִם הִעְרִים, הֲרֵי אֵלּוּ מֻכְשָׁרִין.</P>

<P><B>יא,יז</B>  גָּמַר מִלִּקַּח, אֲבָל עֲתִיד לִלְווֹת וּלְהוֹסִיף, וְאֵרְעוֹ אֵבֶל אוֹ אֹנֶס אוֹ נִתְעַסַּק בְּמִשְׁתֶּה, וְלֹא הוֹסִיף--עֲדַיִן לֹא נִגְמְרָה מְלַאכְתָּן, וְאֵינָן מְקַבְּלִין טֻמְאָה; וְאַפִלּוּ זָבִים אוֹ זָבוֹת מְהַלְּכִין עֲלֵיהֶן, טְהוֹרִין.</P>

<P><B>יא,יח</B>  [ט] הָעוֹטֵן זֵיתָיו בִּשְׁנֵי בָּתִּים--כֵּיוָן שֶׁגָּמַר אַחַת מֵהֶן, הֻכְשְׁרוּ לְקַבַּל טֻמְאָה.  [י] הַמּוֹסֵק זֵיתָיו בַּגָּלִיל הָעֶלְיוֹן, וַעֲתִיד לְהוֹרִידָם לַגָּלִיל הַתַּחְתּוֹן--אֵין מְקַבְּלִין טֻמְאָה, עַד שֶׁיּוֹרִידֵם לַגָּלִיל הַתַּחְתּוֹן:  וְהוּא, שֶׁחִשַּׁב עֲלֵיהֶן קֹדֶם שֶׁיִּמְסֹק; אֲבָל אִם חִשַּׁב עֲלֵיהֶן אַחַר שֶׁיִּמְסֹק, אֵין הַמַּחְשָׁבָה מוֹעֶלֶת, אֵלָא הֻכְשְׁרוּ.  גָּמַר אֶת זֵיתָיו, וַעֲתִיד לְמָכְרָן--לֹא הֻכְשְׁרוּ; עֲתִיד לְחַפּוּתָן בְּעַלִּין, הֻכְשְׁרוּ וּמְקַבְּלִין טֻמְאָה.</P>

<P><B>יא,יט</B>  [יא] הַלּוֹקֵחַ מַעְטֵן זֵיתִים מִן הַגּוֹי--אִם יֵשׁ מָסִיק עַל פְּנֵי הָאֲדָמָה, יַעֲשׂוּ בְּטֻמְאָה:  שֶׁזֶּה בְּחֶזְקַת שֶׁגָּמַר.  וְנֶאֱמָן עַם הָאָרֶץ לוֹמַר, מַעְטֵן זֶה לֹא גְּמַרְתִּיו.</P>

<P><B>יא,כ</B>  [יב] הָרוֹצֶה לִטֹּל מִזֵּיתִים שֶׁלֹּא נִגְמְרָה מְלַאכְתָּן, וְלִדְרֹךְ--הֲרֵי זֶה נוֹטֵל מֵהֶן בְּטֻמְאָה, וּמוֹלִיךְ לְבֵית הַבַּד בְּטֻמְאָה, וּמְכַסֶּה הַשְּׁאָר בְּטֻמְאָה, וְאֵינוּ חוֹשֵׁשׁ:  שֶׁהֲרֵי לֹא הֻכְשְׁרוּ, כְּדֵי שֶׁיְּקַבְּלוּ טֻמְאָה.</P>

<P><B>יא,כא</B>  [יג] הַמַּנִּיחַ אֶת זֵיתָיו בַּכֹּתֶשׁ, כְּדֵי שֶׁיַּמְתִּינוּ וְיִהְיוּ נוֹחִין לְהִכָּתֵשׁ--הֲרֵי אֵלּוּ מֻכְשָׁרִין.  הִנִּיחָן שֶׁיַּמְתִּינוּ, וְשֶׁיִּמְלָחֵם אַחַר שֶׁיַּמְתִּינוּ--אֵינָן מֻכְשָׁרִין, שֶׁהֲרֵי דַּעְתּוֹ עֲלֵיהֶן לִכְבָשִׁין.</P>

<P><B>יא,כב</B>  [יד] הַפּוֹצֵעַ זֵיתִים שֶׁלִּתְרוּמָה בְּיָדַיִם טְמֵאוֹת--פְּסָלָן, שֶׁפְּצִיעָתָן הִיא גְּמָר מְלַאכְתָּן.  פְּצָעָן לְסָפְגָן בַּמֶּלַח, לֹא הֻכְשְׁרוּ; וְכֵן אִם פְּצָעָן לֵידַע אִם יֵשׁ בָּהֶן שֶׁמֶן וְהִגִּיעוּ לְהִמָּסֵק, לֹא הֻכְשְׁרוּ.</P>

<P><B>יא,כג</B>  [טו] הַמַּנִּיחַ זֵיתִים בַּגָּג לְגַרְגְּרָן וּלְיַבְּשָׁן--אַפִלּוּ הֶן רוּם אַמָּה, אֵינָן מֻכְשָׁרִין.  נְתָנָן בַּבַּיִת שֶׁיִּלְקוּ, אַף עַל פִּי שְׁהוּא עֲתִיד לְהַעֲלוֹתָן לַגָּג, אוֹ שֶׁנְּתָנָן בַּגָּג שֶׁיִּלְקוּ, אַף עַל פִּי שְׁהוּא עֲתִיד שֶׁיִּפְתְּחֵם וְיִפְרֹס אוֹתָן--הֲרֵי אֵלּוּ מֻכְשָׁרִין.  נְתָנָן בַּבַּיִת עַד שֶׁיְּשַׁמַּר אֶת גַּגּוֹ, אוֹ עַד שֶׁיּוֹלִיכֵם לְמָקוֹם אַחֵר--אֵינָן מֻכְשָׁרִין, שֶׁעֲדַיִן לֹא נִגְמְרָה מְלַאכְתָּן.</P>

<P><B>יא,כד</B>  [טז] הָעוֹטֵן זֵיתָיו בִּרְשׁוּת עַם הָאָרֶץ, וְנָעַל וְחָתַם--אֵינוּ חוֹשֵׁשׁ שֶׁמֶּא יֵשׁ לוֹ מַפְתֵּחַ אַחֵר וְחוֹתָם אַחֵר; אַף עַל פִּי שֶׁמָּצָא חוֹתָם מְקֻלְקָל וּמַפְתֵּחַ פָּתוּחַ, הֲרֵי אֵלּוּ טְהוֹרִין.  וְחוֹתָם שֶׁאָמְרוּ, אַפִלּוּ צְרוֹר אוֹ קֵיסָם.  הָיוּ שָׁם חוֹרִין וּסְדָקִין, אֵינוּ חוֹשֵׁשׁ שֶׁמֶּא מַכְנִיס קָנֶה וּמְסִיטָן.  הָיוּ שָׁם חַלּוֹנוֹת שֶׁלְּאַרְבָּעָה טְפָחִים, נִדּוֹנוֹת כִּפְתָחִים.</P>

<P><B>יא,כה</B>  [יז] הַדּוֹרֵךְ בְּטֻמְאָה, וְרָצָה לְטַהַר כְּלֵי בֵּית הַבַּד וְהָעֲקָל מִן הַמַּשְׁקִין הַטְּמֵאִין שֶׁנִּבְלְעוּ בָּהֶן--כֵּיצַד יַעֲשֶׂה:  כֵּלִים שֶׁלְּעֵץ וְשֶׁלַּאֲבָנִים, מְדִיחָן; וְשֶׁלִּנְצָרִים וְכַיּוֹצֶא בָּהֶן, מְנַגְּבָן.  וְשֶׁלִּגְמִי, מְיַשְּׁנָן כָּל שְׁנֵים עָשָׂר חֹדֶשׁ; אוֹ חוֹלְטָן בְּחַמִּין, אוֹ בְּמֵי זֵיתִים, אוֹ מַנִּיחָן תַּחַת צִנּוֹר שֶׁמֵּימָיו מְקַלְּחִין, אוֹ לְתוֹךְ מַעְיָן שֶׁמֵּימָיו רוֹדְפִין, שְׁתֵּים עֶשְׂרֵה שָׁעוֹת.  וְאַחַר כָּךְ מַטְבִּיל הַכֵּלִים שֶׁצְּרִיכִין טְבִילָה, וּמִשְׁתַּמֵּשׁ בָּהֶן בְּטַהְרָה.
<BR> </P>

<H2>הִלְכּוֹת טֻמְאַת אֹכָלִין פֵּרֶק יב</H2>

<P><B>יב,א</B>  כָּל דִּבְרֵי הֶכְשֵׁר אֹכָלִין, דִּבְרֵי קַבָּלָה הֶן:  מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר בַּתּוֹרָה "וְכִי יֻתַּן-מַיִם עַל-זֶרַע" (ויקרא יא,לח), אֶחָד הַמַּיִם וְאֶחָד שְׁאָר שִׁבְעָה מַשְׁקִין.  וְהוּא שֶׁיִּנָּתֵן עֲלֵיהֶן בִּרְצוֹן בְּעָלִים, וְאַחַר שֶׁנֶּעֶקְרוּ מִן הַקַּרְקָע, שֶׁדָּבָר יָדוּעַ הוּא שְׁאֵין לָךְ זֶרַע שֶׁלֹּא בָא עָלָיו מַיִם כִּשְׁהוּא מְחֻבָּר, וְלֹא נֶאֱמָר "וְכִי יֻתַּן-מַיִם" אֵלָא לְאַחַר שֶׁנֶּעֶקְרוּ הָאֹכָלִין וְנִתְלְשׁוּ הַמַּשְׁקִין.</P>

<P><B>יב,ב</B>  כָּל מַשְׁקֶה שֶׁנָּפַל עַל הָאֹכֶל בַּתְּחִלָּה בִּרְצוֹן הַבְּעָלִים, אַף עַל פִּי שְׁאֵין סוֹפוֹ בְּרָצוֹן, אוֹ שֶׁהָיָה סוֹפוֹ בְּרָצוֹן, אַף עַל פִּי שְׁאֵין תְּחִלָּתוֹ בְּרָצוֹן--הֻכְשַׁר; נָפַל שֶׁלֹּא בִּרְצוֹנוֹ, אֵינוּ מַכְשִׁיר.</P>

<P><B>יב,ג</B>  אַפִלּוּ בָּלַל הוּא פֵּרוֹתָיו מִפְּנֵי הַסַּכָּנָה אוֹ מִפְּנֵי הַצֹּרֶךְ, וְהוּא אֵין רְצוֹנוֹ שֶׁיִּהְיוּ בְּלוּלִין--הֲרֵי אֵלּוּ לֹא הֻכְשְׁרוּ.  כֵּיצַד:  הַטּוֹמֵן פֵּרוֹתָיו בַּמַּיִם מִפְּנֵי הַגַּנָּבִים, אוֹ הַנּוֹתֵן פֵּרוֹתָיו לְשִׁבֹּלֶת הַנָּהָר לְהָבִיאָן עִמּוֹ--אֵינָן מֻכְשָׁרִין.</P>

<P><B>יב,ד</B>  [ג] מַשְׁקִין שֶׁנִּתְלְשׁוּ מִן הַקַּרְקָע שֶׁלֹּא בְּרָצוֹן, אֵינָן מַכְשִׁירִין.  לְפִיכָּךְ אָדָם אוֹ כֵּלִים אוֹ פֵּרוֹת שֶׁנִּבְלְלוּ בְּמַשְׁקִין שֶׁנִּתְלְשׁוּ שֶׁלֹּא בְּרָצוֹן--אַף עַל פִּי שֶׁנָּגְעוּ אֹכָלִין בְּאוֹתָן מַשְׁקִין בְּרָצוֹן, לֹא הֻכְשְׁרוּ:  שֶׁהֲרֵי אוֹתָן הַמַּיִם שֶׁלֹּא לְרָצוֹן נִתְלְשׁוּ, וּכְאִלּוּ הֶן עֲדַיִן בַּקַּרְקָע, שְׁאֵינָן מַכְשִׁירִין.</P>

<P><B>יב,ה</B>  הָיוּ הַמַּיִם שֶׁעַל הָאָדָם וְעַל הַכֵּלִים וְעַל הַפֵּרוֹת תְּלוּשִׁין בְּרָצוֹן, וְנָגְעוּ בָּהֶן אֹכָלִין בְּרָצוֹן--הֻכְשְׁרוּ.</P>

<P><B>יב,ו</B>  כֵּיצַד:  הַכּוֹפֶה קְעָרָה עַל הַכּוֹתָל בִּשְׁבִיל שֶׁתִּדּוֹחַ, הַמַּיִם שֶׁבָּהּ מַכְשִׁירִין; וְאִם הִנִּיחַ בָּהֶן פֵּרוֹת, הֻכְשְׁרוּ, מִפְּנֵי שְׁהֶן תְּלוּשִׁין בִּכְלִי לַדַּעַת.  כְּפָיָהּ בִּשְׁבִיל שֶׁלֹּא יִלְקֶה הַכּוֹתָל, הַמַּיִם שֶׁבָּהּ אֵינָן כִּתְלוּשִׁין, וּלְפִיכָּךְ אִם נָתַן בָּהּ הָאֹכָלִין, לֹא הֻכְשְׁרוּ.</P>

<P><B>יב,ז</B>  נִתְכַּוַּן שֶׁיּוּדַח הַכּוֹתָל--אִם הָיָה כּוֹתַל בַּיִת, הֲרֵי אֵלּוּ מַכְשִׁירִין:  שֶׁהַתָּלוּשׁ שֶׁחִבְּרוֹ לְעִנְיַן הֶכְשֵׁר, הֲרֵי הוּא כְּתָלוּשׁ; וְנִמְצְאוּ מַיִם שֶׁעַל כּוֹתַל בַּיִת זֶה כַּמַּיִם שֶׁבַּכֵּלִים.  וְאִם הָיָה כּוֹתַל מְעָרָה שְׁאֵינוּ בִּנְיָן אֵלָא עַצְמָהּ שֶׁלַּקַּרְקָע, הַמַּיִם שֶׁעָלָיו אֵינָן כִּתְלוּשִׁין מִן הַקַּרְקָע.</P>

<P><B>יב,ח</B>  [ד] הַשּׁוֹחֶה לִשְׁתּוֹת, הֲרֵי הַמַּיִם הָעוֹלִים בְּפִיו וּבִשְׂפָמוֹ תְּלוּשִׁין בִּרְצוֹנוֹ:  שֶׁהַדָּבָר יָדוּעַ הוּא, שֶׁהַשּׁוֹתֶה יַעֲלֶה הַמַּיִם בְּפִיו וּבִשְׂפָמוֹ; וְהוֹאִיל וְשָׁתָה בִּרְצוֹנוֹ, הֲרֵי אֵלּוּ נִתְלְשׁוּ בְּרָצוֹן.  אֲבָל הַמַּיִם הָעוֹלִים בְּחֻטְמוֹ וּבְרֹאשׁוֹ וּבִזְקָנוֹ, אֵינָן תְּלוּשִׁין בְּרָצוֹן.</P>

<P><B>יב,ט</B>  [ה] הַמְּמַלֵּא אֶת הֶחָבִית--הַמַּיִם הָעוֹלִים אַחֲרֶיהָ, וּבַחֶבֶל שְׁהוּא מְכֻנָּן עַל צַוָּארָהּ, וּבַחֶבֶל שְׁהוּא לְצָרְכָּהּ--הֲרֵי הֶן תְּלוּשִׁין בְּרָצוֹן; וְהַמַּיִם שֶׁבַּחֶבֶל הַיָּתֵר עַל צָרְכָּהּ, אֵינָן תְּלוּשִׁין בִּרְצוֹנוֹ.  נְתָנָהּ תַּחַת הַצִּנּוֹר, כָּל הַמַּיִם שֶׁעַל גַּבָּהּ וּבַחֶבֶל אֵינָן תְּלוּשִׁין בְּרָצוֹן; לְפִיכָּךְ אֵין מַכְשִׁירִין.</P>

<P><B>יב,י</B>  [ו] מִי שֶׁיָּרְדוּ עָלָיו גְּשָׁמִים, אַפִלּוּ הָיָה אָב הַטֻּמְאָה--הַמַּיִם שֶׁעָלָיו--אַף עַל פִּי שֶׁיָּרְדוּ מִצַּד הָעֶלְיוֹן לַתַּחְתּוֹן, טְהוֹרִין:  וְהוּא, שֶׁיְּנַתַּק אוֹתָן מֵעָלָיו בְּכָל כּוֹחוֹ.  אֲבָל אִם הָיוּ שׁוֹתְתִין וְיוֹרְדִין, בְּשָׁעַת פְּרִישָׁתָם מִטַּמְּאִין.  וּבִזְמָן שְׁהֶן טְהוֹרִין, אֵינָן מַכְשִׁירִין, שֶׁהֲרֵי אֵינָן תְּלוּשִׁין עָלָיו לִרְצוֹנוֹ; וְאִם נִעַר, הֲרֵי אֵלּוּ לְרָצוֹן.  עָמַד תַּחַת הַצִּנּוֹר לְהָקֵר אוֹ לִדּוֹחַ, הֲרֵי זֶה לְרָצוֹן; וְאִם הָיָה טָמֵא, הַמַּיִם שֶׁעָלָיו טְמֵאִין.</P>

<P><B>יב,יא</B>  [ז] חָבִית שֶׁהָיְתָה מְלֵאָה פֵּרוֹת, וְיָרַד הַדֶּלֶף לְתוֹכָהּ--הֲרֵי זֶה יְעַרֶּה הַמַּיִם מֵעֲלֵיהֶן, וְאֵינָן מֻכְשָׁרִין, אַף עַל פִּי שֶׁרְצוֹנוֹ שֶׁיַּמְתִּינוּ בְּתוֹכָהּ, עַד שֶׁיְּעַרֶּה הַמַּיִם מֵעֲלֵיהֶן.</P>

<P><B>יב,יב</B>  [ח] עֲרֵבָה שֶׁיָּרַד הַדֶּלֶף לְתוֹכָהּ, הַמַּיִם הַנִּתָּזִין וְהַצָּפִין מֵעָלֶיהָ אֵינָן תְּלוּשִׁין בְּרָצוֹן; נְטָלָהּ לְשָׁפְכָהּ, הַמַּיִם שֶׁבְּתוֹכָהּ אֵינָן בְּרָצוֹן.  הִנִּיחָהּ שֶׁיֵּרֵד הַדֶּלֶף לְתוֹכָהּ, הַנִּתָּזִין וְהַצָּפִין שֶׁבְּתוֹכָהּ אֵינָן תְּלוּשִׁין בְּרָצוֹן; וְאִם נְטָלָהּ לְשָׁפְכָהּ, הֲרֵי אֵלּוּ מַכְשִׁירִין, שֶׁכֵּיוָן שֶׁלֹּא שְׁפָכָהּ בִּמְקוֹמָהּ, הֲרֵי תְּלָשָׁן בִּרְצוֹנוֹ.</P>

<P><B>יב,יג</B>  [ט] הַמַּטְבִּיל אֶת כֵּלָיו, וְהַמְּכַבֵּס אֶת כְּסוּתוֹ בַּמְּעָרָה--הַמַּיִם הָעוֹלִין בְּיָדָיו בְּרָצוֹן, וּבְרַגְלָיו אֵינָן כִּתְלוּשִׁין בְּרָצוֹן.  [י] פֵּרוֹת שֶׁנָּפְלוּ לְתוֹךְ הַמַּיִם, וּפָשַׁט יָדָיו וּנְטָלָן--לֹא הֻכְשְׁרוּ; וְאִם חִשַּׁב שֶׁיִּדּוֹחוּ יָדָיו, הֻכְשְׁרוּ בַּמַּיִם שֶׁבְּיָדָיו, שֶׁהַמַּיִם שֶׁבְּיָדָיו וְשֶׁעַל הַפֵּרוֹת, הֲרֵי הֶן תְּלוּשִׁין בְּרָצוֹן.</P>

<P><B>יב,יד</B>  [יא] הַנּוֹתֵן פֵּרוֹתָיו לְתוֹךְ הַמַּיִם בִּרְצוֹנוֹ--אִם הָיוּ מַיִם שֶׁבַּקַּרְקָעוֹת, אֵינָן מֻכְשָׁרִין כָּל זְמָן שְׁהֶן בַּמַּיִם; הוֹצִיאָן, הֻכְשְׁרוּ בַּמַּיִם שֶׁעֲלֵיהֶן אוֹ שֶׁעַל יָדָיו, שֶׁהֲרֵי נִתְלְשׁוּ בְּרָצוֹן.</P>

<P><B>יב,טו</B>  כֵּיצַד:  צְנוֹן אוֹ לֶפֶת שְׁהוּא בְּתוֹךְ הַמְּעָרָה--נִדָּה מְדִיחַתּוּ שָׁם, וְהוּא טָהוֹר; הֶעֱלַתְהוּ כָּל שְׁהוּא מִן הַמַּיִם, נִטְמָא בְּמַגָּעָהּ.</P>

<P><B>יב,טז</B>  [יב] קֻפָּה שְׁהִיא מְלֵאָה תֻּרְמוֹסִין, וּנְתוּנָה לְתוֹךְ הַמִּקְוָה--מוֹשִׁיט יָדוֹ הַטָּמֵא, וְנוֹטֵל תֻּרְמוֹסִין מִתּוֹכָהּ וְהֶן טְהוֹרִין, מִפְּנֵי שֶׁלֹּא הֻכְשְׁרוּ, שֶׁהֲרֵי מִתּוֹכָהּ נָטַל וְאֵין רְצוֹנוֹ בַּמַּיִם שֶׁעֲלֵיהֶן.  הֶעֱלָה מִן הַמַּיִם--הַנּוֹגְעִין בַּקֻּפָּה טְמֵאִין, שֶׁהֲרֵי הֻכְשְׁרוּ בַּמַּיִם שֶׁבַּקֻּפָּה שֶׁנִּתְלְשׁוּ בִּרְצוֹנוֹ; וּשְׁאָר כָּל הַתֻּרְמוֹסִין שֶׁבְּתוֹךְ הַקֻּפָּה, טְהוֹרִין.
<BR> </P>

<H2>הִלְכּוֹת טֻמְאַת אֹכָלִין פֵּרֶק יג</H2>

<P><B>יג,א</B>  הַמְּמַלֵּא בַּקִּלּוֹן--מַיִם הַנִּשְׁאָרִים בַּקִּלּוֹן, הֲרֵי הֶן תְּלוּשִׁין בְּרָצוֹן עַד שְׁלוֹשָׁה יָמִים; אֲבָל אַחַר שְׁלוֹשָׁה יָמִים, אֵינָן תְּלוּשִׁין בְּרָצוֹן, אֵלָא אִם נִשְׁאָר שָׁם מַשְׁקֶה, אֵינוּ מַכְשִׁיר.</P>

<P><B>יג,ב</B>  עֵצִים שֶׁנָּפְלוּ עֲלֵיהֶן מַשְׁקִין בְּרָצוֹן, וְיָרְדוּ עֲלֵיהֶן גְּשָׁמִים שֶׁלֹּא לְרָצוֹן--אִם רַבּוּ, הֲרֵי כֻּלָּן שֶׁלֹּא לְרָצוֹן; הוֹצִיאָן שֶׁיֵּרְדוּ עֲלֵיהֶן גְּשָׁמִים--אַף עַל פִּי שֶׁרַבּוּ, הֲרֵי כֻּלָּן לְרָצוֹן.</P>

<P><B>יג,ג</B>  הָיוּ רַגְלָיו אוֹ רַגְלֵי בְּהֶמְתּוֹ מְלֵאוֹת טִיט, וְעָבַר בַּנָּהָר וְנִרְחֲצוּ--אִם שָׂמַח, הֲרֵי הַמַּיִם הָעוֹלִין עֲלֵיהֶן תְּלוּשִׁין בְּרָצוֹן; וְאִם לֹא שָׂמַח, אֵינָן בְּרָצוֹן.</P>

<P><B>יג,ד</B>  [ג] הַמּוֹרִיד אֶת הַגַּלְגַּלִּים וְאֶת כְּלֵי הַבָּקָר בְּשָׁעַת הַקָּדִים לַמַּיִם, כְּדֵי שֶׁיִּסָּתְמוּ הַסְּדָקִין שֶׁבָּעֵץ--הֲרֵי הַמַּיִם הָעוֹלִין בָּהֶן תְּלוּשִׁין בְּרָצוֹן.</P>

<P><B>יג,ה</B>  [ד] הַמּוֹרִיד אֶת הַבְּהֵמָה לִשְׁתּוֹת, הַמַּיִם הָעוֹלִין בְּפִיהָ תְּלוּשִׁין בְּרָצוֹן; וּבְרַגְלֶיהָ אֵינָן כִּתְלוּשִׁין בְּרָצוֹן, אֵלָא אִם כֵּן חִשַּׁב שֶׁיִּדּוֹחוּ רַגְלֶיהָ.  וּבְשָׁעַת הַיַּחַף וְהַדַּיִשׁ, אַף שֶׁבְּרַגְלֶיהָ תְּלוּשִׁין בְּרָצוֹן.</P>

<P><B>יג,ו</B>  הוֹרִידָהּ חֵרֵשׁ שׁוֹטֶה וְקָטָן--אַף עַל פִּי שֶׁחִשַּׁב שֶׁיִּדּוֹחוּ רַגְלֶיהָ, הַמַּיִם הָעוֹלִין בְּרַגְלֶיהָ אֵינָן תְּלוּשִׁין בְּרָצוֹן:  שֶׁיֵּשׁ לָהֶן מַעֲשֶׂה, וְאֵין לָהֶן מַחְשָׁבָה.</P>

<P><B>יג,ז</B>  [ה] הַטּוֹבֵל בַּמַּיִם, הֲרֵי כָּל הַמַּיִם שֶׁעַל בְּשָׂרוֹ תְּלוּשִׁין בְּרָצוֹן; אֲבָל הָעוֹבֵר בַּמַּיִם, כָּל הַמַּיִם שֶׁעַל בְּשָׂרוֹ אֵינָן תְּלוּשִׁין בְּרָצוֹן.</P>

<P><B>יג,ח</B>  [ו] מִי שֶׁטָּבַל בַּנָּהָר, וְהָיָה לְפָנָיו נָהָר אַחֵר וְעָבַר בּוֹ--בִּטְּלוּ הַשְּׁנִיִּים אֶת הָרִאשׁוֹנִים, וַהֲרֵי הַמַּיִם שֶׁעָלָיו אֵינָן תְּלוּשִׁין בְּרָצוֹן.  וְכֵן אִם דְּחָיוֹ חֲבֵרוֹ לְשַׁבְּרוֹ אוֹ לְשַׁבַּר בְּהֶמְתּוֹ, בָּטְלוּ הַמַּיִם הָרִאשׁוֹנִים; אֲבָל אִם דְּחָיוֹ דֶּרֶךְ שְׂחוֹק--לֹא בָטְלוּ, אֵלָא הֲרֵי הַמַּיִם שֶׁעָלָיו תְּלוּשִׁין לְרָצוֹן.</P>

<P><B>יג,ט</B>  טָבַל בַּנָּהָר וְעָלָה, וְיָרְדוּ עָלָיו גְּשָׁמִים--אִם רַבּוּ הַגְּשָׁמִים--הֲרֵי בָּטְלוּ הַמַּיִם הָרִאשׁוֹנִים, וַהֲרֵי כָּל הַמַּיִם שֶׁעָלָיו אֵינָן תְּלוּשִׁין בְּרָצוֹן.</P>

<P><B>יג,י</B>  [ז] הַשָּׁט עַל פְּנֵי הַמַּיִם--הַמַּיִם הַנִּתָּזִין אֵינָן תְּלוּשִׁין בְּרָצוֹן, וְהַמַּיִם הָעוֹלִין עָלָיו תְּלוּשִׁין בְּרָצוֹן; וְאִם נִתְכַּוַּן לְהַתִּיז עַל חֲבֵרוֹ, אַף הַנִּתָּזִין תְּלוּשִׁין בְּרָצוֹן.  [ח] הָעוֹשֶׂה צִפּוֹר בַּמַּיִם--הַמַּיִם הַנִּתָּזִין וְאֶת שֶׁבָּהּ, אֵינָן תְּלוּשִׁין בְּרָצוֹן.</P>

<P><B>יג,יא</B>  [ט] הַמּוֹדֵד אֶת הַבּוֹר לֵידַע עָמְקוֹ--מַיִם הָעוֹלִין בְּיָדוֹ וּבַדָּבָר שֶׁמָּדַד בּוֹ, תְּלוּשִׁין בְּרָצוֹן; וְאִם מָדַד רָחְבּוֹ--מַיִם הָעוֹלִין בְּיָדוֹ אוֹ בַּדָּבָר שֶׁמָּדַד בּוֹ, אֵינָן תְּלוּשִׁין בְּרָצוֹן.</P>

<P><B>יג,יב</B>  פָּשַׁט יָדוֹ אוֹ רַגְלוֹ לַבּוֹר לֵידַע אִם יֵשׁ בּוֹ מַיִם--הֲרֵי הַמַּיִם הָעוֹלִין בְּיָדוֹ אוֹ בְּרַגְלוֹ, אֵינָן תְּלוּשִׁין בְּרָצוֹן; פְּשָׁטָן לֵידַע כַּמָּה מַיִם יֵשׁ בּוֹ, הָעוֹלִין בָּהֶן תְּלוּשִׁין בְּרָצוֹן.  זָרַק אֶת הָאֶבֶן לַבּוֹר לֵידַע אִם יֵשׁ בּוֹ מַיִם--הַנִּתָּזִין אֵינָן בְּרָצוֹן, וְהַמַּיִם שֶׁעַל הָאֶבֶן אֵינָן כִּתְלוּשִׁין.</P>

<P><B>יג,יג</B>  [י] הַחוֹבֵט עַל הַשֶּׁלַח חוּץ לַמַּיִם--הַנִּתָּזִין מִמֶּנּוּ תְּלוּשִׁין בְּרָצוֹן, שֶׁהֲרֵי רְצוֹנוֹ שֶׁיֵּצְאוּ.  חָבַט עָלָיו וְהוּא בְּתוֹךְ הַמַּיִם, אֵינָן תְּלוּשִׁין בְּרָצוֹן.  [יא] הַמַּיִם הָעוֹלִין בַּסְּפִינָה וּבָעֲקָל וּבַמְּשׁוֹטוֹת, אֵינָן תְּלוּשִׁין בְּרָצוֹן.  הַמַּיִם הָעוֹלִין בַּמְּצוּדוֹת וּבָרְשָׁתוֹת וּבַמִּכְמָרוֹת, אֵינָן תְּלוּשִׁין בְּרָצוֹן; וְאִם נִעַר, הֲרֵי אֵלּוּ תְּלוּשִׁין בְּרָצוֹן.  וְכֵן הַמַּיִם שֶׁעַל הַקַּסְיָה שֶׁלַּשֻּׁלְחָנוֹת, וְעַל הַשִּׁיפָה שֶׁלַּלְּבֵנִים--אֵינָן בְּרָצוֹן; וְאִם נִעַר, הֲרֵי אֵלּוּ בְּרָצוֹן.</P>

<P><B>יג,יד</B>  [יב] הַמּוֹלִיךְ אֶת הַסְּפִינָה לַיָּם הַגָּדוֹל לְצָרְפָהּ, הַמּוֹצִיא מַסְמֵר לַגְּשָׁמִים לְצָרְפוֹ, הַמַּנִּיחַ אֶת הָאוּר בַּגְּשָׁמִים לַעֲשׂוֹתוֹ פֶּחָם--הֲרֵי הַמַּיִם שֶׁעֲלֵיהֶן תְּלוּשִׁין בְּרָצוֹן; אֲבָל הַמּוֹצִיא אֶת הַמַּסְמֵר וְאֶת הָאוּר לַגְּשָׁמִים לְכַבּוֹתוֹ, אֵין הַמַּיִם שֶׁעֲלֵיהֶן תְּלוּשִׁין בְּרָצוֹן.</P>

<P><B>יג,טו</B>  [יג] שִׁלְשַׁל אֶת הַמַּשֹּׁלֶת לַבּוֹר לְהַעֲלוֹת בָּהּ כְּלִי אוֹ קִתּוֹן, שִׁלְשַׁל אֶת הַכַּלְכָּלָה לַבּוֹר כְּדֵי שֶׁתֵּשֵׁב עָלֶיהָ הַתֻּרְנְגֹלֶת--אֵין הַמַּיִם שֶׁעֲלֵיהֶן תְּלוּשִׁין בְּרָצוֹן.</P>

<P><B>יג,טז</B>  [יד] הַמְּמַחֵק אֶת הַכְּרֵשָׁה לְהָסִיר הַמַּיִם שֶׁעָלֶיהָ, וְהַסּוֹחֵט אֶת שְׂעָרוֹ בִּכְסוּתוֹ--הַמַּיִם הַיּוֹצְאִין תְּלוּשִׁין בְּרָצוֹן; וְהַנִּשְׁאָרִין בָּהֶן אֵינָן תְּלוּשִׁין בְּרָצוֹן, מִפְּנֵי שֶׁרְצוֹנוֹ שֶׁיֵּצְאוּ מִכֻּלָּן.  וּכְרֵשָׁה עַצְמָהּ הֻכְשְׁרָה, שֶׁבְּשָׁעַת פְּרִישָׁתָן מַכְשִׁירִין; וְאִם נִתַּק מַיִם מֵעָלֶיהָ בְּכָל כּוֹחוֹ, לֹא הֻכְשְׁרָה.</P>

<P><B>יג,יז</B>  [טו] הַמַּרְעִיד אֶת הָאִילָן לְהַשִּׁיר מִמֶּנּוּ אֹכָלִין אוֹ לְהַשִּׁיר טֻמְאָה, הַמַּיִם הַנִּתָּזִין מִמֶּנּוּ אֵינָן תְּלוּשִׁין בְּרָצוֹן.  הִרְעִידוֹ לְהַשִּׁיר מִמֶּנּוּ מַשְׁקִין--הַיּוֹצְאִין מִמֶּנּוּ, הֲרֵי הֶן תְּלוּשִׁין; וְהַנִּשְׁאָרִין בּוֹ--אַף עַל פִּי שֶׁנָּשְׁרוּ מִמָּקוֹם לְמָקוֹם--אֵינָן תְּלוּשִׁין בְּרָצוֹן, מִפְּנֵי שְׁהוּא מִתְכַּוֵּן שֶׁיֵּצְאוּ מִכֻּלּוֹ.  וְכֵן אִם נִתְּזוּ עַל הַמְּחֻבָּרִין, אֵינָן תְּלוּשִׁין בְּרָצוֹן.</P>

<P><B>יג,יח</B>  [טז] הַמַּרְעִיד אֶת הָאִילָן וְנָפַל עַל חֲבֵרוֹ, אוֹ סוֹכָה וְנָפְלָה עַל חֲבִרְתָּהּ, וְתַחְתֵּיהֶן זְרָעִים וִירָקוֹת מְחֻבָּרוֹת לַקַּרְקָע, וְנָפְלוּ הַמַּיִם עַל הַפֵּרוֹת הַמְּחֻבָּרִין לַקַּרְקָע שֶׁתַּחְתֵּיהֶן--אוֹתָן הַמַּיִם שֶׁבַּזְּרָעִים וְשֶׁבַּיְרָקוֹת אֵינָן תְּלוּשִׁין בְּרָצוֹן.</P>

<P><B>יג,יט</B>  [יז] שְׁמָרִים שֶׁלִּתְרוּמָה שֶׁנָּתַן עֲלֵיהֶן מַיִם, כְּבָר בֵּאַרְנוּ בִּתְרוּמוֹת שֶׁהָרִאשׁוֹן וְהַשֵּׁנִי אָסוּר לְזָרִים; וְשֶׁלְּהֶקְדֵּשׁ בֶּדֶק הַבַּיִת, אַף הַשְּׁלִישִׁי אָסוּר; וְשֶׁלְּקָדְשֵׁי מִזְבֵּחַ, לְעוֹלָם אָסוּר; וְשֶׁלְּמַעֲשֵׂר שֵׁנִי הַוַּדַּאי, רִאשׁוֹן בִּלְבָד אָסוּר.</P>

<P><B>יג,כ</B>  כְּשֵׁם שֶׁאָמְרוּ לְעִנְיַן אִסּוּרָן, כָּךְ אָמְרוּ לְעִנְיַן הֶכְשֵׁרָן--כְּגוֹן שֶׁנִּתְמְדוּ מֵאֵלֵיהֶן, וְהָיְתָה בְּהֵמָה שׁוֹתָה רִאשׁוֹן רִאשׁוֹן:  שְׁאִם הָיָה אָדָם הוּא שֶׁמֵּסִיר הַמַּיִם הָרִאשׁוֹנִים--אַף עַל פִּי שֶׁמֵּאֵלֵיהֶן נָפְלוּ--כֵּיוָן שֶׁהֶחְשִׁיבָן וְהִקְפִּיד עֲלֵיהֶן, מַכְשִׁירִין.
<BR> </P>

<H2>הִלְכּוֹת טֻמְאַת אֹכָלִין פֵּרֶק יד</H2>

<P><B>יד,א</B>  פֵּרוֹת שֶׁיָּרַד הַדֶּלֶף לְתוֹכָן, וְעֵרְבָן כְּדֵי שֶׁיִּתְנַגְּבוּ--לֹא הֻכְשְׁרוּ.  [ב] הַמַּעֲלֶה פֵּרוֹתָיו לַגָּג מִפְּנֵי הַכְּנִימָה, וְיָרַד הַטַּל עֲלֵיהֶן--לֹא הֻכְשְׁרוּ; וְאִם נִתְכַּוַּן שֶׁיֵּרֵד הַטַּל עֲלֵיהֶן, הֻכְשְׁרוּ.  לְפִיכָּךְ אִם הֶעֱלוּם חֵרֵשׁ שׁוֹטֶה וְקָטָן--אַף עַל פִּי שֶׁחִשְּׁבוּ שֶׁיֵּרֵד עֲלֵיהֶן הַטַּל, לֹא הֻכְשְׁרוּ:  שֶׁיֵּשׁ לָהֶן מַעֲשֶׂה, דִּין תּוֹרָה; וְאֵין לָהֶן מַחְשָׁבָה, וְאַפִלּוּ מִדִּבְרֵי סוֹפְרִים.</P>

<P><B>יד,ב</B>  הִפְּכוּ בָּהֶן הַקְּטַנִּים עַל הַגָּג, הֲרֵי אֵלּוּ מֻכְשָׁרִין, שְׁאִם הָיְתָה מַחְשַׁבְתּוֹ שֶׁלַּקָּטָן נִכֶּרֶת מִתּוֹךְ מַעֲשָׂיו, הֲרֵי מַחְשַׁבְתּוֹ מוֹעֶלֶת מִדִּבְרֵיהֶן.</P>

<P><B>יד,ג</B>  הַמַּעֲלֶה אֶת הָאֲגֻדּוֹת וְאֶת הַקְּצִיעוֹת וְאֶת הַשּׁוּם לַגָּג בִּשְׁבִיל שֶׁיַּמְתִּינוּ, וְיָרַד עֲלֵיהֶן הַטַּל--לֹא הֻכְשְׁרוּ; וְאֵין אוֹמְרִין הוֹאִיל וְהַכֹּל יוֹדְעִין שֶׁהַטַּל יוֹרֵד, הֲרֵי זֶה בִּרְצוֹנוֹ--שֶׁהֲרֵי לֹא הֶעֱלָם, אֵלָא כְּדֵי שֶׁיַּמְתִּינוּ.</P>

<P><B>יד,ד</B>  הַמּוֹלִיךְ חִטָּיו לִטְחֹן, וְיָרְדוּ עֲלֵיהֶן גְּשָׁמִים--אִם שָׂמַח, הֻכְשְׁרוּ.  הָיוּ זֵיתָיו נְתוּנִין בַּגָּג, וְיָרְדוּ עֲלֵיהֶן גְּשָׁמִים--אִם שָׂמַח, הֻכְשְׁרוּ.  הַחַמָּרִים שֶׁהָיוּ עוֹבְרִים בַּנָּהָר, וְנָפְלוּ שַׂקֵּיהֶן בַּמַּיִם וְהֶעֱלוּם--אִם שָׂמְחוּ, הֻכְשְׁרוּ הַפֵּרוֹת; וְהַמַּיִם שֶׁעַל הַשַּׂקִּין--הֲרֵי הֶן תְּלוּשִׁין בְּרָצוֹן, שֶׁהֲרֵי שָׂמְחוּ.</P>

<P><B>יד,ה</B>  שַׂק שְׁהוּא מָלֵא זֵרְעוֹנִים, וּנְתָנוֹ עַל גַּב הַנָּהָר אוֹ עַל פִּי הַבּוֹר אוֹ עַל מַעֲלַת הַמְּעָרָה, וְשָׁאֲבוּ--הֻכְשְׁרוּ.  [ו] חָבִית שְׁהִיא מְלֵאָה פֵּרוֹת שֶׁנְּתָנָהּ בְּתוֹךְ הַמַּשְׁקִין, אוֹ מְלֵאָה מַשְׁקִין שֶׁנְּתָנָהּ בְּתוֹךְ הַפֵּרוֹת, וְשָׁאֲבוּ--הֻכְשְׁרוּ.  בְּאֵלּוּ מַשְׁקִין אָמְרוּ, בַּמַּיִם בַּיַּיִן וּבַחֹמֶץ; אֲבָל שְׁאָר מַשְׁקִין, אֵינָן נִשְׁאֲבִין מִן הַחֶרֶס כְּדֵי שֶׁיַּכְשִׁירוּ הַפֵּרוֹת שֶׁבְּצִדָּן.</P>

<P><B>יד,ו</B>  [ז] הָרוֹדֶה פַּת חָמָה, וּנְתָנָהּ עַל פִּי הֶחָבִית שֶׁלְּיַיִן--אִם הָיְתָה פַּת חִטִּים, לֹא הֻכְשְׁרָה; וְאִם הָיְתָה שֶׁלִּשְׂעוֹרִים--הֻכְשְׁרָה, מִפְּנֵי שֶׁהַשְּׂעוֹרִים שׁוֹאֲבוֹת.  וְכֵן אִם הָיָה הַיַּיִן טָמֵא, וְהָיְתָה פַּת חִטִּים--טְהוֹרָה; וְאִם הָיְתָה שְׂעוֹרִים--נִטְמֵאת, מִפְּנֵי שֶׁשָּׁאֲבָה מַשְׁקִין טְמֵאִין.</P>

<P><B>יד,ז</B>  [ח] הַמְּרַבֵּץ אֶת בֵּיתוֹ, וְנָתַן בּוֹ חִטִּים וְטָנְנוּ--אִם מֵחֲמַת הַמַּיִם, הֻכְשְׁרוּ; וְאִם טָנְנוּ מֵחֲמַת הַסֶּלַע, לֹא הֻכְשְׁרוּ.  הַמְּכַבֵּס אֶת כְּסוּתוֹ בַּעֲרֵבָה, וְנָתַן בָּהּ חִטִּים וְטָנְנוּ--אִם מֵחֲמַת הַמַּיִם, הֲרֵי הֻכְשְׁרוּ; וְאִם מֵחֲמַת הָעֲרֵבָה, לֹא הֻכְשְׁרוּ.</P>

<P><B>יד,ח</B>  [ט] הַטּוֹמֵן פֵּרוֹתָיו בַּחוֹל כְּדֵי שֶׁיִּרְטְבוּ, הֻכְשְׁרוּ.  הַטּוֹמֵן בַּטִּיט הַנָּגוּב--אִם יֵשׁ בּוֹ מַשְׁקֶה טוֹפֵחַ, הֻכְשְׁרוּ; וְאִם לָאו, לֹא הֻכְשְׁרוּ.  [י] הַמְּרַבֵּץ אֶת גָּרְנוֹ, אֵינוּ חוֹשֵׁשׁ שֶׁמֶּא הֻכְשְׁרוּ חִטָּיו, אִם טָנְנוּ בּוֹ, וְאַף עַל פִּי שְׁהוּא שָׂמֵחַ.</P>

<P><B>יד,ט</B>  [יא] הַמְּלַקֵּט עֲשָׂבִים כְּשֶׁהַטַּל יוֹרֵד עֲלֵיהֶן לְחַפּוֹת בָּהֶן הַחִטִּים, לֹא הֻכְשְׁרוּ; וְאִם נִתְכַּוַּן לְכָּךְ, הֻכְשְׁרוּ הַחִטִּים.</P>

<P><B>יד,י</B>  [יב] הַמְּרַבֵּץ אֶת בֵּיתוֹ בְּמַיִם טְמֵאִים, וְנָתַן בּוֹ שִׁבֳּלִים וְטָנְנוּ--אִם יֵשׁ עֲלֵיהֶן מַשְׁקֶה טוֹפֵחַ, הֲרֵי אֵלּוּ טְמֵאִין; וְאִם לָאו, טְהוֹרִין.</P>

<P><B>יד,יא</B>  [יג] הַנּוֹעֵר אֲגֻדָּה שֶׁלְּיָרָק שֶׁהָיוּ עָלֶיהָ מַשְׁקִין, וְיָרְדוּ מִצַּד הָעֶלְיוֹן לְצַד הַתַּחְתּוֹן--לֹא הֻכְשְׁרוּ.  [יד] הַמַּעֲלֶה שַׂקִּין מְלֵאִין פֵּרוֹת מִן הַנָּהָר, וּנְתָנָן זֶה עַל גַּב זֶה--הֻכְשַׁר הַתַּחְתּוֹן בַּמַּיִם שֶׁיָּרְדוּ לוֹ מִן הָעֶלְיוֹן, שֶׁהֲרֵי בִּרְצוֹנוֹ הִנִּיחַ זֶה עַל גַּב זֶה.</P>

<P><B>יד,יב</B>  [טו] הַנּוֹפֵחַ בָּעֲדָשִׁים לְבָדְקָן אִם יָפוֹת הֶן, וְהֵזִיעוּ--הֻכְשְׁרוּ בְּהֶבֶל פִּיו, מִפְּנֵי שְׁהוּא מִתּוֹלְדוֹת הַמַּיִם; וְכֵן הָאוֹכֵל שֻׁמְשְׁמִין בְּאֶצְבָּעוֹ, הֻכְשְׁרוּ בְּמַשְׁקֵה פִּיו שֶׁעַל אֶצְבָּעוֹ.</P>

<P><B>יד,יג</B>  [טז] נָשַׁךְ בָּאֹכֶל, וְנָפַל הָאֹכֶל--הֲרֵי הַמַּשְׁקֶה שֶׁעַל הָאֹכֶל שֶׁלֹּא לְרָצוֹן.  הָיָה אוֹכֵל זֵיתִים פְּצוּעִים, וּתְמָרִים רְטֻבּוֹת, וְכָל שְׁהוּא רוֹצֶה לָמֹץ אֶת גַּלְעִנָּתוֹ, וְנָפַל מִפִּיו--הֲרֵי הַמַּשְׁקֶה שֶׁעָלָיו בְּרָצוֹן; הָיָה אוֹכֵל זֵיתִים נְגוּבִין, וּתְמָרִים יְבֵשׁוֹת, וְכָל שְׁאֵינוּ רוֹצֶה לָמֹץ אֶת גַּלְעִנָּתוֹ, וְנָפַל מִפִּיו--הֲרֵי הַמַּשְׁקֶה שֶׁעָלָיו שֶׁלֹּא בְּרָצוֹן.</P>

<P><B>יד,יד</B>  [יז] עֻלְשִׁין שֶׁלִּקְּטָן לַבְּהֵמָה, וֶהֱדִיחָן, וְאַחַר כָּךְ חִשַּׁב עֲלֵיהֶן לָאָדָם--כְּבָר בֵּאַרְנוּ שְׁהֶן צְרִיכִין הֶכְשֵׁר שֵׁנִי; וְאִם הָיָה עֲלֵיהֶן טוֹפֵחַ כְּשֶׁחִשַּׁב עֲלֵיהֶן לָאָדָם, הֲרֵי אֵלּוּ מֻכְשָׁרִין.
<BR> </P>

<H2>הִלְכּוֹת טֻמְאַת אֹכָלִין פֵּרֶק טו</H2>

<P><B>טו,א</B>  מַיִם שֶׁבְּכֵלִים--מִטַּמֵּא, בֵּין לְרָצוֹן בֵּין שֶׁלֹּא לְרָצוֹן, וּמְטַמֵּא אֹכָלִים וְכֵלִים, בֵּין שֶׁנָּפַל עֲלֵיהֶן בְּרָצוֹן בֵּין שֶׁנָּפַל שֶׁלֹּא בְּרָצוֹן.  אֲבָל מַיִם שֶׁבַּקַּרְקָעוֹת, כְּגוֹן מֵי בּוֹרוֹת שִׁיחִין וּמְעָרוֹת וּמֵי גְּבָאִים שְׁאֵין בָּהֶן אַרְבָּעִים סְאָה--אֵין מִטַּמְּאִין אֵלָא בְּרָצוֹן, וְאֵין מְטַמְּאִין אֵלָא בְּרָצוֹן.</P>

<P><B>טו,ב</B>  כֵּיצַד:  מַיִם שֶׁבַּקַּרְקָע שְׁאֵין בָּהֶן אַרְבָּעִים סְאָה, בֵּין שֶׁהָיוּ שְׁאוּבִין בֵּין שְׁאֵינָן שְׁאוּבִין, שֶׁנָּפַל לְתוֹכָן הַמֵּת, אוֹ שֶׁהָלַךְ בָּהֶן הַטָּמֵא--הֲרֵי אֵלּוּ טְהוֹרִין.  אֲבָל אִם שָׁתָה מֵהֶן אָדָם טָמֵא, אוֹ שֶׁמִּלָּא מֵהֶן בִּכְלִי טָמֵא, אוֹ שֶׁנָּפְלוּ לְתוֹכָן מַשְׁקִין טְמֵאִין בְּרָצוֹן--הֲרֵי אֵלּוּ טְמֵאִין, וְאַף עַל פִּי שְׁהֶן בַּקַּרְקָע.</P>

<P><B>טו,ג</B>  שָׁתָה מֵהֶן הַטָּהוֹר אַחַר שֶׁנִּטְמְאוּ בַּקַּרְקָע, אוֹ שֶׁמִּלָּא מֵהֶן בִּכְלִי טָהוֹר--נִטְמָא הַשּׁוֹתֶה, וְנִטְמָא הַכְּלִי:  שֶׁהֲרֵי בְּרָצוֹן שָׁתָה אוֹ מִלָּא.  נָפַל לְתוֹכָן כִּכָּר שֶׁלִּתְרוּמָה--הֲרֵי הוּא טָהוֹר כְּשֶׁהָיָה, שְׁאֵין מִטַּמְּאִין אֵלָא לְרָצוֹן; לְפִיכָּךְ אִם הֵדִיחַ יָדוֹ, וְהוֹצִיא הַכִּכָּר--נִטְמָא הַכִּכָּר בַּמַּיִם שֶׁבְּיָדָיו, שֶׁהֲרֵי הֶן בְּרָצוֹן.</P>

<P><B>טו,ד</B>  [ב] מֵי גְּבָאִים וְכַיּוֹצֶא בָּהֶן מִמַּיִם שֶׁבַּקַּרְקָעוֹת, כְּגוֹן מֵי בּוֹרוֹת שִׁיחִין וּמְעָרוֹת, וּמֵי תַּמְצִית שֶׁפָּסְקוּ, וּמִקְווֹת שְׁאֵין בָּהֶן אַרְבָּעִים סְאָה, שֶׁנִּטְמְאוּ, וְיָרְדוּ לָהֶם גְּשָׁמִים וְרַבּוּ מֵי גְּשָׁמִים עֲלֵיהֶן--אַף עַל פִּי שֶׁלֹּא שָׁטְפוּ, הֲרֵי הֶן טְהוֹרִין.</P>

<P><B>טו,ה</B>  לְפִיכָּךְ כָּל הַמַּיִם שֶׁבַּקַּרְקָעוֹת, כְּגוֹן מֵי גְּבָאִים וְכַיּוֹצֶא בָּהֶן--בְּשָׁעַת הַגְּשָׁמִים, הַכֹּל בְּחֶזְקַת טַהְרָה.  [ג] פָּסְקוּ הַגְּשָׁמִים--הַקְּרוֹבִים לָעִיר אוֹ לַדֶּרֶךְ, טְמֵאִין:  שְׁהֶן בְּחֶזְקַת שֶׁשָּׁתָה מֵהֶן טָמֵא, וְשֶׁמִּלְּאוּ מֵהֶן בְּכֵלִים טְמֵאִין.  וְהָרְחוֹקִים טְהוֹרִין, עַד שֶׁיְּהַלְּכוּ רֹב הָאָדָם; הָלְכוּ--הַכֹּל בְּחֶזְקַת טֻמְאָה, שֶׁהַהוֹלְכִין בִּשְׁיָרוֹת שׁוֹתִין וּמְמַלְּאִין מֵהֶן.</P>

<P><B>טו,ו</B>  בַּמֶּה דְּבָרִים אֲמוּרִים, בְּגֶבֶא שֶׁאִפְשָׁר לִשְׁתּוֹת מִמֶּנּוּ; אֲבָל בְּגֶבֶא שְׁאֵי אִפְשָׁר לִשְׁתּוֹת מִמֶּנּוּ אֵלָא בְּדֹחַק גָּדוֹל--הֲרֵי זֶה בְּחֶזְקַת טַהְרָה, עַד שֶׁיִּמָּצֵא מְקוֹם פַּרְסוֹת רַגְלֵי הָאָדָם אוֹ פַּרְסוֹת רַגְלֵי בְּהֵמָה גַּסָּה נִכֶּרֶת בּוֹ.  מָצָא פַּרְסוֹת רַגְלֵי בְּהֵמָה דַּקָּה--הֲרֵי זֶה טָהוֹר, שֶׁאִפְשָׁר שֶׁיָּרְדָה וְשָׁתָת.</P>

<P><B>טו,ז</B>  [ד] חֶזְקַת טִיט וּגְמוּמִיּוֹת שֶׁבְּפִתְחֵי חֲנִיּוֹת בִּרְשׁוּת הָרַבִּים בְּשָׁעַת הַגְּשָׁמִים, שְׁהֶן טְהוֹרִין; פָּסְקוּ הַגְּשָׁמִים, הֲרֵי הֶן כְּמֵי שְׁפִיכוֹת.  וְשֶׁבַּשְּׁוָקִין, הוֹלְכִין בָּהֶן אַחַר הָרֹב.</P>

<P><B>טו,ח</B>  גֶּבֶא שֶׁנָּפַל לְתוֹכוֹ יַיִן אוֹ חָלָב אוֹ דְּבַשׁ, הוֹלְכִין אַחַר הָרֹב.  נָפַל לְתוֹכוֹ שֶׁמֶן--אַף עַל פִּי שֶׁהִקְפִּיאוּהוּ, הֲרֵי זֶה מִטַּמֵּא וּמְטַמֵּא שֶׁלֹּא בְּרָצוֹן:  לְפִי שֶׁאִפְשָׁר לוֹ לָצֵאת יְדֵי צִחְצוּחֵי [ה] שֶׁמֶן.  וּשְׁאָר הַמַּשְׁקִין, חוּץ מִן הַמַּיִם--הֲרֵי הֶן בַּקַּרְקָע כְּמוֹת שְׁהֶן בַּכֵּלִים:  דִּין אֶחָד הוּא.</P>

<P><B>טו,ט</B>  [ו] מֵי תַּמְצִית שֶׁלֹּא פָסְקוּ--אַף עַל פִּי שְׁאֵין בָּהֶן אַרְבָּעִים סְאָה, הוֹאִיל וְהֶן בַּקַּרְקָע, וַהֲרֵי הַמַּיִם נִמְשָׁכִין וּבָאִין לָהֶן--אֵינָן מְקַבְּלִין טֻמְאָה; וְאַף עַל פִּי שֶׁשָּׁתָה מֵהֶן הַטָּמֵא, וּמִלָּא מֵהֶן בִּכְלִי טָמֵא, אוֹ נָתַן לְתוֹכָן מַיִם טְמֵאִים--הֲרֵי הֶן טְהוֹרִין לְכָל דָּבָר.</P>

<P><B>טו,י</B>  [ז] מִי שֶׁהָיָה אוֹכֵל תְּרוּמָה בְּיָדַיִם טְמֵאוֹת, כְּגוֹן דְּבֵלָה שֶׁלֹּא הֻכְשְׁרָה, וְהִכְנִיס יָדוֹ לְתוֹךְ פִּיו לִטֹּל צְרוֹר--אִם הִפַּךְ, נִטְמֵאת הַדְּבֵלָה בְּרִירוֹ:  שֶׁהֲרֵי נִטְמָא בְּיָדוֹ, מִפְּנֵי שֶׁעֲקָרוֹ.  וְאִם לֹא הִפַּךְ, טְהוֹרָה:  שֶׁהַמַּשְׁקֶה שֶׁבְּפִיו קֹדֶם שֶׁיְּהַפְּכֶנּוּ אוֹ יִמְצֹץ אוֹתוֹ לְהוֹצִיאוֹ, דּוֹמֶה לְמַיִם שֶׁלֹּא נִתְלְשׁוּ, אֵלָא עֲדַיִן הֶן בַּקַּרְקָע שְׁאֵין מִטַּמְּאִין וְלֹא מְטַמְּאִין אֵלָא בְּרָצוֹן, כְּמוֹ שֶׁבֵּאַרְנוּ; וְזֶה אֵין רְצוֹנוֹ אֵלָא לִטֹּל הַצְּרוֹר.</P>

<P><B>טו,יא</B>  הָיָה פֻּנְדְּיוֹן לְתוֹךְ פִּיו, וּפָשַׁט יָדוֹ לְנָטְלוֹ וְהַדְּבֵלָה לְתוֹךְ פִּיו--אִם הִנִּיחוֹ לִצְמָאוֹ, הֲרֵי זֶה הָרֹק כֶּעָקוּר, וְנִטְמֵאת הַדְּבֵלָה מֵחֲמַת מַשְׁקֵה פִּיו, שֶׁנִּטְמָא מֵחֲמַת יָדוֹ.</P>

<P><B>טו,יב</B>  [ח] הָאִשָּׁה שֶׁהָיְתָה אוֹכֶלֶת אֹכָלִין שֶׁלִּתְרוּמָה שְׁאֵינָן מֻכְשָׁרִין, וְהָיְתָה גּוֹרֶפֶת אֶת הַתַּנּוּר הַטָּמֵא, וְהִכָּה הַקּוֹץ וְיָצָא מִמֶּנָּה דָּם, וּמָצְצָה אֶצְבָּעָהּ מִפְּנֵי הַדָּם, אוֹ שֶׁנִּכְוָת, וְנָתְנָה אֶצְבָּעָהּ לְתוֹךְ פִּיהָ--נִטְמֵאת הַתְּרוּמָה שֶׁבְּפִיהָ, שֶׁהֲרֵי רְצוֹנָהּ לְהוֹצִיא הַמַּשְׁקֶה מִפִּיהָ וּלְעָקְרוֹ בִּמְצִיצַת אֶצְבָּעָהּ.
<BR> </P>

<H2>הִלְכּוֹת טֻמְאַת אֹכָלִין פֵּרֶק טז</H2>

<P><B>טז,א</B>  כָּל הָאֲגֻדּוֹת שֶׁבַּשְּׁוָקִים, וְכָל הַקְּמָחִים וְכָל הַסְּלָתוֹת שֶׁבַּשְּׁוָקִים--בְּחֶזְקַת מֻכְשָׁרִין:  הָאֲגֻדּוֹת, מִפְּנֵי שֶׁדַּרְכָּן לְזַלַּף הַמַּיִם עֲלֵיהֶן תָּמִיד; וְהַקֶּמַח וְהַסֹּלֶת, לוֹתְתִין אוֹתוֹ וְאַחַר כָּךְ טוֹחֲנִין אוֹתוֹ.</P>

<P><B>טז,ב</B>  וְכֵן חִטִּים שֶׁחוֹלְקִין אוֹתָן בָּרֵחַיִם אַחַת לִשְׁתַּיִם וְאַחַת לְשָׁלוֹשׁ כְּדֵי לַעֲשׂוֹת מֵהֶן מַעֲשֵׂה קְדֵרָה, כְּגוֹן הָרִיפוֹת וְכַיּוֹצֶא בָּהֶן--הֲרֵי הֶן בְּחֶזְקַת מֻכְשָׁרִין בְּכָל מָקוֹם, בֵּין שֶׁלַּשְּׁוָקִים בֵּין שֶׁלַּבָּתִּים:  מִפְּנֵי שֶׁלּוֹתְתִין אוֹתָן כְּדֵי לְהָסִיר קְלִפָּתָן.</P>

<P><B>טז,ג</B>  [ב] כָּל אֵלּוּ שְׁהֶן בְּחֶזְקַת מֻכְשָׁרִין--הֲרֵי הֶן בְּחֶזְקַת טֻמְאָה, מִפְּנֵי שֶׁהַכֹּל מְמַשְׁמְשִׁין בָּהֶן וְהֶן מֻכְשָׁרִין.  וְעַל כֻּלָּן, נֶאֱמָן עַם הָאָרֶץ לוֹמַר לֹא הֻכְשְׁרוּ; וְאֵין צָרִיךְ לוֹמַר שְׁאָר אֹכָלִין שְׁאֵין לָהֶן חֲזָקָה, שֶׁעַם הָאָרֶץ נֶאֱמָן עֲלֵיהֶן לוֹמַר לֹא הֻכְשְׁרוּ.</P>

<P><B>טז,ד</B>  [ג] כָּל הַדָּגִים בְּחֶזְקַת מֻכְשָׁרִין, וְאֵין עַם הָאָרֶץ נֶאֱמָן עֲלֵיהֶן לוֹמַר לֹא הֻכְשְׁרוּ; לְפִיכָּךְ הַדָּגִים לְעוֹלָם בְּחֶזְקַת טֻמְאָה.</P>

<P><B>טז,ה</B>  הַדָּגִים--בֵּין שֶׁצָּדָן בְּחֵרֶם, בֵּין שֶׁצָּדָן בְּכָפִיף, בֵּין שֶׁצָּדָן בִּמְצוּדָה--אִם לֹא נִעַר אֶת הַמְּצוּדָה עֲלֵיהֶן, לֹא הֻכְשְׁרוּ; וְאִם נִעַר, הֻכְשְׁרוּ.  וְאֵין עַם הָאָרֶץ נֶאֱמָן לוֹמַר לֹא נִעַרְתִּי אֶת הַמְּצוּדָה עֲלֵיהֶן, וַהֲרֵי הֶן בְּחֶזְקַת טֻמְאָה עַד שֶׁיִּתְכַּוַּן לְצוּדָן בְּטַהְרָה.</P>

<P><B>טז,ו</B>  [ד] כָּל הַצִּיר בְּחֶזְקַת מֻכְשָׁר.  צִיר טָהוֹר שֶׁנָּפַל לְתוֹכוֹ מַיִם כָּל שְׁהֶן--הֲרֵי הַכֹּל מַשְׁקֶה, וּמַכְשִׁיר וּמִטַּמֵּא טֻמְאַת מַשְׁקִין; לְפִיכָּךְ חֶזְקָתוֹ טָמֵא.  נָפַל לְתוֹכוֹ יַיִן וּדְבַשׁ וְחָלָב, הוֹלְכִין אַחַר הָרֹב.  וְכֵן מֵי פֵּרוֹת שֶׁנִּתְעָרְבוּ בִּשְׁאָר הַמַּשְׁקִין, הוֹלְכִין אַחַר הָרֹב; נִתְעָרְבוּ בְּמַיִם כָּל שְׁהֶן--הֲרֵי הַכֹּל מַשְׁקֶה, וּמִטַּמֵּא טֻמְאַת מַשְׁקִין וּמַכְשִׁיר.  וְצִיר חֲגָבִים טְמֵאִים--אֵינוּ מַכְשִׁיר, אֲבָל מִטַּמֵּא טֻמְאַת מַשְׁקִין.</P>

<P><B>טז,ז</B>  [ה] הַלּוֹקֵחַ צִיר מֵעַם הָאָרֶץ--מַשִּׁיקוֹ בַּמַּיִם, וְטָהוֹר:  שְׁאִם הָיָה רֹב הַצִּיר מַיִם, הֲרֵי הַמַּיִם מִטַּהֲרִין בַּמִּקְוָה; וְאִם הָיָה רֻבּוֹ מִלֵּחָה שֶׁלְּדָגִים, אֵינָהּ מְקַבֶּלֶת טֻמְאָה, וְהַמַּיִם שֶׁבָּהּ, בָּטְלוּ בְּמֵעוּטָן.  בַּמֶּה דְּבָרִים אֲמוּרִים, לִטְבֹּל בָּהֶן פַּת; אֲבָל לַקְּדֵרָה, מָצָא מִין אֶת מִינוֹ וְנֵעוֹר, וְנִמְצְאוּ רֹב הַמַּיִם טְמֵאִים, שֶׁהַמֵּעוּט שֶׁהָיָה בָּצִיר לֹא טָהַר בַּמִּקְוָה.</P>

<P><B>טז,ח</B>  [ו] הַפֵּרוֹת בְּכָל מָקוֹם בְּחֶזְקַת טַהְרָה, אַפִלּוּ הָיָה הַמּוֹכֵר גּוֹי, עַד שֶׁיֵּדַע שֶׁהֻכְשְׁרוּ, אוֹ שֶׁהָיוּ מִדְּבָרִים שֶׁחֶזְקָתָן מֻכְשָׁרִין.  [ז] הָאוֹג, בְּכָל מָקוֹם בְּחֶזְקַת טֻמְאָה.  וְכֵן כָּל הַקִּשּׁוּאִין וְהַדַּלּוּעִין הַתְּלוּיוֹת בִּגְמִי עַל פִּתְחֵי חֲנִיּוֹת, בְּחֶזְקַת מֻכְשָׁרִין וּטְמֵאִין.</P>

<P><B>טז,ט</B>  [ח] כָּל הַכָּתוּב בַּתּוֹרָה וּבְדִבְרֵי קַבָּלָה מֵהִלְכּוֹת הַטֻּמְאוֹת וְהַטְּהָרוֹת--אֵינוּ אֵלָא לְעִנְיַן מִקְדָּשׁ וּקְדָשָׁיו וּתְרוּמוֹת וּמַעֲשֵׂר שֵׁנִי בִּלְבָד, שֶׁהֲרֵי הִזְהִיר אֶת הַטְּמֵאִין מִלְּהִכָּנֵס לַמִּקְדָּשׁ אוֹ לֶאֱכֹל קֹדֶשׁ אוֹ תְּרוּמָה וּמַעֲשֵׂר בְּטֻמְאָה.  אֲבָל הַחֻלִּין--אֵין בָּהֶן אִסּוּר כְּלָל, אֵלָא מֻתָּר לֶאֱכֹל חֻלִּין טְמֵאִין וְלִשְׁתּוֹת מַשְׁקִין טְמֵאִין:  הֲרֵי נֶאֱמָר בַּתּוֹרָה "וְהַבָּשָׂר אֲשֶׁר-יִגַּע בְּכָל-טָמֵא, לֹא יֵאָכֵל--בָּאֵשׁ, יִשָּׂרֵף" (ויקרא ז,יט)--מִכְּלָל שֶׁהַחֻלִּין מֻתָּרִין, שְׁאֵינוּ מְדַבֵּר אֵלָא בִּבְשַׂר קֳדָשִׁים.</P>

<P><B>טז,י</B>  אִם כֵּן מִפְּנֵי מַה נֶאֱמָר הָרִאשׁוֹן שֶׁבַּחֻלִּין טָמֵא וְהַשֵּׁנִי פָּסוּל:  לֹא שֶׁיִּהְיֶה אָסוּר בַּאֲכִילָה, אֵלָא לִמְנוֹת מִמֶּנּוּ לַתְּרוּמָה וְלַקֹּדֶשׁ, שְׁאִם נָגַע שֵׁנִי שֶׁלַּחֻלִּין בִּתְרוּמָה פְּסָלָהּ וְעָשָׂה אוֹתָהּ שְׁלִישִׁי.  וְכֵן אִם נָגַע בְּאֹכָלִין שֶׁלַּקֹּדֶשׁ--טִמְּאָן, וְעָשָׂה אוֹתָן שְׁלִישִׁי כְּמוֹ שֶׁבֵּאַרְנוּ; וְכֵן הָאוֹכֵל אֹכֶל שֵׁנִי שֶׁלַּחֻלִּין--אִם נָגַע בִּתְרוּמָה, פְּסָלָהּ.</P>

<P><B>טז,יא</B>  [ט] כְּשֵׁם שֶׁמֻּתָּר לֶאֱכֹל חֻלִּין טְמֵאִין וְלִשְׁתּוֹתָן, כָּךְ מֻתָּר לִגְרֹם טֻמְאָה לְחֻלִּין שֶׁבְּאֶרֶץ יִשְׂרָאֵל; וְיֵשׁ לוֹ לְטַמֵּא אֶת הַחֻלִּין הַמְּתֻקָּנִין, לְכַתְּחִלָּה.  וְכֵן מֻתָּר לָאָדָם לִגַּע בְּכָל הַטֻּמְאוֹת וּלְהִטַּמֵּא בָּהֶן:  שֶׁהֲרֵי הִזְהִיר הַכָּתוּב אֶת בְּנֵי אַהֲרוֹן וְאֶת הַנָּזִיר מֵהִטַּמֵּא בַּמֵּת, מִכְּלָל שֶׁכָּל הָעָם מֻתָּרִין; וְשֶׁאַף כּוֹהֲנִים וּנְזִירִים מֻתָּרִין לְהִטַּמֵּא בִּשְׁאָר טֻמְאוֹת, חוּץ מִטֻּמְאַת מֵת.</P>

<P><B>טז,יב</B>  [י] כָּל יִשְׂרָאֵל מֻזְהָרִין לִהְיוֹת טְהוֹרִים בְּכָל רֶגֶל, מִפְּנֵי שְׁהֶן נְכוֹנִים לְהִכָּנֵס לַמִּקְדָּשׁ וְלֶאֱכֹל קֳדָשִׁים.  וְזֶה שֶׁנֶּאֱמָר בַּתּוֹרָה "וּבְנִבְלָתָם לֹא תִגָּעוּ" (ויקרא יא,ח; דברים יד,ח), בָּרֶגֶל בִּלְבָד; וְאִם נִטְמָא, אֵינוּ לוֹקֶה.  אֲבָל בִּשְׁאָר יְמוֹת הַשָּׁנָה, אֵינוּ מֻזְהָר.</P>

<P><B>טז,יג</B>  [יא] "הַטָּמֵא, וְהַטָּהוֹר, יַחְדָּו" (דברים יב,כב; דברים טו,כב)--מִפִּי הַשְּׁמוּעָה לָמְדוּ שֶׁהַטָּמֵא וְהַטָּהוֹר, אוֹכְלִין בִּקְעָרָה אַחַת.  אֲבָל לֹא יֹאכַל הַבַּעַל עִם אִשְׁתּוֹ בִּקְעָרָה אַחַת, כִּשְׁהִיא נִדָּה; וְלֹא יִשְׁתֶּה עִמָּהּ, וְלֹא תִמְזֹג לוֹ אֶת הַכּוֹס, כְּמוֹ שֶׁבֵּאַרְנוּ.  וְלֹא יֹאכַל הַזָּב עִם הַזָּבָה, מִפְּנֵי הֶרְגֵּל עֲבֵרָה, שֶׁמֶּא יָבוֹא לִבְעֹל.</P>

<P><B>טז,יד</B>  [יב] אַף עַל פִּי שֶׁמֻּתָּר לֶאֱכֹל אֹכָלִין טְמֵאִים וְלִשְׁתּוֹת מַשְׁקִין טְמֵאִים, חֲסִידִים הָרִאשׁוֹנִים הָיוּ אוֹכְלִין חֻלֵּיהֶן בְּטַהְרָה וְנִזְהָרִין מִן הַטֻּמְאוֹת כֻּלָּן כָּל יְמֵיהֶן; וְהֶן הַנִּקְרָאִין פְּרוּשִׁים.  וְדָבָר זֶה קְדֻשָּׁה יְתֵרָה הִיא, וְדֶרֶךְ חֲסִידוּת שֶׁיִּהְיֶה אָדָם נִבְדָּל וּפוֹרֵשׁ מִשְּׁאָר הָעָם, וְלֹא יִגַּע בָּהֶן וְלֹא יֹאכַל וְיִשְׁתֶּה עִמָּהֶן:  שֶׁהַפְּרִישׁוּת מְבִיאָה לִידֵי טַהְרַת הַגּוּף מִמַּעֲשִׂים הָרָעִים, וְטַהְרַת הַגּוּף מְבִיאָה לִידֵי קְדֻשַּׁת הַנֶּפֶשׁ מִן הַדֵּעוֹת הָרָעוֹת, וּקְדֻשַּׁת הַנֶּפֶשׁ גּוֹרֶמֶת לְהִדָּמוֹת בַּשְּׁכִינָה, שֶׁנֶּאֱמָר "וְהִתְקַדִּשְׁתֶּם וִהְיִיתֶם קְדֹשִׁים, כִּי קָדוֹשׁ אָנִי" (ויקרא יא,מד).
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות כלים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת כֵּלִים</H1>

<P>עִנְיַן אֵלּוּ הַהֲלָכוֹת לֵידַע כֵּלִים שֶׁמְּקַבְּלִין טֻמְאָה מִכָּל אֵלּוּ הַטֻּמְאוֹת, וְכֵלִים שְׁאֵינָן מִטַּמְּאִין, וְכֵיצַד מִטַּמְּאִין הַכֵּלִים וּמְטַמְּאִין.  וּבֵאוּר עִנְיָן זֶה בִּפְרָקִים אֵלּוּ.
<BR> </P>

<H2>הִלְכּוֹת כֵּלִים פֵּרֶק א</H2>

<P><B>א,א</B>  שִׁבְעָה מִינֵי כֵּלִים, הֶן שֶׁמְּקַבְּלִין טֻמְאָה מִן הַתּוֹרָה; וְאֵלּוּ הֶן:  הַבְּגָדִים, וְהַשַּׂקִּין, וּכְלֵי עוֹר, וּכְלֵי עֶצֶם, וּכְלֵי מַתְּכוֹת, וּכְלֵי עֵץ, וּכְלֵי חֶרֶס.  הֲרֵי הוּא אוֹמֵר "מִכָּל-כְּלִי-עֵץ אוֹ בֶגֶד אוֹ-עוֹר אוֹ שָׂק" (ויקרא יא,לב), וּבִכְלֵי מַתְּכוֹת נֶאֱמָר "אַךְ אֶת-הַזָּהָב, וְאֶת-הַכָּסֶף" (במדבר לא,כב), וּבִכְלֵי חֶרֶס נֶאֱמָר "וְכָל-כְּלִי-חֶרֶשׂ--אֲשֶׁר-יִפֹּל מֵהֶם, אֶל-תּוֹכוֹ" (ויקרא יא,לג).</P>

<P><B>א,ב</B>  מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר בַּתּוֹרָה "וְכָל-מַעֲשֵׂה עִזִּים" (במדבר לא,כ), לְרַבּוֹת כֵּלִים הָעֲשׂוּיִין מִן הַקְּרָנַיִם וּמִן הַטְּלַפַּיִם וּמִן הָעֲצָמוֹת שֶׁלְּעִזִּים; וְהוּא הַדִּין לִשְׁאָר מִינֵי בְּהֵמָה וְחַיָּה.  אֲבָל כֵּלִים הָעֲשׂוּיִין מֵעַצְמוֹת הָעוֹף, אֵינָן מְקַבְּלִין טֻמְאָה:  חוּץ מִכְּלִים הָעֲשׂוּיִין מִכְּנַף הָעָזְנִיָּה בִּלְבָד, וּבֵיצַת הַנַּעֲמִית הַמְּצֻפָּה--הוֹאִיל וְהֶן דּוֹמִין לָעֶצֶם, מְקַבְּלִין טֻמְאָה כִּכְלֵי עֶצֶם; וְקָרוֹב בְּעֵינַי, שֶׁטֻּמְאָתָן מִדִּבְרֵי סוֹפְרִים.</P>

<P><B>א,ג</B>  כֵּלִים הָעֲשׂוּיִין מֵעַצְמוֹת חַיָּה שֶׁבַּיָּם וּמֵעוֹרָהּ, וְכָל שֶׁבַּיָּם--טָהוֹר, וְאֵין מְקַבֵּל טֻמְאָה מִן הַטֻּמְאוֹת, וְלֹא טֻמְאַת מַדְרֵס; אַף הָאוֹרֵג בֶּגֶד מִצֶּמֶר הַגָּדֵל בַּיָּם, אֵינוּ מְקַבֵּל טֻמְאָה:  שֶׁנֶּאֱמָר "אוֹ בֶגֶד אוֹ-עוֹר" (ויקרא יא,לב)--מִפִּי הַשְּׁמוּעָה לָמְדוּ מַה בֶּגֶד מִן הַגָּדֵל בָּאָרֶץ, אַף עוֹר מִן הַגָּדֵל בָּאָרֶץ.</P>

<P><B>א,ד</B>  חִבַּר מִן הַגָּדֵל בַּיָּם עִם הַגָּדֵל בָּאָרֶץ, אַפִלּוּ חוּט אוֹ מְשִׁיחָה--אִם חִבְּרוֹ חִבּוּר שֶׁמֵּשִׂים אֶת שְׁנֵיהֶן כְּאִלּוּ הֶן אֶחָד לַטֻּמְאָה, שְׁאִם נִטְמָא זֶה יִטַּמֵּא זֶה--הֲרֵי הַכֹּל מְקַבֵּל טֻמְאָה.</P>

<P><B>א,ה</B>  [ד] יֵרָאֶה לִי שֶׁהַכֵּלִים הָעֲשׂוּיִין מֵעוֹר הָעוֹף--אֵינָן מְקַבְּלִין טֻמְאָה, כְּמוֹ עַצְמוֹתָיו.  וְאִם תֹּאמַר וַהֲלוֹא הוּא כָּשֵׁר לִכְתֹּב עָלָיו תְּפִלִּין, כְּעוֹר בְּהֵמָה וְחַיָּה--הִנֵּה עוֹר הַדָּג אֵינוּ מְקַבֵּל טֻמְאָה, וְלוּלֵי זֻהְמָתוֹ שְׁאֵינָהּ פּוֹסֶקֶת הָיָה כָּשֵׁר לִתְפִלִּין.  הִנֵּה לָמַדְתָּ שֶׁאַף דָּבָר שְׁאֵינוּ מְקַבֵּל טֻמְאָה כָּשֵׁר לִתְפִלִּין, אִם אֵין לוֹ זֻהְמָה.</P>

<P><B>א,ו</B>  [ה] כְּלֵי זְכוֹכִית אֵינָן מְקַבְּלִין טֻמְאָה, מִדִּבְרֵי תּוֹרָה; וַחֲכָמִים גָּזְרוּ עֲלֵיהֶן, שֶׁיִּהְיוּ מְקַבְּלִין טֻמְאָה.  הוֹאִיל וּתְחִלַּת בְּרִיָּתָן מִן הַחוֹל כִּכְלֵי חֶרֶס, הֲרֵי הֶן כִּכְלֵי חֶרֶס; וּמִפְּנֵי שֶׁתּוֹכָן נִרְאֶה כְּבָרָן, לֹא גָזְרוּ עֲלֵיהֶן שֶׁיִּטַּמְּאוּ מֵאַוֵּירָן, אֵלָא עַד שֶׁתִּגַּע הַטֻּמְאָה בָּהֶן בֵּין מִתּוֹכָן בֵּין מִגַּבָּן, כִּכְלֵי מַתְּכוֹת.  וְלֹא גָזְרוּ טֻמְאָה עַל פְּשׁוּטֵיהֶן, אֵלָא עַל מְקַבְּלֵיהֶן.  וְאֵין לָהֶן טַהְרָה בַּמִּקְוָה.  וְאֵין שׂוֹרְפִין עֲלֵיהֶן תְּרוּמָה וּקְדָשִׁים, שֶׁלֹּא גָזְרוּ עֲלֵיהֶן אֵלָא לִתְלוֹת.</P>

<P><B>א,ז</B>  [ו] כְּלֵי גְּלָלִים וּכְלֵי אֲדָמָה וּכְלֵי אֲבָנִים--טְהוֹרִין לְעוֹלָם, וְאֵין מְקַבְּלִין טֻמְאָה מִן הַטֻּמְאוֹת וְלֹא טֻמְאַת מַדְרֵס, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים, בֵּין פְּשׁוּטֵיהֶן בֵּין מְקַבְּלֵיהֶן.</P>

<P><B>א,ח</B>  [ז] פִּיל שֶׁבָּלַע הַוְצִין, וֶהֱקִיאָן דֶּרֶךְ בֵּית הָרְעִי--הָעוֹשֶׂה מֵהֶן כֵּלִים, הֲרֵי הֶן סְפֵק אִם הֶן כִּכְלִי גְּלָלִים אוֹ כִּכְלִי עֵץ כְּשֶׁהָיוּ; אֲבָל קְפִיפָה שֶׁנִּטְמֵאת, וּבָלַע אוֹתָהּ פִּיל, וֶהֱקִיאָהּ דֶּרֶךְ בֵּית הָרְעִי--הֲרֵי הִיא בְּטֻמְאָתָהּ.</P>

<P><B>א,ט</B>  [ח] פְּשׁוּטֵי כְּלֵי חֶרֶס, כְּגוֹן מְנוֹרָה וְכִסֵּא וְשֻׁלְחָן שֶׁלְּחֶרֶס וְכַיּוֹצֶא בָּהֶן--אֵין מְקַבְּלִין טֻמְאָה מִן הַטֻּמְאוֹת וְלֹא טֻמְאַת מַדְרֵס, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים:  שֶׁנֶּאֱמָר "אֲשֶׁר-יִפֹּל מֵהֶם, אֶל-תּוֹכוֹ . . . יִטְמָא" (ויקרא יא,לג)--כָּל שֶׁיֵּשׁ לוֹ תּוֹךְ בִּכְלֵי חֶרֶס, מְקַבֵּל טֻמְאָה; וּשְׁאֵין לוֹ תּוֹךְ, טָהוֹר.</P>

<P><B>א,י</B>  [ט] כְּלֵי מַתְּכוֹת--אֶחָד פְּשׁוּטֵיהֶן כְּגוֹן הַסַּכִּינִין וְהַמִּסְפְּרַיִם, אוֹ מְקַבְּלֵיהֶן כְּגוֹן הַיּוּרוֹת וְהַקֻּמְקְמוֹסִין--הַכֹּל מְקַבְּלִין טֻמְאָה:  שֶׁנֶּאֱמָר "כָּל-דָּבָר אֲשֶׁר-יָבֹא בָאֵשׁ" (במדבר לא,כג), בֵּין מְקַבֵּל בֵּין פָּשׁוּט.  אַפִלּוּ תֵּבָה אוֹ מִגְדָּל וְכַיּוֹצֶא בָּהֶן שֶׁלְּמַתֶּכֶת שְׁהֶן מְקַבְּלִין אַרְבָּעִים סְאָה בַּלַּח אוֹ יָתֵר--מְקַבְּלִין טֻמְאָה, שֶׁנֶּאֱמָר "כָּל-דָּבָר".</P>

<P><B>א,יא</B>  [י] כְּלֵי עֵץ וּכְלֵי עוֹר וּכְלֵי עֶצֶם--מְקַבְּלֵיהֶן כְּגוֹן הָעֲרֵבָה וְהַחֵמֶת וְכַיּוֹצֶא בָּהֶן, מְקַבְּלִין טֻמְאָה מִדִּבְרֵי תּוֹרָה; אֲבָל פְּשׁוּטֵיהֶן כְּגוֹן הַלּוּחוֹת וְהַכִּסֵּא וְהָעוֹר שֶׁאוֹכְלִין עָלָיו וְכַיּוֹצֶא בָּהֶן, אֵין מְקַבְּלִין טֻמְאָה אֵלָא מִדִּבְרֵי סוֹפְרִים:  שֶׁנֶּאֱמָר "מִכָּל-כְּלִי-עֵץ אוֹ בֶגֶד . . ." (ויקרא יא,לב)--מִפִּי הַשְּׁמוּעָה לָמְדוּ מַה שַׂק שֶׁיֵּשׁ לוֹ בֵּית קִבּוּל, אַף כָּל שֶׁיֵּשׁ לוֹ בֵּית קִבּוּל; וּכְלִי עֶצֶם כִּכְלִי עֵץ לְכָל דָּבָר.</P>

<P><B>א,יב</B>  בַּמֶּה דְּבָרִים אֲמוּרִים שֶׁטֻּמְאַת פְּשׁוּטֵיהֶן מִדִּבְרֵי סוֹפְרִים, בִּשְׁאָר טֻמְאוֹת חוּץ מִטֻּמְאַת מַדְרֵס; אֲבָל בְּמַדְרֵס הַזָּב וַחֲבֵרָיו, מִטַּמְּאִין מִן הַתּוֹרָה--שֶׁנֶּאֱמָר "כָּל-הַמִּשְׁכָּב, אֲשֶׁר יִשְׁכַּב עָלָיו . . ." (ויקרא טו,ד; ויקרא טו,כד), כָּל הֶעָשׂוּי לְמִשְׁכָּב אוֹ לְמֶרְכָּב כְּמוֹ שֶׁבֵּאַרְנוּ.  וְכֵן כְּלִי זְכוֹכִית הֶעָשׂוּי לְמִשְׁכָּב, מִטַּמֵּא מַדְרֵס מִדִּבְרֵיהֶם.</P>

<P><B>א,יג</B>  [יא] כָּל שְׁהוּא אָרִיג--בֵּין מִצֶּמֶר וּפִשְׁתִּים, בֵּין מִן הַקַּנְבַּס אוֹ הַמֶּשִׁי אוֹ מִשְּׁאָר דְּבָרִים הַגְּדֵלִים בַּיַּבָּשָׁה--הוּא הַנִּקְרָא בֶּגֶד לְעִנְיַן טֻמְאָה.  וְהַלְּבָדִים כִּבְגָדִים לְכָל דָּבָר.</P>

<P><B>א,יד</B>  [יב] הַשַּׂק--הוּא חוּטֵי שֵׂעָר הַגְּדוֹלִים כְּשַׁלְשֶׁלֶת, אוֹ הָאֲרוּגִים כִּבְגָדִים.  אֶחָד הֶעָשׂוּי מִן הָעִזִּים, אוֹ מִצֶּמֶר גְּמַלִּים, אוֹ מִזְּנַב הַסּוּס וְהַפָּרָה וְכַיּוֹצֶא בָּהֶן, וְאֶחָד הָאָרִיג מֵהֶן כְּמוֹ הַמַּרְצוֹפִין, אוֹ הַגָּדוֹל כְּמוֹ חֲבָק שֶׁלַּחֲמוֹר וְכַיּוֹצֶא בּוֹ.  אֲבָל הַחֲבָלִים וְהַמְּשִׁיחוֹת הַשְּׁזוּרִין, בֵּין מִן הַשֵּׂעָר בֵּין מִצֶּמֶר וּפִשְׁתִּים--אֵינָן מְקַבְּלִין טֻמְאָה בִּפְנֵי עַצְמָן.</P>

<P><B>א,טו</B>  [יג] כָּל הַכֵּלִים הָעֲשׂוּיִין מִן הַגֹּמֶא וּמִן הָעֲרָבָה וּמִן הַקָּנִים וּמִן כַּפּוֹת הַתְּמָרִים וּמִן הָעַלִּין וְהַשָּׂרִיגִין וּמִקְּלִפֵּי הָאִילָנוֹת וּמִן הַחֵלֶף, כְּגוֹן הַקְּפִיפוֹת וְהַטְּרַסְקַלִּין וְהַמַּחְצְלָאוֹת וְהַמַּפָּצוֹת--הַכֹּל בִּכְלַל כְּלֵי עֵץ, שֶׁהַכֹּל גָּדֵל מִן הָאָרֶץ כָּעֵץ.</P>

<P><B>א,טז</B>  אֶחָד כְּלִי חֶרֶס, וְאֶחָד כְּלִי נֶתֶר לְכָל דָּבָר--כָּל כְּלִי הֶעָשׂוּי מֵעָפָר מִן הָעֲפָרוֹת, וְאַחַר כָּךְ שׂוֹרְפִין אוֹתוֹ בַּכִּבְשָׁן--הֲרֵי זֶה כְּלִי חֶרֶס.  וְהַתַּנּוּר וְהַכִּירַיִם וְהַכֻּפָּח וְכַיּוֹצֶא בָּהֶן מִשְּׁאָר הַבִּנְיָנוֹת, שֶׁאוֹפִין בָּהֶן אוֹ שֶׁמְּבַשְּׁלִין עֲלֵיהֶן--הַכֹּל מְקַבְּלִין טֻמְאָה דִּין תּוֹרָה, וְטֻמְאָתָן וְטֻמְאַת כְּלֵי חֶרֶס שׁוֹוָה.
<BR> </P>

<H2>הִלְכּוֹת כֵּלִים פֵּרֶק ב</H2>

<P><B>ב,א</B>  הָעוֹשֶׂה כְּלִי קִבּוּל מִכָּל מָקוֹם--הֲרֵי זֶה מְקַבֵּל טֻמְאָה בְּכָל שְׁהוּא, מִן הַתּוֹרָה; וְאֵין לִכְלִי קִבּוּל שֵׁעוּר:  וְהוּא שֶׁיַּעֲשֶׂה דָּבָר שֶׁלְּקַיָּמָה, שֶׁאִפְשָׁר שֶׁיַּעֲמֹד.</P>

<P><B>ב,ב</B>  כֵּיצַד:  הָעוֹשֶׂה כִּיס מִן הָעוֹר הַמַּצָּה שֶׁלֹּא נִתְעַבַּד כְּלָל, אוֹ מִן הַנְּיָר, אַף עַל פִּי שֶׁהַנְּיָר אֵינוּ מְקַבֵּל טֻמְאָה, אוֹ מִקְּלִפַּת הָרִמּוֹן וְהָאֱגוֹז וְהָאַלּוֹן, אַפִלּוּ חֲקָקוּם הַתִּינוֹקוֹת לָמֹד בָּהֶן אֶת הֶעָפָר, אוֹ שֶׁהִתְקִינוּם לְכַף מֹאזְנַיִם--הֲרֵי אֵלּוּ מְקַבְּלִין טֻמְאָה:  שֶׁתִּינוֹק חֵרֵשׁ שׁוֹטֶה וְקָטָן--יֵשׁ לָהֶן מַעֲשֶׂה, אַף עַל פִּי שְׁאֵין לָהֶן מַחְשָׁבָה.</P>

<P><B>ב,ג</B>  אֲבָל הָעוֹשֶׂה כֵּלִים מִן הַלֶּפֶת וְהָאֶתְרוֹג וְהַדַּלַּעַת הַיְּבֵשִׁים שֶׁחֲקָקוּם לָמֹד בָּהֶן, וְכָל כַּיּוֹצֶא בָּהֶן--הֲרֵי הֶן טְהוֹרִין, לְפִי שְׁאֵי אִפְשָׁר שֶׁיַּעַמְדוּ אֵלָא זְמָן מוּעָט.</P>

<P><B>ב,ד</B>  [ב] קְנֵה מֹאזְנַיִם וְהַמּוֹחֵק שֶׁיֵּשׁ בָּהֶן בֵּית קִבּוּל מַתֶּכֶת, וְהָאֲסָל שֶׁיֵּשׁ בּוֹ בֵּית קִבּוּל מָעוֹת, וְקָנֶה שֶׁלְּעָנִי שֶׁיֵּשׁ בּוֹ בֵּית קִבּוּל מַיִם, וּמַקֵּל שֶׁיֵּשׁ בּוֹ בֵּית קִבּוּל מְזוּזָה אוֹ מְקוֹם מַרְגָּלִית, וּמַשְׁחֶזֶת שֶׁלְּעֵץ שֶׁיֵּשׁ בָּהּ בֵּית קִבּוּל שֶׁמֶן, וְלוּחַ פֵּנְקַס שֶׁיֵּשׁ בּוֹ בֵּית קִבּוּל שַׁעְוָה--כָּל אֵלּוּ וְכַיּוֹצֶא בָּהֶן, אַף עַל פִּי שֶׁפְּשׁוּטֵי כְּלֵי עֵץ הֶן--הוֹאִיל וְיֵשׁ בָּהֶן בֵּית קִבּוּל כָּל שְׁהוּא, מְקַבְּלִין טֻמְאָה דִּין תּוֹרָה.</P>

<P><B>ב,ה</B>  וְאֵין טָמֵא מִן הַתּוֹרָה אֵלָא בֵּית הַקִּבּוּל לְבַדּוֹ שֶׁיֵּשׁ בָּהֶן, וְהַמְּשַׁמֵּשׁ אֶת בֵּית הַקִּבּוּל מִשְּׁאָר הַכְּלִי שֶׁבֵּית הַקִּבּוּל צָרִיךְ לוֹ.  אֲבָל הַיָּתֵר עַל הַצֹּרֶךְ מִשְּׁאָר הַכְּלִי הַפָּשׁוּט, טָהוֹר מִן הַתּוֹרָה; וְטָמֵא מִדִּבְרֵיהֶם, כְּמוֹ שֶׁבֵּאַרְנוּ.</P>

<P><B>ב,ו</B>  [ג] בֵּית קִבּוּל הֶעָשׂוּי לְמַלֹּאותוֹ, אֵינוּ בֵּית קִבּוּל.  כֵּיצַד:  בְּקַעַת שֶׁלְּעֵץ שֶׁחוֹקְקִין בָּהּ בֵּית קִבּוּל, וְתוֹקְעִין בּוֹ הַסְּדָן שֶׁלְּבַרְזֶל--אִם שֶׁלַּנַּפָּחִים הִיא, אֵינָהּ מְקַבֶּלֶת טֻמְאָה:  שֶׁאַף עַל פִּי שֶׁיֵּשׁ בָּהּ בֵּית קִבּוּל, לֹא נַעֲשָׂה אֵלָא לְמַלֹּאותוֹ.  וְכֵן כָּל כַּיּוֹצֶא בְּזֶה.</P>

<P><B>ב,ז</B>  וְאִם הָיְתָה שֶׁלַּצּוֹרְפִים, הֲרֵי זוֹ מְקַבֶּלֶת טֻמְאָה:  מִפְּנֵי שְׁהֶן מַגְבִּיהִין אֶת הַבַּרְזֶל בְּכָל עֵת, וּמְקַבְּצִין אֶת שְׁפִיַּת הַזָּהָב וְהַכֶּסֶף, הַמִּתְקַבֶּצֶת שָׁם תַּחַת הַסְּדָן, וַהֲרֵי נַעֲשָׂה לְקַבָּלָה.  וְכֵן כָּל כַּיּוֹצֶא בּוֹ.</P>

<P><B>ב,ח</B>  [ד] הַכַּף הֶחָקוּק שֶׁתַּחַת רַגְלֵי הַמִּטּוֹת וְהַמִּגְדָּלוֹת וְכַיּוֹצֶא בָּהֶן--אַף עַל פִּי שְׁהוּא מְקַבֵּל--טָהוֹר וְאֵין בּוֹ מִשּׁוֹם כְּלִי קִבּוּל, לְפִי שְׁאֵינוּ עָשׂוּי לְקַבָּלָה אֵלָא לִסְמֹךְ בּוֹ בִּלְבָד.</P>

<P><B>ב,ט</B>  שְׁפוֹפֶרֶת הַקַּשׁ--מְקַבֶּלֶת טֻמְאָה כְּכָל כְּלֵי עֵץ שֶׁמְּקַבְּלִין, אַפִלּוּ אֵינָהּ יְכוּלָה לְקַבַּל אֵלָא טִפָּה אַחַת.  וּשְׁפוֹפֶרֶת הַקָּנֶה שֶׁחֲתָכָהּ לְקַבָּלָה, אֵינָהּ מְקַבֶּלֶת טֻמְאָה עַד שֶׁיּוֹצִיא אֶת כָּל הַפְּרִי הַלָּבָן שֶׁבְּתוֹכָהּ; וְאִם לֹא נֶחְתְּכָה לְקַבָּלָה, הֲרֵי הִיא מִפְּשׁוּטֵי כְּלֵי עֵץ.  אֲבָל שְׁפוֹפֶרֶת שֶׁלְּפַקּוּעוֹת וְכַיּוֹצֶא בָּהֶן--אֵינָן כֵּלִים, אֵלָא כְּאֹכָלִין הֶן חֲשׁוּבִין.</P>

<P><B>ב,י</B>  [ה] שְׁפוֹפֶרֶת שֶׁחֲתָכָהּ, וְנָתַן בָּהּ אֶת הַמְּזוּזָה, וְאַחַר כָּךְ נְתָנָהּ בַּכּוֹתָל--אַפִלּוּ נְתָנָהּ שֶׁלֹּא כְּדֶרֶךְ קַבָּלָתָהּ, מְקַבֶּלֶת טֻמְאָה.  קְבָעָהּ בַּכּוֹתָל--אִם קְבָעָהּ כְּדֶרֶךְ קַבָּלָתָהּ, טְמֵאָה; שֶׁלֹּא כְּדֶרֶךְ קַבָּלָתָהּ, טְהוֹרָה.</P>

<P><B>ב,יא</B>  נָתַן אֶת הַשְּׁפוֹפֶרֶת בַּכּוֹתָל, וְאַחַר כָּךְ נָתַן בָּהּ אֶת הַמְּזוּזָה--אִם הָיְתָה כְּדֶרֶךְ קַבָּלָתָהּ, הֲרֵי זוֹ מְקַבֶּלֶת טֻמְאָה; וְשֶׁלֹּא כְּדֶרֶךְ קַבָּלָתָהּ, טְהוֹרָה.  קְבָעָהּ בַּכּוֹתָל--אַפִלּוּ כְּדֶרֶךְ קַבָּלָתָהּ, טְהוֹרָה.</P>

<P><B>ב,יב</B>  [ו] כְּלִי שֶׁאוֹרְגִין אוֹתוֹ מִן הַנְּסָרִים אוֹ מִן הַשַּׁעַם, כְּדֵי שֶׁיַּנִּיחוּ עָלָיו אֶת הַבְּגָדִים וְהַמֻּגְמָר מִלְּמַטָּה כְּדֵי שֶׁיִּתְבַּסְּמוּ--אִם הָיָה עָשׂוּי כְּכַוֶּרֶת שְׁאֵין לָהּ קַרְקָע, טָהוֹר; וְאִם הָיָה בּוֹ בֵּית קַבָּלַת כְּסוּת, הֲרֵי זֶה מְקַבֵּל טֻמְאָה.  [ז] סַנְדָּל שֶׁלִּבְהֵמָה--שֶׁלְּמַתֶּכֶת, טָמֵא; וְשֶׁלְּשַׁעַם, טָהוֹר, שְׁאֵין זֶה חָשׁוּב מִכְּלִי הַקַּבָּלָה.</P>

<P><B>ב,יג</B>  [ח] הַצּוֹרֵר מַרְגָּלִית בָּעוֹר, וְהוֹצִיאָהּ, וְנִשְׁאָר מְקוֹמָהּ עָמֹק--הֲרֵי זֶה מְקַבֵּל טֻמְאָה עַד שֶׁיִּפְשֹׁט:  שֶׁכָּל כְּלֵי קִבּוּל מְקַבְּלִין בְּכָל שְׁהוּא, וַהֲרֵי מְקוֹמָהּ כְּמוֹ כִּיס קָטָן.  אֲבָל צְרוֹר הַמָּעוֹת אֵינוּ מְקַבֵּל טֻמְאָה, שְׁאֵין עָלָיו צוּרַת כְּלִי.
<BR> </P>

<H2>הִלְכּוֹת כֵּלִים פֵּרֶק ג</H2>

<P><B>ג,א</B>  כָּל כְּלִי עֵץ הֶעָשׂוּי לְנַחַת--אַפִלּוּ אֵינוּ מְקַבֵּל אֵלָא דָּבָר מוּעָט--אֵינוּ מְקַבֵּל טֻמְאָה, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.  וְכָל כְּלִי עֵץ שְׁהוּא עָשׂוּי לְהִטַּלְטַל מָלֵא וְרֵיקָן כְּשַׂק--אַפִלּוּ הָיָה מַחְזִיק מֵאָה סְאָה, וְאַף עַל פִּי שֶׁיֵּשׁ לוֹ שׁוּלַיִם--הוֹאִיל וְאֵינוּ עָשׂוּי לְנַחַת, הֲרֵי זֶה מְקַבֵּל טֻמְאָה דִּין תּוֹרָה כִּשְׁאָר כְּלֵי קִבּוּל.</P>

<P><B>ג,ב</B>  וְכָל כְּלִי עֵץ שְׁהוּא סְתָם--אִם הָיוּ לוֹ שׁוּלַיִם לֵישֵׁב בָּהֶן עַל הַקַּרְקָע כְּדֵי שֶׁלֹּא יְהֶא נוֹחַ לְהִתְגַּלְגַּל, וְהָיָה מַחְזִיק אַרְבָּעִים סְאָה בַּלַּח שְׁהֶן כּוֹרַיִם בַּיָּבֵשׁ--אֵינוּ מְקַבֵּל טֻמְאָה כְּלָל, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים:  מִפְּנֵי שֶׁחֶזְקָתוֹ שְׁהוּא עָשׂוּי לְנַחַת.</P>

<P><B>ג,ג</B>  וּדְבָרִים אֵלּוּ, דִּבְרֵי קַבָּלָה הֶן; וּמִפִּי הַשְּׁמוּעָה לָמְדוּ מַה שַׂק שְׁהוּא מִטַּלְטֵל מָלֵא וְרֵיקָן, אַף כְּלִי עֵץ לֹא יִטַּמֵּא אֵלָא אִם כֵּן הָיָה מִטַּלְטֵל מָלֵא וְרֵיקָן--לְהוֹצִיא כְּלִי עֵץ הֶעָשׂוּי לְנַחַת.</P>

<P><B>ג,ד</B>  [ב] הַכֵּלִים שֶׁחֶזְקָתָן שְׁהֶן עֲשׂוּיִין לְנַחַת, כְּגוֹן שִׁדָּה תֵּבָה וּמִגְדָּל וְכַוֶּרֶת הַקַּשׁ וְכַוֶּרֶת הַקָּנִים וּבוֹר סְפִינָה גְּדוֹלָה וְכַיּוֹצֶא בְּאֵלּוּ--אִם הָיוּ מַחְזִיקִין אַרְבָּעִים סְאָה, אֵין מְקַבְּלִין טֻמְאָה.</P>

<P><B>ג,ה</B>  וְאֵלּוּ הֶן הַכֵּלִים שֶׁלְּעֵץ שְׁהֶן עֲשׂוּיִין לְהִטַּלְטַל בִּמְלוֹאָן:  דַּרְדּוּר שֶׁמַּנִּיחִין אוֹתוֹ עַל הָעֲגָלָה, וְקֻסְטַת הַמְּלָכִים, וַעֲרֵבַת הָעַבְדָן, וּבוֹר סְפִינָה קְטַנָּה וְהִיא הַסְּפִינָה הַקְּטַנָּה שְׁאֵינָהּ יְכוּלָה לְהַלַּךְ בְּאֶמְצַע הַיָּם הַגָּדוֹל, וְהָאָרוֹן.  כָּל אֶחָד מֵחֲמֵשֶׁת הַכֵּלִים שֶׁלְּעֵץ אֵלּוּ--אַף עַל פִּי שְׁהֶן מְקַבְּלִין יוֹתֵר מֵאַרְבָּעִים סְאָה--הֲרֵי אֵלּוּ מְקַבְּלִין טֻמְאָה, שֶׁלֹּא נַעֲשׂוּ מִתְּחִלָּתָן אֵלָא לְהִטַּלְטַל מְלֵאִין.</P>

<P><B>ג,ו</B>  וּשְׁאָר כְּלֵי עֵץ--אִם הָיוּ מְקַבְּלִין אַרְבָּעִים סְאָה, וְיֵשׁ לָהֶן שׁוּלַיִם--חֶזְקָתָן שְׁאֵינָן עֲשׂוּיִין לְהִטַּלְטַל בִּמְלוֹאָן, וּלְפִיכָּךְ אֵין מְקַבְּלִין טֻמְאָה.  וְכֵן כְּלֵי עֶצֶם וּכְלֵי הָעוֹר הַמְּקַבְּלִין אַרְבָּעִים סְאָה בַּלַּח--אֵין מְקַבְּלִין טֻמְאָה, אֵלָא אִם נַעֲשׂוּ מִתְּחִלָּתָן לְהִטַּלְטַל כִּשְׁהֶן מְלֵאִין.</P>

<P><B>ג,ז</B>  [ג] הַשִּׁדָּה וְהַתֵּבָה וְהַמִּגְדָּל שֶׁלִּזְכוֹכִית הַבָּאִים בַּמִּדָּה, טְהוֹרִין.  וּשְׁאָר כְּלֵי זְכוֹכִית--אַף עַל פִּי שֶׁמְּקַבְּלִין אַרְבָּעִים סְאָה, הֲרֵי הֶן מְקַבְּלִין טֻמְאָה; וְזֶה חֹמֶר בִּכְלֵי זְכוֹכִית, מִכְּלֵי עֵץ.</P>

<P><B>ג,ח</B>  [ד] כָּל כְּלִי שֶׁיֵּשׁ בְּשִׁבּוּרוֹ אַמָּה עַל אַמָּה בְּרוּם שָׁלוֹשׁ, הֲרֵי הוּא מַחְזִיק אַרְבָּעִים סְאָה בַּלַּח; וּכְשֶׁמּוֹדְדִין אֶת הַכְּלִי, מוֹדְדִין אוֹתוֹ מִבַּחוּץ.  אִם הָיָה בּוֹ אַמָּה עַל אַמָּה בְּרוּם שָׁלוֹשׁ--אַף עַל פִּי שְׁאֵין תּוֹכוֹ אֵלָא פָּחוּת מִזֶּה--הֲרֵי הוּא טָהוֹר, שְׁאֵין עֹבִי הַדְּפָנוֹת מְמַעֵט.  אֲבָל עֹבִי הָרַגְלַיִם, וְעֹבִי הַזֵּר אִם הָיָה לוֹ זֵר--אֵין נִמְדָּדִין עִמּוֹ.</P>

<P><B>ג,ט</B>  [ה] הָיָה בְּתוֹךְ הַכְּלִי תֵּבָה קְטַנָּה, כְּגוֹן מֻכְנֵי שֶׁבְּתוֹךְ הַשִּׁדָּה--בִּזְמָן שְׁהִיא נִשְׁמֶטֶת--אֵינָהּ נִמְדֶּדֶת עִמָּהּ, וְאֵינָהּ חִבּוּר לָהּ, וְאֵינָהּ מַצֶּלֶת עִמָּהּ בְּאֹהֶל הַמֵּת.  וְאִם אֵינָהּ נִשְׁמֶטֶת--נִמְדֶּדֶת עִמָּהּ, וַהֲרֵי הֶן כִּכְלִי אֶחָד.  [ו] הָיָה לַכְּלִי כְּסוּי קָמוּר--בִּזְמָן שְׁהוּא קָבוּעַ, נִמְדָּד עִמּוֹ; וְאִם אֵינוּ קָבוּעַ, אֵינוּ נִמְדָּד עִמּוֹ.  הָיוּ בּוֹ מְגוּרוֹת מִבִּפְנִים, נִמְדָּדוֹת עִמּוֹ; וְאִם הָיוּ בּוֹ הַמְּגוּרוֹת מִבַּחוּץ, אֵינָן נִמְדָּדוֹת עִמּוֹ.</P>

<P><B>ג,י</B>  [ז] כְּלִי עֵץ שְׁאֵינוּ מְקַבֵּל אַרְבָּעִים סְאָה כְּדַרְכּוֹ, אֵלָא אִם כֵּן הִטָּהוּ עַל צִדּוֹ, אוֹ אִם סְמָכוֹ בְּדָבָר אַחֵר--הוֹאִיל וּמְקַבֵּל אַרְבָּעִים סְאָה מִכָּל מָקוֹם, טָהוֹר.  [ח] הַשִּׁדָּה וְהַתֵּבָה וְהַמִּגְדָּל שֶׁנִּטְּלָה אַחַת מֵרַגְלֵיהֶן--אַף עַל פִּי שֶׁלֹּא נִקְּבוּ, אֵלָא הֲרֵי הֶן מְקַבְּלִין--הֲרֵי אֵלּוּ טְהוֹרִין, וַעֲדַיִן שׁוּלַיִם יֵשׁ לָהֶם וְחֶזְקָתָן שְׁהֶן לְנַחַת כְּשֶׁהָיוּ.
<BR> </P>

<H2>הִלְכּוֹת כֵּלִים פֵּרֶק ד</H2>

<P><B>ד,א</B>  שָׁלוֹשׁ מִדּוֹת בִּכְלֵי עֵץ שְׁאֵינָן עֲשׂוּיִין לְקַבָּלָה:  כָּל כְּלִי עֵץ שְׁהוּא עָשׂוּי לְתַשְׁמִישׁ אָדָם בִּלְבָד, כְּגוֹן הַסֻּלָּם--טָהוֹר, וְאֵינוּ מְקַבֵּל טֻמְאָה כְּלָל, וְלֹא רִבּוּ אוֹתוֹ חֲכָמִים לַטֻּמְאָה.</P>

<P><B>ד,ב</B>  וְכָל כְּלִי עֵץ הֶעָשׂוּי לְתַשְׁמִישׁ הַכֵּלִים וְהָאָדָם, כְּגוֹן הַשֻּׁלְחָן וְהַטַּבְלָה וְהַמִּטָּה וְכַיּוֹצֶא בָּהֶן--מְקַבְּלִין טֻמְאָה.  וּמְנַיִן שְׁהֶן לְתַשְׁמִישׁ אָדָם וְתַשְׁמִישׁ מְשַׁמְּשָׁיו--שֶׁהֲרֵי מַנִּיחַ הַקְּעָרוֹת עַל הַשֻּׁלְחָן, וְהַכּוֹסוֹת עַל הַטַּבְלָה, וְהַמַּצָּעוֹת עַל הַמִּטָּה.</P>

<P><B>ד,ג</B>  וְכָל כְּלִי עֵץ הֶעָשׂוּי לְתַשְׁמִישׁ הַכֵּלִים בִּלְבָד, שֶׁהֲרֵי הוּא מְשַׁמֵּשׁ מְשַׁמְּשֵׁי אָדָם--אִם לֹא הָיָה מְשַׁמֵּשׁ אֶת הַכֵּלִים אֵלָא בְּשָׁעַת מְלָאכָה בִּלְבָד--הֲרֵי זֶה טָהוֹר מִכְּלוּם:  כְּגוֹן מְנוֹרָה שֶׁלְּעֵץ שְׁהִיא מְשַׁמֶּשֶׁת אֶת הַנֵּר בְּשָׁעַת הַדְלָקָה, וְכֵן שֶׁמַּנִּיחִין תַּחַת הַכֵּלִים בְּשָׁעַת מְלָאכָה, וְהַדְּפוּסִין כֻּלָּן.</P>

<P><B>ד,ד</B>  וְאִם הָיָה מְשַׁמֵּשׁ אֶת הַכֵּלִים בְּשָׁעַת מְלָאכָה, וְשֶׁלֹּא בְּשָׁעַת מְלָאכָה--הֲרֵי זֶה מְקַבֵּל טֻמְאָה:  כְּגוֹן כְּסוּי הַקַּפְצָה וְכַיּוֹצֶא בּוֹ, וּכְגוֹן תִּיק הַסַּיִף וְהַסַּכִּין וְהָרֹמַח וְהַמִּסְפְּרַיִם וְהַתַּעַר, וְתִיק מִכְחוֹל וּבֵית הַכֹּחַל, וְתִיק הַמִּכְתָּב, וְתִיק טַבְלָה וּסְקֻרְטִיָּה וּבֵית הַחִצִּים וּבֵית הַפָּגוֹזוֹת, וְתִיק חֲלִילִין.  כָּל אֵלּוּ וְכַיּוֹצֶא בָּהֶן--אַף עַל פִּי שְׁאֵינָן אֵלָא מְשַׁמְּשֵׁי כֵּלִים, מְקַבְּלִין טֻמְאָה:  שֶׁהֲרֵי הַכְּלִי צָרִיךְ לָהֶן בְּשָׁעַת מְלָאכָה, וְשֶׁלֹּא בְּשָׁעַת מְלָאכָה.</P>

<P><B>ד,ה</B>  אֲבָל כְּסוּי קַמְטְרָה, וּכְסוּי תֵּבָה, וּכְסוּי טְנִי, וְהַמַּכְבֵּשׁ שֶׁלַּחָרָשׁ, וְהַכִּסֵּא שֶׁתַּחַת הַתֵּבָה וְהַקִּמְרוֹן שֶׁלָּהּ, וְהַקָּלָב שֶׁבּוֹנִין עָלָיו תִּיק הַסֵּפֶר, וּבֵית הַנְּגָר, וּבֵית הַמַּנְעוּל, וּבֵית הַמְּזוּזָה, וְתִיק נְבָלִים, וְתִיק כִּנּוֹרוֹת, וְהַקָּלָב שֶׁלְּגוֹדְלֵי מִצְנֶפֶת, וּדְפוּס שֶׁלִּתְפִלִּין, וְסוּס שֶׁלְּעֵץ שֶׁלַּזַּמָּר שֶׁמְּשַׂחֲקִין בּוֹ, וּרְבִיעִית הַמְּקוֹנְנוֹת, וּגְנֹנֶת הֶעָנִי, וְסָמוֹכוֹת הַמִּטָּה, וְנַקְלִיטֵי הַמִּטָּה, וַחֲמוֹר שֶׁתַּחַת הַמִּטָּה--כָּל אֵלּוּ וְכַיּוֹצֶא בָּהֶן טְהוֹרִין, מִפְּנֵי שְׁהֶן מְשַׁמְּשֵׁי הַכֵּלִים בְּשָׁעַת מְלָאכָה בִּלְבָד.</P>

<P><B>ד,ו</B>  [ב] מַלְבֵּן הַמִּטָּה--אִם הָיָה מְלֻבָּשׁ בְּפִיקוֹת, וְיֵשׁ לוֹ רַגְלַיִם שֶׁמִּתְחַבֵּר בָּהֶן עִם הַמִּטָּה--הֲרֵי זֶה מִטַּמֵּא עִם הַמִּטָּה:  שֶׁהֲרֵי נוֹתְנִין אוֹתוֹ בִּפְנֵי הַמִּטָּה, וַהֲרֵי הוּא כְּאֶחָד מֵאֵבָרֶיהָ.  נְתָנוֹ עַל שְׁתֵּי לְשׁוֹנוֹת, וַהֲרֵי הוּא גָּבוֹהַּ עַל הַמִּטָּה--אַף עַל פִּי שְׁהוּא מְסֹרָג בַּחֲבָלִים--הוֹאִיל וְאֵין לוֹ רַגְלַיִם, טָהוֹר:  מִפְּנֵי שְׁהוּא מִמְּשַׁמְּשֵׁי הַכֵּלִים בְּשָׁעַת מְלָאכָה בִּלְבָד, כְּמַלְבְּנֵי בְּנֵי לֵוִי שֶׁתּוֹלִין בָּהֶן הַכִּנּוֹרוֹת שֶׁלָּהֶן וּכְלֵי הַשִּׁיר, שְׁהֶן טְהוֹרִין.</P>

<P><B>ד,ז</B>  [ג] מַכְבֵּשׁ שֶׁלְּאַשְׁכָּף שְׁהוּא מוֹתֵחַ עָלָיו אֶת הָעוֹר--טָהוֹר, מִפְּנֵי שֶׁמַּנִּיחַ עָלָיו אֶת הָאֶבֶן בַּמָּקוֹם הֶחָקוּק שֶׁיֵּשׁ בּוֹ וּמְשַׁמֵּשׁ עָלֶיהָ:  וְנִמְצָא עָשׂוּי לְשַׁמַּשׁ אֶת הַכֵּלִים בְּשָׁעַת מְלָאכָה; וְאֵינוּ מִטַּמֵּא מִשּׁוֹם כְּלִי קִבּוּל, שֶׁהֲרֵי הַחֲקָק שֶׁבּוֹ עָשׂוּי לְהִתְמַלֹּאות בָּאֶבֶן.</P>

<P><B>ד,ח</B>  [ד] חִפּוּיֵי הַמִּטָּה טְהוֹרִין.  וְכֵן כָּל החִפּוּיִין--בֵּין שֶׁהָיוּ שֶׁלְּעֵץ אוֹ שֶׁלְּעֶצֶם אוֹ שֶׁלְּעוֹר אוֹ שֶׁלְּמַתֶּכֶת, טְהוֹרִין:  שֶׁנֶּאֱמָר "אֲשֶׁר-יֵעָשֶׂה מְלָאכָה בָּהֶם" (ויקרא יא,לב), פְּרָט לְחִפּוּיֵי הַכֵּלִים.</P>

<P><B>ד,ט</B>  וְכֵן כְּלֵי עֵץ אוֹ עֶצֶם שֶׁיֵּשׁ בָּהֶן בֵּית קִבּוּל שֶׁצִּפָּה אוֹתָן בְּמַתֶּכֶת--טְהוֹרִין, וְאֵינָן מְקַבְּלִין טֻמְאָה:  מֵאַחַר שֶׁצִּפָּה, בִּטְּלָן; וְהַצִּפּוּי עַצְמוֹ טָהוֹר כְּמוֹ שֶׁבֵּאַרְנוּ.</P>

<P><B>ד,י</B>  [ה] הָעוֹשֶׂה כְּלִי מִקְצָתוֹ מִן הָעֵץ, וּמִקְצָתוֹ מִן הַמַּתֶּכֶת--אִם הָיָה עֵץ מְשַׁמֵּשׁ אֶת הַמַּתֶּכֶת, מְקַבֵּל טֻמְאָה; וְאִם הָיְתָה הַמַּתֶּכֶת מְשַׁמֶּשֶׁת אֶת הָעֵץ, הַכֹּל טָהוֹר.</P>

<P><B>ד,יא</B>  כֵּיצַד:  מַפְתֵּחַ שֶׁלְּעֵץ, וְהַשִּׁנַּיִם שֶׁלּוֹ שֶׁלְּמַתֶּכֶת, אַפִלּוּ שֵׁן אַחַת--הֲרֵי זֶה מְקַבֵּל טֻמְאָה; הָיָה הַמַּפְתֵּחַ שֶׁלְּמַתֶּכֶת, וְהַשִּׁנַּיִם שֶׁלּוֹ שֶׁלְּעֵץ--הַכֹּל טָהוֹר.</P>

<P><B>ד,יב</B>  [ו] טַבַּעַת שֶׁלְּמַתֶּכֶת, וְחוֹתָמָהּ שֶׁלְּאַלְמוֹג--טְמֵאָה; הָיְתָה שֶׁלְּאַלְמוֹג, וְחוֹתָמָהּ שֶׁלְּמַתֶּכֶת--הֲרֵי זוֹ אֵינָהּ מְקַבֶּלֶת טֻמְאָה.  [ז] וְהַשֵּׁן שֶׁלְּמַתֶּכֶת, אוֹ הַחוֹתָם--מְקַבֵּל טֻמְאָה בִּפְנֵי עַצְמוֹ, אִם לֹא הָיָה מְחֻבָּר לָעֵץ.</P>

<P><B>ד,יג</B>  וְכֵן הַמַּעְבּוֹד וְהַמִּזְרֶה וְהַמָּגוֹב וְהַמַּסְרֵק שֶׁלָּרֹאשׁ שֶׁנִּטְּלָה אַחַת מִשִּׁנֵּיהֶן, וַעֲשָׂיָהּ שֶׁלְּמַתֶּכֶת--הֲרֵי אֵלּוּ מְקַבְּלִין טֻמְאָה.</P>

<P><B>ד,יד</B>  [ח] מַקֵּל שֶׁעָשָׂה בְּרֹאשׁוֹ מַסְמֵר כְּמִין רִמּוֹן כְּדֵי שֶׁיִּהְיֶה אוֹחֵז בּוֹ, אֵינוּ מְקַבֵּל טֻמְאָה; עָשָׂהוּ כְּדֵי שֶׁלֹּא תִהְיֶה הָאָרֶץ אוֹכֶלֶת אֶת הָעֵץ, מְקַבֵּל טֻמְאָה.</P>

<P><B>ד,טו</B>  [ט] וְכֵן מַקֵּל שֶׁטָּבַע בּוֹ מַסְמְרִים כְּדֵי לְהַכּוֹת בּוֹ--מְקַבֵּל טֻמְאָה, שֶׁנִּמְצָא הָעֵץ מְשַׁמֵּשׁ אֶת הַמַּתֶּכֶת; עֲשָׂיָן לְנוֹאי--אֵינוּ מְקַבֵּל טֻמְאָה, שֶׁהֲרֵי הַמַּתֶּכֶת מְשַׁמֶּשֶׁת אֶת הָעֵץ.  [י] וְכֵן מְנִיקִיּוֹת שֶׁלְּמַתֶּכֶת שֶׁקְּבָעָן בַּמַּקֵּל אוֹ בַּדֶּלֶת לְנוֹאי, טְהוֹרוֹת.  וְכֵן כָּל כַּיּוֹצֶא בָּהֶן מִשְּׁאָר הַכֵּלִים.
<BR> </P>

<H2>הִלְכּוֹת כֵּלִים פֵּרֶק ה</H2>

<P><B>ה,א</B>  כָּל הַכֵּלִים--אֵין מְקַבְּלִין טֻמְאָה, עַד שֶׁתִּגָּמֵר מְלַאכְתָּן.  וּכְלֵי עֵץ, מֵאֵימָתַי הֶן מְקַבְּלִין טֻמְאָה:  הַמִּטָּה וְהָעֲרִיסָה, מִשֶּׁיְּשׁוּפֵם בְּעוֹר הַדָּג; גָּמַר שֶׁלֹּא לָשׁוּף, מְקַבְּלִין טֻמְאָה.</P>

<P><B>ה,ב</B>  הַסַּלִּים שֶׁלְּעֵץ--מִשֶּׁיַּחְסֹם שִׂפְתוֹתֵיהֶן, וְיִכְרֹת עֻקְצֵי הַשָּׂרִיגִים וְהָעֵצִים הַקְּטַנִּים הַיּוֹצְאִין עַל גַּב הַסַּלִּים.  הָיוּ הַסַּלִּים שֶׁלִּתְמָרָה--אַף עַל פִּי שֶׁלֹּא כָרַת הַהַוְצִין מִבִּפְנִים--מְקַבְּלִין טֻמְאָה, שֶׁכֵּן מְקַיְּמִין אוֹתָן.</P>

<P><B>ה,ג</B>  הַכַּלְכָּלָה--מִשֶּׁיַּחְסֹם פִּיהָ, וְיִכְרֹת היּוֹצְאִין, וְיִגְמֹר אֶת הַתְּלוּיוֹת.  בֵּית הַכּוֹסוֹת וּבֵית הַלְּגִינִין--אַף עַל פִּי שֶׁלֹּא כָרַת מִבִּפְנִים--מְקַבְּלִין טֻמְאָה, שֶׁכֵּן מְקַיְּמִין אוֹתָן.</P>

<P><B>ה,ד</B>  הַקְּטַנִּים וְהַקְּלָתוֹת--מִשֶּׁיַּחְסֹם שִׂפְתוֹתֵיהֶן, וְיִכְרֹת הַהַוְצִין הַיּוֹצְאִין.  הַקְּנוֹנִים הַגְּדוֹלִים וְהַסּוּגִין הַגְּדוֹלִים, מִשֶּׁיַּעֲשֶׂה שְׁנֵי דּוּרִים לְרֹחַב שֶׁלָּהֶן.  יָם נַפָה וּכְבָרָה, וְכַף שֶׁלְּמֹאזְנַיִם--מִשֶּׁיַּעֲשֶׂה דּוּר אֶחָד לְרֹחַב שֶׁלָּהֶן.  הַקֻּפָּה, מִשֶּׁיַּעֲשֶׂה שְׁתֵּי צְפִירוֹת לְרֹחַב שֶׁלָּהּ.  וְהָעֲרָק, מִשֶּׁיַּעֲשֶׂה בּוֹ צְפִירָה אַחַת.  אַף עַל פִּי שֶׁלֹּא גָמַר גַּבֵּיהֶן, מְקַבְּלִין טֻמְאָה--שֶׁהֲרֵי נִרְאֶה לְמַה שֶׁנַּעֲשׂוּ, וַהֲרֵי צוּרַת הַכְּלִי עֲלֵיהֶן; לְמַה זֶה דּוֹמֶה, לְבֶגֶד שֶׁנֶּאֱרַג מִקְצָתוֹ.</P>

<P><B>ה,ה</B>  הַמַּחְצֶלֶת--מִשֶּׁיִּכְרֹת הַהַוְצִין, וְזֶה הוּא גְּמָר מְלַאכְתָּהּ.  וְכָל כְּלֵי הַנְּסָרִים--אֵינָן מְקַבְּלִין טֻמְאָה, עַד שֶׁיִּתְחַסְּמוּ שִׂפְתוֹתֵיהֶן.</P>

<P><B>ה,ו</B>  גֻּלְמֵי כְּלֵי עֵץ--מְקַבְּלִין טֻמְאָה, מִשֶּׁנַּעֲשָׂה הַכְּלִי עֵץ בְּצוּרָתוֹ:  אַף עַל פִּי שְׁהוּא עוֹמֵד לְתָאֲרוֹ בַּשֶּׂרֶד אוֹ לְהַשְׁווֹתוֹ בַּמְּחוּגָה אוֹ לְיַפּוֹתוֹ בַּמַּעֲצָד וְכַיּוֹצֶא בְּמַעֲשִׂים אֵלּוּ, וַעֲדַיִן הוּא גֹּלֶם, הוֹאִיל וְאֵינוּ מְחֻסָּר חֲקִיקָה וַהֲרֵי הִשְׁלִים חֲפִירָתוֹ, הֲרֵי זֶה מְקַבֵּל טֻמְאָה.  וְכָל גֻּלְמֵי כְּלֵי עֵץ מְקַבְּלִין טֻמְאָה, חוּץ מִשֶּׁלְּאֶשְׁכְּרוֹעַ, שְׁאֵין הַכְּלִי מִמֶּנּוּ חָשׁוּב כְּלִי, עַד שֶׁיִּתְיַפֶּה.  וְקָרוֹב בְּעֵינַי שֶׁכְּלֵי עֶצֶם כִּכְלִי שֶׁלְּאֶשְׁכְּרוֹעַ, וְאֵין גֻּלְמֵיהֶן מְקַבְּלִין טֻמְאָה.</P>

<P><B>ה,ז</B>  כָּל עֵץ שְׁאֵין עָלָיו צוּרַת כְּלִי--אַף עַל פִּי שֶׁמִּשְׁתַּמְּשִׁין בּוֹ, אֵינוּ מְקַבֵּל טֻמְאָה.  אֲרוּכוֹת שֶׁלַּנַּחְתּוֹמִין שֶׁסּוֹדְרִין עֲלֵיהֶן הַחַלּוֹת כִּשְׁהֶן בָּצֵק--מִטַּמְּאוֹת, שֶׁהֲרֵי צוּרַת הַכְּלִי עֲלֵיהֶן.  וְשֶׁלְּבַעֲלֵי בָּתִּים, אֵינָן מְקַבְּלִין טֻמְאָה; וְאִם צָבַע אוֹתָן בְּסִקְרָה אוֹ בְּכַרְכֹּם וְכַיּוֹצֶא בָּהֶן--מִטַּמְּאוֹת, שֶׁהֲרֵי נַעֲשָׂת לָהֶן צוּרַת כְּלִי.</P>

<P><B>ה,ח</B>  סְרוּד שֶׁלַּנַּחְתּוֹמִין שֶׁנּוֹתְנִין בּוֹ הַמַּיִם שֶׁמְּקַטְּפִין בּוֹ, טָמֵא.  וְשֶׁלְּבַעֲלֵי בָּתִּים, טָהוֹר; וְאִם גִּפְּפוֹ מֵאַרְבַּע רוּחוֹתָיו, מִטַּמֵּא.  נִפְרַץ מֵרוּחַ אַחַת, טָהוֹר.  וְהַלּוּחַ שֶׁעוֹרְכִין עָלָיו, מִטַּמֵּא.</P>

<P><B>ה,ט</B>  כְּלִי שֶׁלְּעֵץ שֶׁהַסַּלָּתִים מְרַקְּדִין עָלָיו אֶת הַסֹּלֶת, מִטַּמֵּא; וְשֶׁלְּבַעֲלֵי בָּתִּים, טָהוֹר.  רַחַת הַגָּרוֹסוֹת, מִטַּמְּאָה; וְשֶׁלָּאוֹצָרוֹת, טְהוֹרָה.  שֶׁלַּגִּתּוֹת, מִטַּמְּאָה; וְשֶׁלַּגְּרָנוֹת, טְהוֹרָה.  זֶה הַכְּלָל--הֶעָשׂוּי לְקַבָּלָה, מְקַבֵּל טֻמְאָה; וְהֶעָשׂוּי לְכַנַּס בּוֹ, טָהוֹר.</P>

<P><B>ה,י</B>  [ב] כָּל הַתְּלוֹיִין טְהוֹרִין--חוּץ מִתְּלוֹיֵי נַפָה שֶׁלַּסַּלָּתִין, וּתְלוֹי כְּבָרָה שֶׁלַּגֳּרָנוֹת, וּתְלוֹי מַגַּל יָד, וּתְלוֹי מַקֵּל הַבַּלָּשִׁין, מִפְּנֵי שְׁהֶן מְסַיְּעִין בְּשָׁעַת מְלָאכָה.  זֶה הַכְּלָל--הֶעָשׂוּי לְסַיַּע בְּשָׁעַת מְלָאכָה, מִטַּמֵּא; וְהֶעָשׂוּי לִתְלוֹת בּוֹ הַכְּלִי בִּלְבָד, טָהוֹר.</P>

<P><B>ה,יא</B>  [ג] נִבְלֵי הַמְּשׁוֹרְרִים, מִטַּמְּאִין; וְנִבְלֵי בְּנֵי לֵוִי שֶׁמְּזַמְּרִין בָּהֶן בַּמִּקְדָּשׁ, טְהוֹרִין.  הַבִּטְנִין וְהַנִּקְטְמוֹן וְהָאִירוּס, מִטַּמְּאִין.  [ד] מְצוּדַת הַחֻלְדָּה, מִטַּמְּאָה; וְשֶׁלְּעַכְבָּרִים--טְהוֹרָה, לְפִי שְׁאֵין בָּהּ בֵּית קִבּוּל וְאֵין עָלֶיהָ צוּרַת כְּלִי.  [ה] הַוְצִין שֶׁאוֹרְגִין מֵהֶן כְּמוֹ קְפִיפָה שֶׁמַּנִּיחִין בָּהּ הַתְּאֵנִים וְכַיּוֹצֶא בָּהֶן, מִטַּמְּאָה; וְשֶׁאוֹרְגִין מֵהֶן כְּתַבְנִית מְגוּרָה גְּדוֹלָה שֶׁאוֹצְרִין בָּהּ הַחִטִּים--טְהוֹרָה, שְׁאֵין תּוֹרַת כְּלִי עָלֶיהָ.</P>

<P><B>ה,יב</B>  [ו] עַלִּין שֶׁמְּסָרְגִין אוֹתָן כְּמוֹ סְיָג סָבִיב לַפֵּרוֹת, טָהוֹר; וְאִם עָשׂוּ סְיָג שֶׁלִּנְסָרִין, מִטַּמֵּא.  [ז] חוֹתָל שֶׁלְּהַוְצִין שֶׁמַּנִּיחִין בּוֹ הָרֹטֶב וְכַיּוֹצֶא בּוֹ--אִם הוּא נוֹתֵן לְתוֹכוֹ, וְנוֹטֵל מִתּוֹכוֹ--מִטַּמֵּא; וְאִם אֵינוּ יָכוֹל לִטֹּל מַה שֶׁבְּתוֹכוֹ עַד שֶׁיִּקְרְעֶנּוּ אוֹ עַד שֶׁיַּתִּירֶנּוּ, אוֹ שֶׁחִשַּׁב לֶאֱכֹל מַה שֶׁבְּתוֹכוֹ וּלְזָרְקוֹ--טָהוֹר.</P>

<P><B>ה,יג</B>  וְכֵן הַקֶּרֶן שְׁהוּא מִשְׁתַּמֵּשׁ בָּהּ וּמַשְׁלִיכָהּ, אֵינָהּ מְקַבֶּלֶת טֻמְאָה; וְאִם חִשַּׁב עָלֶיהָ, מְקַבֶּלֶת טֻמְאָה.  [ח] הַשּׁוֹפָר, אֵינוּ מְקַבֵּל טֻמְאָה; חֲתָכוֹ לִהְיוֹת קֶרֶן תַּשְׁמִישׁ, מְקַבֵּל טֻמְאָה.</P>

<P><B>ה,יד</B>  [ט] קְעָרָה שֶׁקְּבָעָהּ בְּשִׁדָּה תֵּבָה וּמִגְדָּל--אִם הִיא כְּדֶרֶךְ קַבָּלָתָהּ, הֲרֵי זוֹ מְקַבֶּלֶת טֻמְאָה; וְאִם קְבָעָהּ בַּדֹּפֶן, שֶׁהֲרֵי אֵינָהּ מְקַבֶּלֶת עַד שֶׁמַּטִּין הַשִּׁדָּה עַל צִדָּהּ--הֲרֵי זוֹ מִכְּלַל הַשִּׁדָּה, וּטְהוֹרָה.</P>

<P><B>ה,טו</B>  [י] הָאֲקוּן וְהָרְטוֹב וְהַכְּלוּב שֶׁלְּעֵץ, טְהוֹרִין.  [יא] הַמַּדָּף וְהַפַּלְצוּר וּמְצוּדַת סַכָּרִין--מִטַּמְּאִין, שֶׁהֲרֵי צוּרַת כְּלִי עֲלֵיהֶן.</P>

<P><B>ה,טז</B>  [יב] הַסַּפְסַלִּין שֶׁבַּפֻּנְדְּקָיוֹת, וְשֶׁלִּמְלַמְּדֵי תִּינוֹקוֹת--אַף עַל פִּי שְׁהֶן נְקוּבִין, וּמַכְנִיסִין בָּהֶן אֶת הָרַגְלַיִם--הֲרֵי אֵלּוּ טְהוֹרִין; קָבַע בָּהֶן רַגְלַיִם בְּמַסְמֵר, מְקַבְּלִין טֻמְאָה.  זֶה הַכְּלָל--כָּל שֶׁנִּטָּל וְאֵין רַגְלָיו נִטָּלוֹת עִמּוֹ, טָהוֹר.  וְכָל שֶׁנִּטָּל וְרַגְלָיו נִטָּלוֹת עִמּוֹ--אִם הָיוּ כֻּלָּן שֶׁלְּעֵץ אוֹ עֶצֶם, מְקַבֵּל טֻמְאָה; הָיְתָה אַחַת מֵרַגְלָיו שֶׁלְּאֶבֶן, אֵינוּ מְקַבֵּל טֻמְאָה.
<BR> </P>

<H2>הִלְכּוֹת כֵּלִים פֵּרֶק ו</H2>

<P><B>ו,א</B>  כָּל כְּלִי שֶׁנִּטְמָא, וְנִשְׁבַּר אַחַר שֶׁנִּטְמָא, וְנִפְסְדָה צוּרָתוֹ וְתַשְׁמִישׁוֹ--טָהַר בִּשְׁבִירָתוֹ; וְכֵן כֵּלִים שֶׁנִּשְׁבְּרוּ כִּשְׁהֶן טְהוֹרִין, שִׁבְרֵיהֶן אֵין מְקַבְּלִין טֻמְאָה.</P>

<P><B>ו,ב</B>  כַּמָּה שֵׁעוּר הַשֶּׁבֶר שֶׁיִּשָּׁבֵר כְּלִי עֵץ אוֹ כְּלִי עֶצֶם, וְיִהְיֶה טָהוֹר--כָּל כְּלֵי בַּעֲלֵי בָּתִּים, שֵׁעוּרָן בָּרִמּוֹנִים.  כֵּיצַד:  מִשֶּׁיִנָּקֵב הַכְּלִי בְּמוֹצִיא רִמּוֹן, טָהוֹר; וְהָרִמּוֹן שֶׁאָמְרוּ בֵּינוֹנִי, לֹא גָּדוֹל וְלֹא קָטָן--לְפִי דַּעְתּוֹ שֶׁלָּרוֹאֶה.  וְיִהְיוּ בַּכְּלִי שְׁלוֹשָׁה רִמּוֹנִים אֲחוּזִים זֶה בְּזֶה.</P>

<P><B>ו,ג</B>  נִקַּב הַכְּלִי בְּמוֹצִיא זַיִת וּסְתָמוֹ, וְחָזַר וְנִקַּב בְּמוֹצִיא זַיִת וּסְתָמוֹ, עַד שֶׁהִשְׁלִימוֹ לְמוֹצִיא רִמּוֹן--אַף עַל פִּי שְׁהוּא סָתוּם--טָהוֹר, שֶׁהֲרֵי נַעֲשׂוּ לוֹ פָּנִים חֲדָשִׁים.</P>

<P><B>ו,ד</B>  [ג] כֵּלִים שֶׁעֲשָׂיָן מִתְּחִלָּה נְקוּבִין בְּמוֹצִיא רִמּוֹן כְּגוֹן הַסַּל, וְהַפֻּחְלַץ שֶׁלַּגְּמַלִּים, וַאֲפֵיפֵירוֹת--הֲרֵי אֵלּוּ מְקַבְּלִין טֻמְאָה, עַד שֶׁיִּקָּרַע רֻבָּן.</P>

<P><B>ו,ה</B>  [ד] אֲפֵיפֵירוֹת שֶׁעָשָׂה לָהֶן קָנִים מִלְמַעְלָן וּמִלְּמַטָּן לְחַזַּק, טְהוֹרָה.  עָשָׂה לָהּ גַּפַּיִם כָּל שְׁהֶן--אַף עַל פִּי שְׁהִיא כֻּלָּהּ נְקוּבָה בְּמוֹצִיא רִמּוֹן, הֲרֵי זוֹ מְקַבֶּלֶת טֻמְאָה.</P>

<P><B>ו,ו</B>  [ה] כָּל הַכֵּלִים שְׁאֵינָן יְכוּלִין לְקַבַּל רִמּוֹנִים, כְּגוֹן הָרֹבַע, וַחֲצִי הָרֹבַע, וְהַקָּנוֹנִים הַקְּטַנִּים--שֵׁעוּרָן בְּמוֹצִיא זַיִת.  נִגְמְמוּ שִׂפְתוֹתֵיהֶן--אִם נִשְׁאַר בָּהֶן כְּדֵי לְקַבַּל כָּל שְׁהוּא, טְמֵאִין.</P>

<P><B>ו,ז</B>  [ו] הַסַּלִּים שֶׁלַּפַּת, שֵׁעוּרָן בְּכִכָּרוֹת שֶׁלַּפַּת.  [ז] קֻפַּת הַגַּנָּנִים--מִשֶּׁתּוֹצִיא אֲגֻדּוֹת שֶׁלְּיָרָק, טְהוֹרָה.  וְשֶׁלְּבַעֲלֵי בָּתִּים, בְּמוֹצִיא תֶּבֶן.  וְשֶׁלַּבַּלָּנִין, בִּגְבַבָה.</P>

<P><B>ו,ח</B>  בֵּית קְעָרוֹת שְׁאֵינוּ מְקַבֵּל קְעָרוֹת--הוֹאִיל וּמְקַבֵּל הַתַּמְחוּיִין, הֲרֵי זֶה מְקַבֵּל טֻמְאָה.  וְכֵן בֵּית הָרְאִי שְׁאֵינוּ מְקַבֵּל מַשְׁקִין--הוֹאִיל וּמְקַבֵּל אֶת הָרְאִי, הֲרֵי זֶה מְקַבֵּל טֻמְאָה.</P>

<P><B>ו,ט</B>  כָּל כְּלִי עֵץ שֶׁנֶּחְלַק לִשְׁנַיִם--טָהוֹר, וְאַף עַל פִּי שְׁהֶן מְקַבְּלִין עַל דָּפְנוֹתֵיהֶן כִּלְפָסִין:  חוּץ מִכֵּלִים שֶׁלְּעֵץ שֶׁחֶצְיָן אוֹ מִקְצָתָן כְּלִי בִּפְנֵי עַצְמוֹ מִתְּחִלַּת עֲשִׂיָּתָן--כְּגוֹן הַשֻּׁלְחָן הַכָּפוּל שֶׁמִּתְּחִלָּה הוּא נַעֲשָׂה שְׁנֵי חֲלָקִים וַהֲרֵי הוּא נִכְפָּל וְנִפְשָׁט, וּכְגוֹן הַתַּמְחוּי הַמִּזְנוֹן שְׁהוּא כֻּלּוֹ קְעָרוֹת קְעָרוֹת וַהֲרֵי בְּכָל חֵלֶק מֵחֲלָקָיו קְעָרוֹת שְׁלֵמוֹת, וּכְגוֹן כִּסֵּא הַכָּפוּל, וְכָל כַּיּוֹצֶא בְּאֵלּוּ.</P>

<P><B>ו,י</B>  וְכֵן בֵּית הַלְּגִינִין, וּבֵית הַכּוֹסוֹת שֶׁלְּעֵץ, שֶׁנִּפְחַת אֶחָד מֵהֶן--זֶה שֶׁנִּפְחַת טָהוֹר, וְאֵינוּ חִבּוּר לִשְׁאָר הַבָּתִּים.  נִפְחַת הַשֵּׁנִי--הֲרֵי זֶה טָהוֹר, וְאֵינוּ חִבּוּר לוֹ.  נִפְחֲתוּ שְׁלָשְׁתָּן, כֻּלּוֹ טָהוֹר.  וְכֵן כָּל כַּיּוֹצֶא בְּכֵלִים אֵלּוּ.</P>

<P><B>ו,יא</B>  [י] מַשְׁפֶּלֶת שֶׁאֶמְצָעִיתָהּ גְּבוֹהָה וְזָוִיּוֹתֶיהָ יוֹרְדוֹת, וְנִפְחֲתָה מִצַּד אֶחָד--טְמֵאָה, מִפְּנֵי שְׁהִיא מְקַבֶּלֶת בְּצַד הַשֵּׁנִי; נִפְחֲתָה מִצַּד הַשֵּׁנִי, טְהוֹרָה.</P>

<P><B>ו,יב</B>  הַשֻּׁלְחָן וְהַדֻּלְפְּקֵי שֶׁנִּפְחֲתוּ--מְקַבְּלִין טֻמְאָה, עַד שֶׁיֵּחָלְקוּ וְיִבָּדֵל כָּל חֵלֶק מֵחֲבֵרוֹ.  נִטְּלָה אַחַת מֵרַגְלֵיהֶן, טְהוֹרִין; וְכֵן אִם נִטְּלָה הַשְּׁנִיָּה.  נִטְּלָה הָרֶגֶל הַשְּׁלִישִׁית--אִם חִשַּׁב עֲלֵיהֶן שֶׁיֹּאכַל עַל שֻׁלְחָן זֶה אוֹ דֻּלְפְּקֵי זוֹ כְּמוֹ אוֹכֵל בַּטַּבְלָה, הֲרֵי אֵלּוּ מְקַבְּלִין טֻמְאָה; וְאִם לֹא חִשַּׁב עֲלֵיהֶן, טְהוֹרִין.</P>

<P><B>ו,יג</B>  [יא] כְּלֵי נְסָרִים שֶׁנָּשְׁרוּ שִׂפְתוֹתֵיהֶן, טְהוֹרִין.  וְאִם נִשְׁאָר מֵחִסּוּם שִׂפְתוֹתֵיהֶן כָּל שְׁהוּא, הֲרֵי אֵלּוּ מְקַבְּלִין טֻמְאָה.  [יב] טַבְלָה שֶׁמִּלְּאָהּ עֵצִים, וּתְקָעָהּ--טְהוֹרָה; חִפָּהּ בִּנְסָרִים, מְקַבֶּלֶת טֻמְאָה.  [יג] סַפְסַל שֶׁנִּתְפָּרַק, טָהוֹר; סְרָגוֹ בִּמְשִׁיחוֹת אוֹ בַּחֲבָלִים, מְקַבֵּל טֻמְאָה.  [יד] הַסַּלִּים שֶׁלַּגְּמַלִּים שֶׁהִתִּירָן, טְהוֹרִין; חָזַר וּקְשָׁרָן, מְקַבְּלִין טֻמְאָה.  נִמְצְאוּ מִטַּמְּאִין וּמִטַּהֲרִין, אַפִלּוּ עֲשָׂרָה פְּעָמִים בַּיּוֹם.</P>

<P><B>ו,יד</B>  [טו] הַשֻּׁלְחָן אוֹ הַדֻּלְפְּקֵי שֶׁחִפָּן בְּשַׁיִשׁ, וְשִׁיַּר בָּהֶן מְקוֹם הַנָּחַת הַכּוֹסוֹת--מְקַבְּלִין טֻמְאָה.  וְאִם חִפָּה הַכֹּל, טְהוֹרִין:  בֵּין בְּצִפּוּי עוֹמֵד, בֵּין בְּצִפּוּי שְׁאֵינוּ עוֹמֵד, בֵּין שֶׁחִפָּה אֶת לִזְבִיבָיו, בֵּין שֶׁלֹּא חִפָּה אֶת לִזְבִיבָיו, בֵּין שֶׁהָיוּ שֶׁלְּעֵצִים חֲשׁוּבִין כְּגוֹן אֶשְׁכְּרוֹעַ וְכַיּוֹצֶא בּוֹ, בֵּין שֶׁהָיוּ שֶׁלִּשְׁאָר עֵצִים--הוֹאִיל וְחִפָּן כֻּלָּן, טְהוֹרִין כְּמוֹ שֶׁבֵּאַרְנוּ.
<BR> </P>

<H2>הִלְכּוֹת כֵּלִים פֵּרֶק ז</H2>

<P><B>ז,א</B>  כְּלֵי עוֹר, מֵאֵימָתַי מְקַבְּלִין טֻמְאָה:  הַתֻּרְמַל וְכַיּוֹצֶא בּוֹ--מִשֶּׁיַּחְסֹם שִׂפְתוֹתָיו, וְיִכְרֹת הַקּוּפִין הַקְּטַנִּים הַיּוֹצְאִין עַל גַּב הָעוֹר, וְיַעֲשֶׂה אֶת קִיחוֹתָיו.  סְקֻרְטִיָּה, מִשֶּׁיַּחְסֹם וְיִכְרֹת וְיַעֲשֶׂה צִיצִיתָהּ.  קַטְבֻּלְיָה, מִשֶּׁיַּחְסֹם וְיִכְרֹת.  הַכַּר וְהַכֶּסֶת, מִשֶּׁיַּחְסֹם שִׂפְתוֹתֵיהֶן וְיִכְרֹת הַקּוּפִין הַיּוֹצְאִין.  וְכֵן כָּל כַּיּוֹצֶא בָּהֶן.</P>

<P><B>ז,ב</B>  הַתְּפִלִּין, מִשֶּׁיִּגְמֹר הַקְּצִיצָה; אַף עַל פִּי שְׁהוּא עֲתִיד לִתֵּן בָּהּ אֶת הָרְצוּעָה, הֲרֵי זוֹ מְקַבֶּלֶת טֻמְאָה.  עוֹר הָעֲרִיסָה שְׁהוּא עֲתִיד לַעֲשׂוֹת לוֹ טִבּוּר, עַד שֶׁיַּעֲשֶׂה לוֹ טִבּוּר.</P>

<P><B>ז,ג</B>  הַסַּנְדָּל, מִשֶּׁיַּקְמִיעַ.  הַמַּנְעָל, מִשֶּׁיִּגֹּב עַל הָאִמּוּם.  וְאִם עֲתִיד לְכַרְכַּם וּלְשַׁרְטַט, עַד שֶׁיְּכַרְכַּם וְעַד שֶׁיְּשַׁרְטַט; וְכֵן כָּל כַּיּוֹצֶא בְּזֶה.</P>

<P><B>ז,ד</B>  [ב] עוֹר שְׁאֵין עָלָיו צוּרַת כְּלִי, אֵינוּ מְקַבֵּל טֻמְאָה; לְפִיכָּךְ כַּף שֶׁלְּעוֹר שֶׁקּוֹשְׁרִין לוֹקְטֵי קוֹצִים עַל כַּפּוֹתֵיהֶן, כְּדֵי שֶׁלֹּא יַכֵּם הַקּוֹץ--אֵינוּ מְקַבֵּל טֻמְאָה, מִפְּנֵי שְׁהוּא עוֹר פָּשׁוּט וְאֵין עָלָיו צוּרַת כְּלִי.</P>

<P><B>ז,ה</B>  וְכֵן הָעוֹר שֶׁמְּלַקְּטִין בּוֹ גֶּלְלֵי הַבָּקָר, וְעוֹר שֶׁחוֹסְמִין בּוֹ פִּי הַבְּהֵמָה, וְעוֹר שֶׁמַּשִּׁיבִין בּוֹ אֶת הַדְּבוֹרִים בְּעֵת שֶׁלּוֹקְחִין הַדְּבַשׁ, וְעוֹר שֶׁמְּנִיפִין בּוֹ אֶת הָרוּחַ מִפְּנֵי הַחֹם--הֲרֵי הֶן טְהוֹרִין, וְאֵין מְקַבְּלִין טֻמְאָה.</P>

<P><B>ז,ו</B>  [ג] כָּל בֵּית הָאֶצְבָּעוֹת שֶׁלְּעוֹר, טְהוֹרוֹת:  חוּץ מִשֶּׁלְּקַיָּצִין, מִפְּנֵי שְׁהִיא מְקַבֶּלֶת אֶת הָאוֹג; נִקְרְעָה--אִם אֵינָהּ מְקַבֶּלֶת אֶת רֹב הָאוֹג, טְהוֹרָה.</P>

<P><B>ז,ז</B>  [ד] הָאַבְנֵט שֶׁלְּעוֹר, וְעוֹרוֹת שֶׁתּוֹפְרִין הַקִּטְּעִין עַל אַרְכֻּבּוֹתֵיהֶן כְּדֵי שֶׁיִּתְגַּלְגְּלוּ בָּהֶן עַל הַקַּרְקָע--מְקַבְּלִין טֻמְאָה, שֶׁהֲרֵי צוּרַת כְּלִי עֲלֵיהֶן.  וְכֵן הָעוֹרוֹת הָעֲשׂוּיוֹת כְּמוֹ טַבָּעוֹת שֶׁמַּכְנִיסִין אוֹתָן הָאֻמָּנִין בִּזְרוֹעוֹתֵיהֶן, כְּדֵי לְהַגְבִּיהַּ בִּגְדֵיהֶן מֵעַל יָדָן בְּשָׁעַת מְלָאכָה--מִטַּמְּאִין כִּשְׁאָר כְּלֵי עוֹר הַפְּשׁוּטִין.</P>

<P><B>ז,ח</B>  [ה] עוֹר שֶׁתּוֹפְרִין מִמֶּנּוּ כְּסוּי לַיָּד וְלַזְּרוֹעַ שֶׁלְּזוֹרֵי גֳּרָנוֹת, וְשֶׁלְּהוֹלְכֵי דְּרָכִים, וְשֶׁלְּעוֹשֵׂי פִּשְׁתָּן--מְקַבְּלִין טֻמְאָה; וְאִם הָיָה שֶׁלַּצַּבָּעִים, וְשֶׁלַּנַּפָּחִים--אֵינוּ מְקַבֵּל טֻמְאָה.  זֶה הַכְּלָל:  כָּל הֶעָשׂוּי לְקַבָּלָה, כְּדֵי שֶׁלֹּא יַכֵּהוּ קוֹץ וּכְדֵי שֶׁיֶּאֱחֹז יָפֶה יָפֶה--מְקַבֵּל טֻמְאָה; וְהֶעָשׂוּי מִפְּנֵי הַזִּיעָה, כְּדֵי שֶׁלֹּא יִפָּסֵד הַדָּבָר שֶׁמִּתְעַסֵּק בּוֹ בְּזִיעַת יָדָיו--הֲרֵי זֶה אֵינוּ מְקַבֵּל טֻמְאָה.</P>

<P><B>ז,ט</B>  [ו] כַּמָּה שֵׁעוּר הַנֶּקֶב שֶׁיִּנָּקֵב כְּלִי הָעוֹר, וְיִטְהַר:  הַחֵמֶת, מִשֶׁתִּנָּקֵב בְּמוֹצִיא פַּקְעָיוֹת שֶׁלִּשְׁתִי; אִם אֵינָהּ יְכוּלָה לְקַבַּל שֶׁלִּשְׁתִי, הוֹאִיל וּמְקַבֶּלֶת שֶׁלְּעֵרֶב, מְקַבֶּלֶת טֻמְאָה, עַד שֶׁתִּנָּקֵב רֻבָּהּ.</P>

<P><B>ז,י</B>  [ז] הַתֻּרְמַל שֶׁנִּפְחַת הַכִּיס שֶׁבְּתוֹכוֹ--עֲדַיִן הַתֻּרְמַל מְקַבֵּל טֻמְאָה, וְאֵינוּ חִבּוּר לוֹ.  [ח] הַחֵמֶת שֶׁהַבֵּיצִים שֶׁלָּהּ מְקַבְּלוֹת עִמָּהּ, וְנִפְחֲתוּ--טְהוֹרוֹת, שְׁאֵינָן מְקַבְּלוֹת כְּדַרְכָּן.</P>

<P><B>ז,יא</B>  [ט] כְּלִי עוֹר שֶׁיֵּשׁ לוֹ לוּלָאוֹת וּשְׁנָצוֹת, כְּגוֹן סַנְדָּל עִמְקִי וְכִיס שֶׁלִּשְׁנָצוֹת--אַף עַל פִּי שֶׁכִּשְׁהֶן מֻתָּרִין, אֵין עֲלֵיהֶן צוּרַת כְּלִי--הֲרֵי אֵלּוּ מְקַבְּלִין טֻמְאָה כִּשְׁהֶן מֻתָּרִין, הוֹאִיל וְהַהִדְיוֹט יָכוֹל בִּמְהֵרָה לְהַכְנִיס הַשְּׁנָצוֹת בַּלּוּלָאוֹת וְיַחְזֹר כְּלִי קִבּוּל כְּשֶׁהָיָה.  וְכֵן אִם נִטְמְאוּ, וְהֵסִיר הַשְּׁנָצוֹת מֵהֶן, וְנִפְסְדָה צוּרָתָן--הֲרֵי הֶן טְהוֹרִין, אַף עַל פִּי שֶׁאִפְשָׁר לְהַחְזִירָן שֶׁלֹּא בְּאֻמָּן.</P>

<P><B>ז,יב</B>  [י] כִּיס שֶׁלִּשְׁנָצוֹת שֶׁנִּטְּלוּ שְׁנָצָיו--עֲדַיִן הוּא מְקַבֵּל טֻמְאָה, שֶׁהֲרֵי הוּא מְקַבֵּל.  נִפְשַׁט, וְחָזַר עוֹר פָּשׁוּט--טָהוֹר.  טָלָה עָלָיו אֶת הַמַּטְלִית מִלְּמַטָּן--מְקַבֵּל טֻמְאָה, אַף עַל פִּי שְׁהוּא פָּשׁוּט:  שֶׁהֲרֵי עָלָיו צוּרַת כְּלִי.</P>

<P><B>ז,יג</B>  [יא] עוֹר שֶׁכָּרַךְ בּוֹ הַקָּמִיעַ, מְקַבֵּל טֻמְאָה; פְּשָׁטוֹ, טָהוֹר; חָזַר וְכָרַךְ בּוֹ, מְקַבֵּל טֻמְאָה:  מִטַּמֵּא וּמִטַּהֵר, אַפִלּוּ עֲשָׂרָה פְּעָמִים בַּיּוֹם.  וְעוֹר שֶׁכָּתַב עָלָיו הַקָּמִיעַ, טָהוֹר; וְאִם כָּרַת מִמֶּנּוּ, וְעָשָׂה חֻלְיָה לְתַכְשִׁיט--מְקַבֶּלֶת טֻמְאָה.</P>

<P><B>ז,יד</B>  [יב] תְּפִלִּין שֶׁלָּרֹאשׁ, אַרְבָּעָה כֵּלִים.  הֲרֵי שֶׁנִּטְמֵאת בְּמֵת, וְהִתִּיר קְצִיצָה הָרִאשׁוֹנָה, וְתִקְּנָהּ--הֲרֵי הִיא אָב טֻמְאָה כְּשֶׁהָיְתָה; וְכֵן אִם הִתִּיר הַשְּׁנִיָּה, וְתִקְּנָהּ; וְאִם הִתִּיר אַף הַשְּׁלִישִׁית, וְתִקְּנָהּ.  הִתִּיר אַף הָרְבִיעִית, וְתִקְּנָהּ--נַעֲשָׂת כֻּלָּהּ רִאשׁוֹן לַטֻּמְאָה:  שֶׁהֲרֵי הִתִּיר כָּל אַחַת וְאַחַת וְחָזַר וְתִקְּנָהּ כֻּלָּהּ, וּכְאִלּוּ זוֹ תְּפִלִּין אֲחֵרוֹת שֶׁנָּגְעוּ בָּרִאשׁוֹנוֹת.</P>

<P><B>ז,טו</B>  חָזַר וְהִתִּיר אֶת הָרִאשׁוֹנָה פַּעַם שְׁנִיָּה, וְתִקְּנָהּ--הֲרֵי הִיא רִאשׁוֹן כְּמוֹת שֶׁהָיְתָה; וְכֵן אִם הִתִּיר אֶת הַשְּׁנִיָּה, וְאֶת הַשְּׁלִישִׁית.  חָזַר וְהִתִּיר אַף אֶת הָרְבִיעִית, וְתִקְּנָהּ--הֲרֵי כֻּלָּהּ טְהוֹרָה:  שְׁאֵין הָרִאשׁוֹן מְטַמֵּא כֵּלִים, מִפְּנֵי שְׁהוּא וֶלֶד כְּמוֹ שֶׁבֵּאַרְנוּ.</P>

<P><B>ז,טז</B>  וְכֵן סַנְדָּל שְׁהוּא טָמֵא מַדְרֵס, וְנִפְסְקָה אַחַת מֵאָזְנָיו, וְתִקְּנָהּ--הֲרֵי הוּא מַדְרֵס כְּשֶׁהָיָה.  נִפְסְקָה שְׁנִיָּה, וְתִקְּנָהּ--טָהוֹר מִן הַמַּדְרֵס, שֶׁהֲרֵי נַעֲשׂוּ לוֹ אָזְנַיִם חֲדָשׁוֹת; אֲבָל טָמֵא מַגַּע מַדְרֵס.  לֹא הִסְפִּיק לְתַקַּן אֶת הָרִאשׁוֹנָה עַד שֶׁנִּפְסְקָה הַשְּׁנִיָּה, אוֹ שֶׁנִּפְסַק עֲקֵבוֹ, אוֹ נִטַּל חֻטְמוֹ, אוֹ נֶחְלַק לִשְׁנַיִם--טָהוֹר.  [יג] מַנְעָל שֶׁנִּפְחַת--אִם אֵינוּ מְקַבֵּל רֹב הָרֶגֶל, טָהוֹר.</P>

<P><B>ז,יז</B>  [יד] תְּפִלִּין שֶׁנִּטְמֵאת, מֵאֵימָתַי טַהְרָתָהּ:  שֶׁלַּיָּד, מִשֶּׁיַּתִּיר אוֹתָהּ מִשָּׁלוֹשׁ רוּחוֹת; וְשֶׁלָּרֹאשׁ--מִשֶּׁיַּתִּיר מִשָּׁלוֹשׁ רוּחוֹת, וּבֵין קְצִיצָה לַחֲבִרְתָּהּ.</P>

<P><B>ז,יח</B>  [טו] הַכַּדּוּר וְהָאִמּוּם וְהַקָּמִיעַ וְהַתְּפִלִּין שֶׁנִּקְרְעוּ אַחַר שֶׁנִּטְמְאוּ--הַנּוֹגֵעַ בָּהֶן, טָמֵא; וּבְמַה שֶׁבְּתוֹכָן, טָהוֹר.  הָאִכּוּף שֶׁנִּקְרַע--הַנּוֹגֵעַ בְּמַה שֶׁבְּתוֹכוֹ, טָמֵא:  מִפְּנֵי שֶׁהַתְּפָר מְחַבְּרוֹ, וְנַעֲשָׂה כֻּלּוֹ כְּגוּף אֶחָד.
<BR> </P>

<H2>הִלְכּוֹת כֵּלִים פֵּרֶק ח</H2>

<P><B>ח,א</B>  כָּל כְּלֵי מַתְּכוֹת אֵינָן מְקַבְּלִין טֻמְאָה--עַד שֶׁתִּגָּמֵר מְלַאכְתָּן כֻּלָּהּ, וְלֹא יִהְיֶה הַכְּלִי מְחֻסַּר מַעֲשֶׂה כְּלָל; אֲבָל גֻּלְמֵי כְּלֵי מַתְּכוֹת, אֵינָן מְקַבְּלוֹת טֻמְאָה.  [ב] וְאֵלּוּ הֶן גֻּלְמֵי כְּלֵי מַתְּכוֹת:  כָּל שֶׁעֲתִיד לָשׁוּף אוֹתוֹ, אוֹ לְשַׁבַּץ, אוֹ לְגָרַד, אוֹ לְכַרְנַב, אוֹ לְהָקִישׁ בַּקֻּרְנַס, אוֹ שֶׁהָיָה מְחֻסַּר אֹזֶן אוֹ אֹגֶן--הֲרֵי זֶה אֵינוּ מְקַבֵּל טֻמְאָה, עַד שֶׁיְּתַקְּנֵהוּ, וִייַפֵּהוּ, וְלֹא תִשָּׁאֵר בּוֹ מְלָאכָה כְּלָל.</P>

<P><B>ח,ב</B>  כֵּיצַד:  כְּגוֹן הַסַּיִף שְׁאֵינוּ מְקַבֵּל טֻמְאָה עַד שֶׁיְּשׁוּפֶנּוּ, וְהַסַּכִּין עַד שֶׁיַּשְׁחִיזֶנָּה, וְכֵן כָּל כַּיּוֹצֶא בְּמַעֲשִׂים אֵלּוּ.  לְפִיכָּךְ הָעוֹשֶׂה כֵּלִים מִן הָעֶשֶׁת שֶׁלְּבַרְזֶל, אוֹ מִן הַחֲרָרָה שֶׁלְּמַתֶּכֶת, וּמִן הַסּוֹבֵב שֶׁלַּגַּלְגַּל, וּמִן הַטַּסִּין, וּמִן הַצִּפּוּיִין, וּמִכַּנֵּי הַכֵּלִים, וּמֵאָגְנֵי הַכֵּלִים, וּמְאָזְנֵי הַכֵּלִים, וּמִן הַשְּׁחֹלֶת, וּמִן הַגְּרֹדֶת--הֲרֵי אֵלּוּ טְהוֹרִין:  מִפְּנֵי שֶׁכָּל אֵלּוּ שֶׁנַּעֲשׂוּ, גֻּלְמֵי כְּלֵי מַתְּכוֹת הֶן.</P>

<P><B>ח,ג</B>  אֲבָל הָעוֹשֶׂה כְּלִי מִשִּׁבְרֵי כְּלֵי מַתְּכוֹת, וּמִן הַכֵּלִים שֶׁנִּשְׁחֲקוּ מֵרֹב הַזְּמָן, וּמִן הַמַּסְמְרוֹת שֶׁיָּדוּעַ שֶׁנַּעֲשׂוּ מִן הַכֵּלִים--הֲרֵי אֵלּוּ מְקַבְּלִין טֻמְאָה, לְפִי שְׁאֵינָן גְּלָמִים.  אֲבָל מַסְמְרוֹת שְׁאֵין יָדוּעַ אִם נַעֲשׂוּ מִן הַכֵּלִים, אוֹ מִן הָעֶשֶׁת--הֲרֵי הֶן טְהוֹרִין:  אַפִלּוּ הִתְקִין אוֹתָן לִכְלִי, אֵינָן מְקַבְּלִין טֻמְאָה.</P>

<P><B>ח,ד</B>  [ג] כְּלִי מַתְּכוֹת שְׁאֵינוּ מְחֻסַּר אֵלָא כְּסוּי--מְקַבֵּל טֻמְאָה, שְׁאֵין הַכְּסוּי חָשׁוּב מִגּוּף הַכְּלִי.  [ד] מַחַט שֶׁלֹּא נִקְּבָהּ, אֵלָא שָׁפָהּ וְתִקְּנָהּ לְכָּךְ מִתְּחִלָּתָהּ--מְקַבֶּלֶת טֻמְאָה, מִפְּנֵי שֶׁמּוֹצִיאִין בָּהּ אֶת הַקּוֹץ.  אֲבָל אִם הָיָה עֲתִיד לְנַקְּבָהּ--הֲרֵי הִיא כִּשְׁאָר גֻּלְמֵי כְּלֵי מַתְּכוֹת, וְאֵינָהּ מְקַבֶּלֶת טֻמְאָה.</P>

<P><B>ח,ה</B>  וּמֵאַחַר שֶׁבֵּאַרְנוּ שֶׁגֻּלְמֵי כְּלֵי מַתְּכוֹת טְהוֹרִין, וְגֻלְמֵי כְּלֵי עֵץ טְמֵאִין, וּפְשׁוּטֵי כְּלֵי מַתְּכוֹת טְמֵאִין, וּפְשׁוּטֵי כְּלֵי עֵץ טְהוֹרִין, דִּין תּוֹרָה--נִמְצָא הַטָּמֵא בִּכְלֵי עֵץ, טָהוֹר בִּכְלֵי מַתְּכוֹת, וְהַטָּמֵא בִּכְלֵי מַתְּכוֹת, טָהוֹר בִּכְלֵי עֵץ.</P>

<P><B>ח,ו</B>  כָּל כְּלֵי הַמִּלְחָמָה, כְּגוֹן הַסַּיִף וְהָרֹמַח וְהַכּוֹבַע וְהַשִּׁרְיוֹן וְהַמְּגַפַּיִם וְכַיּוֹצֶא בָּהֶן--מְקַבְּלִין טֻמְאָה.</P>

<P><B>ח,ז</B>  וְכָל תַּכְשִׁיטֵי הָאָדָם, כְּגוֹן הַקַּטְלָה וְהַנְּזָמִים וְהַטַּבָּעוֹת, בֵּין שֶׁיֵּשׁ עֲלֵיהֶן חוֹתָם בֵּין שְׁאֵין עֲלֵיהֶן חוֹתָם, וְכַיּוֹצֶא בָּהֶן--מְקַבְּלִין טֻמְאָה.  אַפִלּוּ דֵּינָר שֶׁנִּפְסַל, וְהִתְקִינוֹ לִתְלוֹתוֹ בְּצַוַּאר קְטַנָּה--מְקַבֵּל טֻמְאָה.  וְכֵן קָמִיעַ שֶׁלְּמַתֶּכֶת, מִטַּמֵּא כְּכָל תַּכְשִׁיטֵי אָדָם.</P>

<P><B>ח,ח</B>  [ז] כָּל תַּכְשִׁיטֵי הַבְּהֵמָה וְהַכֵּלִים, כְּגוֹן הַטַּבָּעוֹת שֶׁעוֹשִׂין לְצַוְּארֵי הַבְּהֵמָה וּלְאָזְנֵי הַכֵּלִים--טְהוֹרִין, וְאֵינָן מְקַבְּלִין טֻמְאָה בִּפְנֵי עַצְמָן:  חוּץ מִזּוֹג שֶׁלִּבְהֵמָה, וְכֵלִים הַמַּשְׁמִיעִין קוֹל לָאָדָם.</P>

<P><B>ח,ט</B>  כֵּיצַד:  הָעוֹשֶׂה זוֹגִין לְמַכְתֶּשֶׁת, וְלָעֲרִיסָה, וּלְמִטְפְּחוֹת סְפָרִים, וּלְמִטְפְּחוֹת תִּינוֹקוֹת--הֲרֵי הֶן טְהוֹרִין.  עָשָׂה לָהֶן עִנְבּוֹלִין, מְקַבְּלִין טֻמְאָה:  הוֹאִיל וְנַעֲשׂוּ לְהַשְׁמִיעַ קוֹל לָאָדָם, הֲרֵי הֶן כְּתַכְשִׁיטֵי אָדָם.  וְאַפִלּוּ נִטְּלוּ עִנְבּוֹלֵיהֶן--מְקַבְּלִין טֻמְאָה, שֶׁהֲרֵי הוּא רָאוּי לְהַקִּישׁוֹ עַל הַחֶרֶס.</P>

<P><B>ח,י</B>  [ח] זוֹג הֶעָשׂוּי לָאָדָם--אִם נַעֲשָׂה לַקָּטָן--אֵינוּ מְקַבֵּל טֻמְאָה אֵלָא בָּעִנְבּוֹל שֶׁלּוֹ, שֶׁהֲרֵי לְקוֹל נַעֲשָׂה; וְאִם נַעֲשָׂה לַגָּדוֹל--הֲרֵי זֶה תַּכְשִׁיט וּמְקַבֵּל טֻמְאָה, אַף עַל פִּי שְׁאֵין לוֹ עִנְבּוֹל.</P>

<P><B>ח,יא</B>  [ט] כָּל הַפַּרְצוּפוֹת, מְקַבְּלוֹת טֻמְאָה.  וְכָל הַחוֹתָמוֹת, טְהוֹרִין--חוּץ מֵחוֹתָם שֶׁלְּמַתֶּכֶת שֶׁחוֹתְמִין בּוֹ בִּלְבָד.  וְכָל הַטַּבָּעוֹת, טְהוֹרוֹת--חוּץ מִטַּבְּעוֹת אֶצְבָּע; אֲבָל טַבַּעַת שֶׁחוֹגֵר בָּהּ אֶת מָתְנָיו, אוֹ שֶׁקּוֹשֵׁר אוֹתָהּ בֵּין כְּתֵפָיו--טְהוֹרָה.  טַבַּעַת הַשֵּׁיר שֶׁלַּבְּהֵמָה--הוֹאִיל וְהָאָדָם מוֹשֵׁךְ בָּהּ אֶת הַבְּהֵמָה, מְקַבֶּלֶת טֻמְאָה.  וְכֵן מַקֵּל שֶׁלִּבְהֵמָה שֶׁלְּמַתֶּכֶת--הוֹאִיל וְאָדָם רוֹדֶה אוֹתָהּ בּוֹ, מְקַבֶּלֶת טֻמְאָה.</P>

<P><B>ח,יב</B>  [י] כָּל הַכֵּלִים יוֹרְדִין לַטֻּמְאָה בְּמַחְשָׁבָה, וְאֵין עוֹלִין מִידֵי טֻמְאָה אֵלָא בְּשִׁנּוּי מַעֲשֶׂה; וְהַמַּעֲשֶׂה מְבַטֵּל מִיַּד הַמַּעֲשֶׂה וּמִיַּד הַמַּחְשָׁבָה, וְהַמַּחְשָׁבָה אֵינָהּ מְבַטֶּלֶת לֹא מִיַּד הַמַּעֲשֶׂה וְלֹא מִיַּד הַמַּחְשָׁבָה.</P>

<P><B>ח,יג</B>  כֵּיצַד:  טַבַּעַת בְּהֵמָה אוֹ כֵּלִים שֶׁחִשַּׁב עָלֶיהָ לְהַחְזִירָהּ לְטַבַּעַת אָדָם--הֲרֵי זוֹ מְקַבֶּלֶת טֻמְאָה בְּמַחְשָׁבָה זוֹ, וּכְאִלּוּ נַעֲשָׂת לָאָדָם מִתְּחִלַּת עֲשִׂיָּתָהּ.  חָזַר וְחִשַּׁב עָלֶיהָ לְהַנִּיחָהּ טַבַּעַת בְּהֵמָה כְּשֶׁהָיְתָה--אַף עַל פִּי שֶׁלֹּא נִתְקַשַּׁט בָּהּ הָאָדָם, הֲרֵי זוֹ מְקַבֶּלֶת טֻמְאָה:  שְׁאֵין הַמַּחְשָׁבָה מְבַטֶּלֶת מִידֵי הַמַּחְשָׁבָה, עַד שֶׁיַּעֲשֶׂה מַעֲשֶׂה כְּגוֹן שֶׁיָּשׁוּף אוֹתָהּ אוֹ יְתַקְּנָהּ כְּמַעֲשֶׂה שֶׁלַּבְּהֵמָה.</P>

<P><B>ח,יד</B>  הָיְתָה הַטַּבַּעַת לָאָדָם, וְחִשַּׁב עָלֶיהָ לַבְּהֵמָה--עֲדַיִן הִיא מְקַבֶּלֶת טֻמְאָה כְּשֶׁהָיְתָה, שְׁאֵין הַכֵּלִים עוֹלִין מִידֵי טֻמְאָתָן בְּמַחְשָׁבָה.  עָשָׂה בָּהּ מַעֲשֶׂה, וְשִׁנָּהּ לַבְּהֵמָה--אֵינָהּ מְקַבֶּלֶת טֻמְאָה, שֶׁהַמַּעֲשֶׂה מְבַטֵּל מִידֵי הַמַּעֲשֶׂה.  וְכֵן כָּל כַּיּוֹצֶא בְּזֶה.</P>

<P><B>ח,טו</B>  [יא] חֵרֵשׁ שׁוֹטֶה וְקָטָן--יֵשׁ לָהֶן מַעֲשֶׂה וְאֵין לָהֶן מַחְשָׁבָה, כְּמוֹ שֶׁבֵּאַרְנוּ בְּעִנְיַן הֶכְשֵׁר אֹכָלִין.</P>

<P><B>ח,טז</B>  [יב] זוֹג שֶׁלְּדֶלֶת שֶׁחִשַּׁב עָלֶיהָ לַבְּהֵמָה, מְקַבֶּלֶת טֻמְאָה; וְשֶׁלִּבְהֵמָה שֶׁנַּעֲשָׂה שֶׁלְּדֶלֶת--אַפִלּוּ חִבְּרוֹ בַּקַּרְקָע, וְאַפִלּוּ קְבָעוֹ בְּמַסְמֵר--הֲרֵי זֶה מְקַבֵּל טֻמְאָה כְּשֶׁהָיָה, עַד שֶׁיְּשַׁנֶּה בּוֹ מַעֲשֶׂה בְּגוּפוֹ.</P>

<P><B>ח,יז</B>  [יג] אֻמָּן שְׁהוּא עוֹשֶׂה, וּמַנִּיחַ זוֹגִין לַדְּלָתוֹת וְלַבְּהֵמָה--אִם רֹב הֶעָשׂוּי לְדָבָר שֶׁמְּקַבֵּל טֻמְאָה--הֲרֵי הַכֹּל מְקַבֵּל טֻמְאָה, עַד שֶׁיַּפְרִישׁ מִקְצָתָן לְדָבָר שְׁאֵינוּ מְקַבֵּל טֻמְאָה; וְאִם רֹב הֶעָשׂוּי לְדָבָר שְׁאֵינוּ מְקַבֵּל טֻמְאָה--הֲרֵי הַכֹּל טָהוֹר, עַד שֶׁיַּפְרִישׁ מִקְצָתָן לְדָבָר הַמְּקַבֵּל טֻמְאָה.  וְכֵן כָּל כַּיּוֹצֶא בְּזֶה.  [יד] וְזוֹגִין הַנִּמְצָאִין בְּכָל מָקוֹם, מְקַבְּלִין טֻמְאָה--חוּץ מִן הַנִּמְצָאִין בַּכְּרָכִים, מִפְּנֵי שֶׁרֻבָּן לַדְּלָתוֹת.</P>

<P><B>ח,יח</B>  [טו] אָמַר לָאֻמָּן עֲשֵׂה לִי שְׁנֵי זוֹגִין, אֶחָד לַדֶּלֶת וְאֶחָד לַבְּהֵמָה, עֲשֵׂה לִי שְׁתֵּי מַחְצְלָאוֹת, אַחַת לִשְׁכִיבָה וְאַחַת לְאֹהָלִים, עֲשֵׂה לִי שְׁנֵי סְדִינִים, אַחַת לְצוּרוֹת וְאַחַת לְאֹהָלִים--הֲרֵי שְׁנֵיהֶן מְקַבְּלִין טֻמְאָה, עַד שֶׁיְּפָרַשׁ וְיֹאמַר זֶה לְכָּךְ וְזֶה לְכָּךְ.
<BR> </P>

<H2>הִלְכּוֹת כֵּלִים פֵּרֶק ט</H2>

<P><B>ט,א</B>  כָּל כְּלֵי מַתְּכוֹת שֶׁיֵּשׁ לָהֶן שֵׁם בִּפְנֵי עַצְמָן, מְקַבְּלִין טֻמְאָה--חוּץ מִן הַדֶּלֶת, וְהַנְּגָר, וְהַמַּנְעוּל, וְהַפּוֹתָה שֶׁתַּחַת הַצִּיר, וְהַצִּיר, וְהַקּוֹרָה, וְהַצִּנּוֹר:  מִפְּנֵי שֶׁאֵלּוּ עֲשׂוּיִין לַקַּרְקָע, אוֹ לְשַׁמַּשׁ אֶת הָעֵץ--אֵינָן מְקַבְּלִין טֻמְאָה, וְאַפִלּוּ קֹדֶם שֶׁיִּקָּבְעוּ.</P>

<P><B>ט,ב</B>  וְכָל כְּלִי מַתְּכוֹת שֶׁיֵּשׁ לוֹ שֵׁם לְוַי--אֵינוּ מִטַּמֵּא בִּפְנֵי עַצְמוֹ, מִפְּנֵי שְׁהוּא כְּמִקְצַת כְּלִי.  כֵּיצַד:  עַקְרָב שֶׁלִּפְרֻמְבִּיָּה, טָמֵא.  וּלְחָיַיִם שֶׁלָּהּ שֶׁעַל לְחָיֵי הַבְּהֵמָה מִכָּאן וּמִכָּאן--טְהוֹרִין, וְאֵינָן מְקַבְּלִין טֻמְאָה בִּפְנֵי עַצְמָן:  מִפְּנֵי שְׁאֵין לָהֶן שֵׁם בִּפְנֵי עַצְמָן.  וּבְשָׁעַת חִבּוּרָן, הַכֹּל מְקַבְּלִין טֻמְאָה.</P>

<P><B>ט,ג</B>  [ב] טַסִּין שֶׁלְּבַרְזֶל שֶׁמַּנִּיחִין עַל לְחָיֵי הָאָדָם בְּשָׁעַת מִלְחָמָה--אֵינָן מְקַבְּלִין טֻמְאָה, מִפְּנֵי שְׁאֵין לָהֶן שֵׁם בִּפְנֵי עַצְמָן; וְאִם יֵשׁ בָּהֶן בֵּית קִבּוּל מַיִם, מִטַּמְּאִין כִּכְלֵי קִבּוּל.</P>

<P><B>ט,ד</B>  [ג] נֶזֶם שְׁהוּא עָשׂוּי כִּקְדֵרָה מִלְּמַטָּן וְכַעֲדָשָׁה מִלְמַעְלָן, וְנִפְרַק הַקְּדֵרָה שֶׁלּוֹ--מְקַבֶּלֶת טֻמְאָה בִּפְנֵי עַצְמָהּ, שֶׁהֲרֵי יֵשׁ בָּהּ בֵּית קִבּוּל; וְהָעֲדָשָׁה מְקַבֶּלֶת טֻמְאָה בִּפְנֵי עַצְמָהּ, מִפְּנֵי שֶׁיֵּשׁ לָהּ שֵׁם בִּפְנֵי עַצְמָהּ.  וְהַצִּנּוֹרָה שֶׁלּוֹ שְׁהִיא נִכְנֶסֶת בָּאֹזֶן אוֹ בָּאַף--אֵינָהּ מְקַבֶּלֶת טֻמְאָה בִּפְנֵי עַצְמָהּ, מִפְּנֵי שְׁאֵין לָהּ שֵׁם בִּפְנֵי עַצְמָהּ.</P>

<P><B>ט,ה</B>  הָיָה הַנֶּזֶם עָשׂוּי כְּמִין אֶשְׁכּוֹל, וְנִפְרַק--טָהוֹר:  מִפְּנֵי שְׁאֵין בּוֹ בֵּית קִבּוּל, וְאֵין לְכָל גַּרְגֶּר מִמֶּנּוּ שֵׁם בִּפְנֵי עַצְמוֹ, וַהֲרֵי אֵינוּ רָאוּי לְתַכְשִׁיט, מִשֶּׁנִּפְרַק.  [ד] טַבַּעַת אַחַת שֶׁמַּנִּיחִין הַבָּנוֹת בְּרֶגֶל אַחַת, הִיא הַנִּקְרֵאת בּוֹרִית; וְאֵינָהּ מְקָבֶּלֶת טֻמְאָה, מִפְּנֵי שְׁאֵין עָלֶיהָ צוּרַת כְּלִי תַּכְשִׁיט, אֵלָא כְּמוֹ טַבַּעַת הַכֵּלִים, אוֹ טַבַּעַת שֶׁקּוֹשֵׁר בָּהּ בֵּין כְּתֵפָיו.  אֲבָל שְׁתֵּי טַבָּעוֹת שֶׁמְּשִׂימוֹת הַבָּנוֹת בְּרַגְלֵיהֶן, וְשַׁלְשֶׁלֶת מֻטֶּלֶת בֵּינֵיהֶן מִזּוֹ לְזוֹ--מְקַבְּלִין טֻמְאָה:  מִפְּנֵי שְׁהֶן מִתַּכְשִׁיטֵי הַבָּנוֹת, וְהֶן הַנִּקְרָאִין כְּבָלִים.</P>

<P><B>ט,ו</B>  [ה] קַטְלָה שֶׁהַחֻלְיוֹת שֶׁלָּהּ שֶׁלְּמַתֶּכֶת, וְהֶן בְּחוּט שֶׁלְּצֶמֶר אוֹ שֶׁלְּפִשְׁתָּן, וְנִפְסַק הַחוּט--הַחֻלְיוֹת מְקַבְּלוֹת טֻמְאָה, שֶׁכָּל אַחַת וְאַחַת כְּלִי בִּפְנֵי עַצְמוֹ.  הָיָה הַחוּט שֶׁלָּהּ שֶׁלְּמַתֶּכֶת, וְהַחֻלְיוֹת שֶׁלַּאֲבָנִים טוֹבוֹת וְשֶׁלְּמַרְגָּלִיּוֹת אוֹ שֶׁלִּזְכוֹכִית, וְנִשְׁבְּרוּ הַחֻלְיוֹת, וְהַחוּט קַיָּם--הֲרֵי זֶה מִטַּמֵּא בִּפְנֵי עַצְמוֹ.  שְׁיַרֵי קַטְלָה, כִּמְלוֹא צַוַּאר קְטַנָּה.</P>

<P><B>ט,ז</B>  [ו] כָּל הַכְּסוּיִין שֶׁלְּמַתֶּכֶת--טְהוֹרִין, וְאֵין מְקַבְּלִין טֻמְאָה מִפְּנֵי שְׁאֵין לָהֶן שֵׁם בִּפְנֵי עַצְמָן:  חוּץ מִכְּסוּי הַמֵּחָם; וּמִכְּסוּי טְנִי שֶׁלָּרוֹפְאִין--מִפְּנֵי שֶׁמַּנִּיחִין בּוֹ אֶת הָאַסְפְּלוֹנִית, נַעֲשֶׂה כְּלִי קִבּוּל.  [ז] כְּסוּי שֶׁלְּמַתֶּכֶת שֶׁשָּׁפוֹ וּלְטָשׁוֹ, וְעָשָׂהוּ מַרְאָה--הֲרֵי זֶה מְקַבֵּל טֻמְאָה.</P>

<P><B>ט,ח</B>  כָּל הַמִּשְׁקָלוֹת שֶׁלְּמַתֶּכֶת, מְקַבְּלוֹת טֻמְאָה; וְהֶן הַנִּקְרָאוֹת אֻנְקָיוֹת.  קְנֵה מֹאזְנַיִם שֶׁלְּעֵץ שֶׁהָיוּ אֻנְקָיוֹת שֶׁלְּבַרְזֶל תְּלוּיוֹת בּוֹ--מְקַבֵּל טֻמְאָה, מִפְּנֵי הָאֻנְקָיוֹת הַתְּלוּיוֹת בּוֹ.  בַּמֶּה דְּבָרִים אֲמוּרִים, בְּמֹאזְנַיִם שֶׁלְּמוֹכְרֵי פִּשְׁתָּן וּמוֹכְרֵי צֶמֶר; אֲבָל שֶׁלְּבַעֲלֵי בָּתִּים אֵינוּ מְקַבֵּל טֻמְאָה, עַד שֶׁיִּהְיוּ הָאֻנְקָיוֹת קְבוּעוֹת בּוֹ.</P>

<P><B>ט,ט</B>  מִשְׁקָלוֹת שֶׁנִּשְׁתַּבְּרוּ--אַף עַל פִּי שֶׁהִחְזִירָן וְשׁוֹקֵל בָּהֶן, אֵינָן מְקַבְּלוֹת טֻמְאָה.  יֵחַד מֵהֶן חֲצָיֵי לִטְרִין, שְׁלִישֵׁי לִטְרִין, רְבִיעֵי לִטְרִין--הֲרֵי אֵלּוּ מְקַבְּלִין טֻמְאָה.  [י] סֶלַע שֶׁנִּפְסְלָה, וְהִתְקִינָהּ לִהְיוֹת שׁוֹקֵל בָּהּ--מְקַבֶּלֶת טֻמְאָה.</P>

<P><B>ט,י</B>  [יא] אֻנְקְלֵי שֶׁלַּכַּתָּפִים, טְהוֹרָה; וְשֶׁלָּרוֹכְלִים, מִטַּמְּאָה.  אֻנְקְלֵי שֶׁלְּנַקְלִיטֵי הַמִּטָּה, טְהוֹרָה; וְשֶׁלְּדַרְגַּשׁ, מִטַּמְּאָה.  אֻנְקְלֵי שֶׁלְּכַוֶּרֶת הַצַּיָּדִים שֶׁצָּדִין בָּהּ הַדָּגִים, טְהוֹרָה; וְשֶׁלְּשִׁדָּה, מִטַּמְּאָה.  אֻנְקְלֵי שֶׁלִּמְנוֹרַת הָעֵץ, טְהוֹרָה; וְשֶׁלְּשֻׁלְחָן, מִטַּמְּאָה.</P>

<P><B>ט,יא</B>  זֶה הַכְּלָל:  כָּל כְּלִי שֶׁמְּקַבֵּל טֻמְאָה בִּפְנֵי עַצְמוֹ מִן הַתּוֹרָה--הֲרֵי הָאֻנְקְלֵי שֶׁלְּמַתֶּכֶת שֶׁלּוֹ וְהַשַּׁלְשֶׁלֶת שֶׁלּוֹ, מְקַבְּלוֹת טֻמְאָה.  וּכְלִי שְׁאֵינוּ מְקַבֵּל טֻמְאָה--כְּגוֹן פְּשׁוּטֵי כְּלֵי עֵץ, וּכְלֵי עֵץ הַבָּאִים בַּמִּדָּה, וְכַיּוֹצֶא בָּהֶן--אֻנְקְלֵי שֶׁלְּמַתֶּכֶת וְהַשַּׁלְשֶׁלֶת שֶׁלּוֹ, אֵינָן מְקַבְּלוֹת טֻמְאָה.  וְכֻלָּן--אַחַת אַחַת בִּפְנֵי עַצְמָהּ, טְהוֹרָה:  שְׁאֵין הָאֻנְקְלֵי אוֹ הַשַּׁלְשֶׁלֶת כְּלִי בִּפְנֵי עַצְמוֹ, אֵלָא הֲרֵי הֶן כְּמִקְצַת כְּלִי.  וְאַפִלּוּ אֻנְקְלֵי שֶׁבַּכּוֹתָלִים שֶׁתּוֹלִין בָּהּ הַכֵּלִים וְהַבְּגָדִים וְכַיּוֹצֶא בָּהֶן, טְהוֹרָה.</P>

<P><B>ט,יב</B>  שַׁלְשֶׁלֶת שֶׁיֵּשׁ בָּהּ בֵּית נְעִילָה, מִטַּמְּאָה; וְהָעֲשׂוּיָה לִכְתִיפָה, טְהוֹרָה.  [יג] שַׁלְשֶׁלֶת שֶׁלְּסִיטוֹנוֹת--מִטַּמְּאָה, מִפְּנֵי שְׁהֶן נוֹעֲלִין בָּהּ הַחֲנִיּוֹת; וְשֶׁלְּבַעֲלֵי בָּתִּים--טְהוֹרָה, שְׁאֵינָהּ אֵלָא לְנוֹאי.  [יד] שַׁלְשֶׁלֶת שֶׁלְּמוֹשְׁחֵי קַרְקָע, וְהַיְּתֵדוֹת שֶׁלָּהֶן שֶׁתּוֹקְעִין בַּקַּרְקָע בְּשָׁעָה שֶׁמּוֹשְׁחִין--מְקַבְּלִין טֻמְאָה.  וְשַׁלְשֶׁלֶת שֶׁלִּמְקוֹשְׁשֵׁי עֵצִים--טְהוֹרָה, לְפִי שְׁהִיא מְשַׁמֶּשֶׁת אֶת הָעֵץ.</P>

<P><B>ט,יג</B>  [טו] שַׁלְשֶׁלֶת דְּלִי גָּדוֹל--אַרְבָּעָה טְפָחִים מִמֶּנָּה סָמוּךְ לַדְּלִי, מִטַּמֵּא עִם הַדְּלִי מִפְּנֵי שְׁהוּא צֹרֶךְ הַדְּלִי; וְהַשְּׁאָר טָהוֹר, לְפִי שְׁאֵין לוֹ שֵׁם בִּפְנֵי עַצְמוֹ.  וְשַׁלְשֶׁלֶת דְּלִי קָטָן, עֲשָׂרָה טְפָחִים.</P>

<P><B>ט,יד</B>  [טז] הַכַּדּוּר שֶׁלְּמַתֶּכֶת וְהַסַּנְדָּן, וְהַקַּנְטַר שֶׁלַּבַּנָּאי, וְהַדֶּקֶר שֶׁלַּחָרָשׁ, וַחֲמוֹר שֶׁלַּנַּפָּח, וְהַמְּטֻלְטֶלֶת, וְהַמִּשְׁקֹלֶת שֶׁלַּבִּנְיָן, וְהַכִּירַיִם שֶׁלְּבַרְזֶל שֶׁחוֹבְטִין בָּהֶן הַזֵּיתִים, וְהָאֲפַרְכֶּס שֶׁלְּמַתֶּכֶת, וְהָאוֹלָר שֶׁכּוֹרְתִין בּוֹ הַסּוֹפְרִים רֹאשׁ הַקֻּלְמוֹס שֶׁלַּקָּנֶה, וְהַקֻּלְמוֹס שֶׁלְּמַתֶּכֶת, וְהַכַּן, וְהַכַּנָּה שֶׁמְּשַׁרְטְטִין בָּהֶן הַסּוֹפְרִים--כָּל אֵלּוּ מְקַבְּלִין טֻמְאָה, שֶׁכָּל אֶחָד מֵהֶן יֵשׁ לוֹ שֵׁם בִּפְנֵי עַצְמוֹ.  וְכֵן כָּל כַּיּוֹצֶא בְּאֵלּוּ.
<BR> </P>

<H2>הִלְכּוֹת כֵּלִים פֵּרֶק י</H2>

<P><B>י,א</B>  מַסְמְרוֹת שֶׁמַּחְזִיקִין בָּהֶן הַתַּקְרָה הָעֲשׂוּיִין לִתְקֹעַ אוֹתָן בָּעֵצִים, אֵינָן מְקַבְּלִין טֻמְאָה; וְכֵן הַמַּסְמְרוֹת שֶׁתּוֹקְעִין אוֹתָן בַּכּוֹתָלִים לִתְלוֹת בָּהֶן.  וְאִם הִתְקִין הַמַּסְמֵר לִהְיוֹתוֹ כְּלִי בִּפְנֵי עַצְמוֹ, מְקַבֵּל טֻמְאָה.</P>

<P><B>י,ב</B>  כֵּיצַד:  מַסְמֵר שֶׁהִתְקִינוֹ לִהְיוֹת פּוֹתֵחַ וְנוֹעֵל בּוֹ, אוֹ לִהְיוֹת מוֹצִיא בּוֹ אֶת הַפְּתִילָה, אוֹ שֶׁנְּתָנוֹ בָּרֵחַיִם שֶׁלַּיָּד אוֹ שֶׁלַּחֲמוֹר--הֲרֵי זֶה מְקַבֵּל טֻמְאָה.  הִתְקִינוֹ לִהְיוֹת פּוֹתֵחַ בּוֹ אֶת הֶחָבִית--טָהוֹר, עַד שֶׁיִּצְרְפֶנּוּ.</P>

<P><B>י,ג</B>  [ב] מַסְמֵר שְׁהוּא עָשׂוּי כְּמוֹ סִימָן לִשְׁמִירַת הַפֶּתַח, אֵינוּ מְקַבֵּל טֻמְאָה; וְכֵן מַסְמֵר שֶׁלַּשֻּׁלְחָנִי שְׁהוּא תּוֹלֶה בּוֹ אֶת הַמֹּאזְנַיִם וְהַכִּיס, טָהוֹר; וְכֵן תְּלוֹיֵי הַמַּגְרֵדוֹת, טְהוֹרוֹת:  אַף עַל פִּי שֶׁמַּסְמְרִין אֵלּוּ מְשֻׁנִּין בְּצוּרָתָן, מִשְּׁאָר מַסְמְרוֹת הַתְּקִיעָה.</P>

<P><B>י,ד</B>  [ג] מַסְמֵר הַגַּרָּע, וְהוּא הַכְּלִי שֶׁמַּקִּיזִין בּוֹ הַדָּם--מְקַבֵּל טֻמְאָה.  וּמַסְמֵר שֶׁלְּאֶבֶן הַשָּׁעוֹת, טָהוֹר.  [ד] מַסְמֵר הַגַּרָּדִי, וְהוּא הַמַּסְמֵר הָאָרוֹךְ כְּמוֹ שְׁפוּד שֶׁמַּכְנִיס בּוֹ הָאוֹרֵג שְׁפוֹפֶרֶת הַקָּנֶה אוֹ הָעֵץ וְלוֹפֵף עָלֶיהָ הַחוּטִים--מְקַבֵּל טֻמְאָה.</P>

<P><B>י,ה</B>  אֵלּוּ כְּלֵי מַתְּכוֹת הַמִּטַּמְּאוֹת בָּעֲגָלָה:  הָעֹל שֶׁלְּמַתֶּכֶת, וְהַקַּטְרַב, וְהַכְּנָפַיִם הַמְּקַבְּלוֹת אֶת הָרְצוּעוֹת, וּבַרְזֶל שֶׁתַּחַת צַוְּארֵי בְּהֵמָה, וְהַסּוֹמֵךְ, וְהַמַּחְגֵּר, וְהַתַּמְחוּיוֹת, וְהָעִנְבּוֹל, וְהַצְּנִירָה, וּמַסְמֵר הַמְּחַבֵּר אֶת כֻּלָּן.</P>

<P><B>י,ו</B>  וְאֵלּוּ טְהוֹרִין בָּעֲגָלָה:  הָעֹל שֶׁלְּעֵץ הַמְּצֻפֶּה, וְהַכְּנָפַיִם הָעֲשׂוּיִין לְנוֹאי, וְהַשְּׁפוֹפְרוֹת הַמַּשְׁמִיעוֹת אֶת הַקּוֹל, וְהָאֲבָר שֶׁבְּצַד צַוְּארֵי בְּהֵמָה, וְהַסּוֹבֵב שֶׁלַּגַּלְגַּל, וְהַטַּסִּין, וְהַצִּפּוּיִין, וּשְׁאָר כָּל הַמַּסְמְרוֹת שֶׁבָּהּ--כָּל אֵלּוּ טְהוֹרִין.</P>

<P><B>י,ז</B>  [ו] עַקְרַב בֵּית הַבַּד, מְקַבֵּל טֻמְאָה.  אֲרוֹן שֶׁלַּגָּרוֹסוֹת--אַף עַל פִּי שְׁהוּא טָהוֹר--אִם הָיְתָה תַּחְתָּיו עֲגָלָה שֶׁלְּמַתֶּכֶת, הֲרֵי זוֹ מְקַבֶּלֶת טֻמְאָה.  [ז] רֵחַיִם שֶׁלַּפַּלְפְּלִין, מְקַבֶּלֶת טֻמְאָה מִשּׁוֹם שְׁלוֹשָׁה כֵּלִים:  מִשּׁוֹם כְּלִי קִבּוּל, וּמִשּׁוֹם כְּלִי מַתְּכוֹת, וּמִשּׁוֹם כְּבָרָה.</P>

<P><B>י,ח</B>  הַדֶּלֶת שֶׁלְּמַתֶּכֶת שֶׁבַּמִּגְדָּל--שֶׁלְּבַעֲלֵי בָּתִּים, אֵינָהּ מְקַבֶּלֶת טֻמְאָה; וְשֶׁלָּרוֹפְאִים, מְקַבֶּלֶת טֻמְאָה, מִפְּנֵי שֶׁמַּנִּיחִין בָּהּ אֶת הַאַסְפְּלוֹנִית, וְתוֹלֶה בָּהּ אֶת הַמִּסְפְּרַיִם.</P>

<P><B>י,ט</B>  טַסִּין שֶׁלְּמַתֶּכֶת שֶׁמְּנַעֲרִין בָּהֶן אֶת הַקְּדֵרָה, מְקַבְּלִין טֻמְאָה; וְהַקְּבוּעִין בַּכִּירָה, טְהוֹרִין.  [י] הַמֶּלְקָחַיִם שֶׁמְּמַעֵךְ בָּהֶן אֶת הַפְּתִילָה, מְקַבְּלִין טֻמְאָה.  וְהַצִּנּוֹרוֹת שֶׁתּוֹפְסוֹת אֶת הָרֵחַיִם מִלְמַעְלָה--אֵינָן מְקַבְּלוֹת טֻמְאָה, שְׁאֵינָן עֲשׂוּיוֹת אֵלָא לְחַזַּק.</P>

<P><B>י,י</B>  [יא] קְלֻסְטְרָה שֶׁנּוֹעֲלִין בָּהּ אֶת הַדֶּלֶת--אִם הָיְתָה שֶׁלְּמַתֶּכֶת, מִטַּמְּאָה; הָיְתָה שֶׁלְּעֵץ וּמְצֻפָּה מַתֶּכֶת, טְהוֹרָה.  [יב] הַפִּין וְהַפֻּרְנָה, טְמֵאִים.  [יג] פִּיקָה שֶׁלְּמַתֶּכֶת--טְהוֹרָה, לְפִי שְׁהִיא מְשַׁמֶּשֶׁת אֶת הָעֵץ.</P>

<P><B>י,יא</B>  [יד] הַכּוּשׁ, וְהָעִימָה, וְהַמַּקֵּל, וְסִמְפּוֹנְיָה, וְחָלִיל שֶׁלְּמַתֶּכֶת--מְקַבְּלִין טֻמְאָה.  הָיוּ שֶׁלְּעֵץ וּמְצֻפִּין מַתֶּכֶת, טְהוֹרִין:  חוּץ מִן הַסִּמְפּוֹנְיָה--שְׁאִם הָיָה בָּהּ בֵּית קִבּוּל כְּנָפַיִם--אַף עַל פִּי שְׁהִיא מְצֻפָּה, טְמֵאָה.</P>

<P><B>י,יב</B>  [טו] הַחֲצוֹצְרוֹת שְׁהִיא מְפֻצֶּלֶת חֻלְיוֹת חֻלְיוֹת--אִם אֵין יוֹדֵעַ לְהַחְזִירָהּ אֵלָא אֻמָּן, הֲרֵי זוֹ מְקַבֶּלֶת טֻמְאָה כִּשְׁהִיא מְחֻבֶּרֶת; וְאִם יָכוֹל הַכֹּל לְפָרְקָהּ וּלְהַחְזִירָהּ, אֵינָהּ מְקַבֶּלֶת טֻמְאָה.  [טז] הַקָּצֶה שֶׁמַּנִּיחִין עָלָיו הַפֶּה בְּשָׁעַת תְּקִיעָה, מְקַבֵּל טֻמְאָה בִּפְנֵי עַצְמוֹ; וְהַקָּצֶה הָאַחֵר הָרָחֵב, אֵינוּ מְקַבֵּל טֻמְאָה בִּפְנֵי עַצְמוֹ.  וּבְשָׁעַת חִבּוּר, הַכֹּל טָמֵא.</P>

<P><B>י,יג</B>  כַּיּוֹצֶא בּוֹ, קְנֵי מְנוֹרָה בִּפְנֵי עַצְמָן--אֵין מְקַבְּלִין טֻמְאָה, מִפְּנֵי שֶׁיֵּשׁ לָהֶן שֵׁם לְוַי; הַפֶּרַח שֶׁלָּהּ, וְהַבָּסִיס--מִטַּמְּאִין בִּפְנֵי עַצְמָן.  וּבְשָׁעַת חִבּוּר, הַכֹּל מְקַבְּלִין טֻמְאָה.</P>

<P><B>י,יד</B>  [יז] קוֹרַת הַחִצִּים שְׁהִיא הַמַּטָּרָה--שֶׁיֵּשׁ בָּהּ לְשׁוֹנוֹת שֶׁלְּמַתֶּכֶת, מְקַבֶּלֶת טֻמְאָה; וְשֶׁמַּנִּיחִין אוֹתָהּ בְּרַגְלֵי הָאֲסִירִים, טְהוֹרָה.  וְהַקֻּלָּר, מְקַבֶּלֶת טֻמְאָה.</P>

<P><B>י,טו</B>  מְגֵרָה שֶׁעָשָׂה שִׁנֶּיהָ לְחוֹר הַדֶּלֶת--אַף עַל פִּי שֶׁמִּשְׁתַּמֵּשׁ בָּהּ, אֵינָהּ מְקַבֶּלֶת טֻמְאָה; וְאִם מִשֶּׁנִּטְמֵאת עֲשָׂיָהּ לְחוֹר הַדֶּלֶת--הֲרֵי זוֹ בְּטֻמְאָתָהּ, עַד שֶׁיִּקְבְּעֶנָּה בְּמַסְמֵר.  הֲפָכָהּ--בֵּין מִלְמַעְלָן, בֵּין מִלְּמַטָּן, בֵּין מִן הַצְּדָדִין--טְהוֹרָה.
<BR> </P>

<H2>הִלְכּוֹת כֵּלִים פֵּרֶק יא</H2>

<P><B>יא,א</B>  כַּמָּה שֵׁעוּר הַשֶּׁבֶר שֶׁיִּשָּׁבֵר כְּלִי מַתֶּכֶת וְלֹא יְקַבַּל טֻמְאָה, אוֹ יִטְהַר מִטֻּמְאָתוֹ:  הַכֹּל לְפִי מַה שְׁהוּא.  [ב] כָּל זְמָן שֶׁהַכְּלִי יָכוֹל לַעֲשׂוֹת מֵעֵין מְלַאכְתּוֹ--עֲדַיִן הוּא כְּלִי, וְחָשׁוּב כִּכְלִי שָׁלֵם.</P>

<P><B>יא,ב</B>  כֵּיצַד:  דְּלִי שֶׁלְּמַתֶּכֶת שֶׁנִּשְׁבַּר, וַהֲרֵי הוּא יָכוֹל לְמַלֹּאות בּוֹ--הֲרֵי הוּא כְּלִי כְּשֶׁהָיָה.  הַקֻּמְקוּם, כְּדֵי לָחֹם בּוֹ חַמִּין.  הַמֵּחָם, כְּדֵי לְקַבַּל סְלָעִים.  הַלְּפָס, כְּדֵי לְקַבַּל קִיתוֹנוֹת שֶׁלְּמַתֶּכֶת.  הַקִּתּוֹן, כְּדֵי לְקַבַּל פְּרוּטוֹת.  מִדּוֹת הַיַּיִן, כְּדֵי לָמֹד בָּהֶן הַיַּיִן.  וּמִדּוֹת הַשֶּׁמֶן, כְּדֵי לָמֹד בָּהֶן הַשֶּׁמֶן.</P>

<P><B>יא,ג</B>  מַסְנֶנֶת שֶׁלַּחַרְדָּל שֶׁנִּפְרְצוּ בָּהּ שְׁלוֹשָׁה נְקָבִים מִלְּמַטָּה, זֶה לְתוֹךְ זֶה--טְהוֹרָה, לְפִי שְׁאֵינָהּ מְשַׁמֶּשֶׁת מֵעֵין מְלַאכְתָּהּ.  מַגְרֵפָה שֶׁנִּטַּל כַּפָּהּ--אַף עַל פִּי שְׁהִיא כַּקֻּרְנַס, טְהוֹרָה:  שְׁאֵינָהּ עוֹשָׂה מֵעֵין מְלַאכְתָּהּ אֵלָא מֵעֵין הַקֻּרְנַס, וְהִיא לֹא נַעֲשָׂת לִתְקֹעַ בָּהּ כַּקֻּרְנַס.  וְכֵן כָּל כַּיּוֹצֶא בְּזֶה.</P>

<P><B>יא,ד</B>  [ג] מַסְרֵק שֶׁלְּצֶמֶר שֶׁנִּטְּלוּ שִׁנָּיו--אִם נִשְׁתַּיַּר בּוֹ שָׁלוֹשׁ בְּמָקוֹם אֶחָד, טָמֵא.  הָיְתָה הַחִיצוֹנָה אַחַת מִן הַשָּׁלוֹשׁ--טָהוֹר, לְפִי שְׁאֵינוּ יָכוֹל לִסְרֹק בּוֹ פִּשְׁתָּן:  שֶׁהַחִיצוֹנָה אֵינָהּ מוֹעֶלֶת לִסְרִיקָה; וְכָל שְׁאֵינוּ עוֹשֶׂה מֵעֵין מְלַאכְתּוֹ בִּכְלִי מַתְּכוֹת, טָהוֹר.</P>

<P><B>יא,ה</B>  נִטְּלוּ מִן הַמַּסְרֵק שְׁתַּיִם, וַעֲשָׂאָן לְמַלְקֶטֶת--טְמֵאוֹת.  אַחַת, וְהִתְקִינָהּ לַנֵּר, אוֹ לִלְפֹּף עָלֶיהָ הַחוּט לְרִקּוּם--מְקַבֶּלֶת טֻמְאָה; וְאִם הָיְתָה הַשֵּׁן עָבָה וּגְדוֹלָה--אַף עַל פִּי שֶׁלֹּא הִתְקִינָהּ, הֲרֵי זוֹ מִטַּמְּאָה בִּפְנֵי עַצְמָהּ.</P>

<P><B>יא,ו</B>  [ד] מַסְרֵק שֶׁלְּפִשְׁתָּן שֶׁנִּטְּלוּ שִׁנָּיו, וְנִשְׁתַּיַּר בּוֹ שְׁתַּיִם--טָמֵא; נִשְׁתַּיַּר בּוֹ אַחַת, טָהוֹר.  [ה] הַכְּדוֹמִים שֶׁנִּשְׁתַּבְּרוּ, וְאֻנְקְלֵי שֶׁלָּהֶן קַיֶּמֶת--טְמֵאִין:  שֶׁהֲרֵי אִפְשָׁר לְהוֹצִיא בָּהֶן הַדְּלִי מִן הַבְּאֵר, כְּשֶׁהָיוּ מִקֹּדֶם.</P>

<P><B>יא,ז</B>  [ו] מְגֵרָה שֶׁנִּטְּלָה שִׁנָּהּ אַחַת מִבִּנְתַּיִם, טְהוֹרָה.  נִשְׁתַּיַּר בָּהּ מְלוֹא הַסִּיט בְּמָקוֹם אֶחָד--טְמֵאָה, שֶׁהֲרֵי אִפְשָׁר לָגֹר בַּנִּשְׁאָר.</P>

<P><B>יא,ח</B>  [ז] הַמַּעֲצָד וְהָאִזְמֶל וְהַמְּפַסֶּלֶת וְהַמַּקְדֵּחַ שֶׁנִּפְגְמוּ, עֲדַיִן מְקַבְּלִין טֻמְאָה; נִטַּל חִסּוּמָן, טְהוֹרִין.  וְכֻלָּן שֶׁנֶּחְלְקוּ לִשְׁנַיִם, טְמֵאִין--חוּץ מִן הַמַּקְדֵּחַ, שֶׁהֲרֵי אֵינוּ יָכוֹל לִנְקֹב בּוֹ.  וְהָרֻנְקֵי בִּפְנֵי עַצְמָהּ--אֵינָהּ מְקַבֶּלֶת טֻמְאָה, מִפְּנֵי שְׁהִיא מִקְצַת כְּלִי.</P>

<P><B>יא,ט</B>  [ח] הַסַּיִף, וְהַסַּכִּין הֶעָקוּם כְּמוֹ מַגָּל, וְהָרֹמַח, וּמַגַּל יָד, וּמַגַּל קָצִיר, וְזוֹג מִסְפְּרַיִם קְטַנִּים שֶׁלְּבַעֲלֵי בָּתִּים, וְזוֹג שֶׁלְּמִסְפְּרַיִם גְּדוֹלִים שֶׁלַּסַּפָּרִים שֶׁנֶּחְלְקוּ--כָּל חֵלֶק מֵהֶן מְקַבֵּל טֻמְאָה, מִפְּנֵי שְׁהוּא עוֹשֶׂה מֵעֵין מְלַאכְתּוֹ.  [ט] מַסְפֶּרֶת שֶׁנֶּחְלְקָה לִשְׁנַיִם--טְהוֹרָה, לְפִי שְׁאֵינָהּ מַעְבֶּרֶת אֶת הַשֵּׂעָר אֵלָא בְּדֹחַק.</P>

<P><B>יא,י</B>  שִׁרְיוֹן שֶׁנֶּחְלַק לְאָרְכּוֹ, טָהוֹר; לְרָחְבּוֹ--אִם מְשַׁמֵּשׁ מֵעֵין מְלַאכְתּוֹ רִאשׁוֹנָה, טָמֵא.  מֵאֵימָתַי טַהְרָתוֹ, מִשֶׁיִּבְלֶה וְאֵינוּ מְשַׁמֵּשׁ מֵעֵין מְלַאכְתּוֹ.  בָּלָה וְנִשְׁתַּיַּר בּוֹ רֻבּוֹ--אִם מִלְמַעְלָה, טָמֵא; וְאִם מִלְּמַטָּה, טָהוֹר.  קָצַץ מִמֶּנּוּ, וְעָשָׂה חֻלְיָה לְתַכְשִׁיט--הֲרֵי זוֹ מְקַבֶּלֶת טֻמְאָה.</P>

<P><B>יא,יא</B>  שְׁפוֹפֶרֶת שֶׁלַּזֶּהָבִים, וְשֶׁלַּזַּגָּגִין, וְשֶׁלַּנַּפָּחִים, וְשֶׁלְּעוֹשֵׂי זְכוֹכִית--שֶׁנֶּחְלְקָה לְאָרְכָּהּ, טְהוֹרָה.  לְרָחְבָּהּ--אִם מְשַׁמֶּשֶׁת מֵעֵין מְלַאכְתָּהּ רִאשׁוֹנָה, טְמֵאָה; וְאִם לָאו, טְהוֹרָה.</P>

<P><B>יא,יב</B>  כַּלְבָּא שֶׁלַּסַּפָּרִים, וְשֶׁלָּרוֹפְאִים, וְשֶׁלְּעוֹשֵׂי זְכוֹכִית שֶׁנֶּחְלְקָה לִשְׁנַיִם--טְהוֹרָה; וְשֶׁלַּנַּפָּחִים--טְמֵאָה, מִפְּנֵי שְׁהוּא בַּתְּחִלָּה חוֹתֶה בָּהּ אֶת הַגֶּחָלִים.</P>

<P><B>יא,יג</B>  מַרְאָה שֶׁלְּמַתֶּכֶת שֶׁנִּשְׁבְּרָה, אוֹ שֶׁנִּטַּשְׁטְשָׁה--אִם אֵינָהּ מַרְאָה רֹב הַפָּנִים, טְהוֹרָה; הָיְתָה מַרְאָה רֹב הַפָּנִים, עֲדַיִן הִיא כְּלִי כְּשֶׁהָיְתָה.</P>

<P><B>יא,יד</B>  מַחַט שֶׁנִּטַּל קְצָתָהּ הַנָּקוּב, אוֹ עֻקְצָהּ--טְהוֹרָה; וְאִם הִתְקִינָהּ לִלְפֹּף עָלֶיהָ אֶת הַחוּט לִרְקֹם בָּהּ, טְמֵאָה.  אֲבָל מַחַט שֶׁלְּשַׂקִּים שֶׁנִּטַּל קְצָתָהּ הַנָּקוּב--טְמֵאָה, מִפְּנֵי שְׁהוּא רוֹשֵׁם בַּקָּצֶה הַשֵּׁנִי.</P>

<P><B>יא,טו</B>  הַמַּחַט שֶׁלּוֹפְפִין עָלֶיהָ הַשָּׁנִי אוֹ הַזָּהָב וְכַיּוֹצֶא בָּהֶן, כְּדֶרֶךְ שֶׁהָרוֹקְמִין עוֹשִׂין--בֵּין שֶׁנִּטַּל הַנָּקוּב שֶׁלָּהּ, בֵּין שֶׁנִּטַּל עֻקְצָהּ--טְמֵאָה, שְׁאֵין מְלַאכְתָּהּ הַתְּפִירָה.</P>

<P><B>יא,טז</B>  מַחַט שֶׁהֶעֱלָת חֲלוּדָה--אִם מְעַכֶּבֶת אֶת הַתְּפִירָה, טְהוֹרָה; וְאִם לָאו, טְמֵאָה.  [יז] הַסַּיִף וְהַסַּכִּין שֶׁהֶעֱלוּ חֲלוּדָה, טְהוֹרִין; שָׁפָן וְהִשְׁחִיזָן, חָזְרוּ לְטֻמְאָתָן הַיְּשָׁנָה.  וְכֵן צִנּוֹרָה שֶׁפְּשָׁטָהּ, טְהוֹרָה; כְּפָפָהּ, חָזְרָה לְטֻמְאָתָהּ הַיְּשָׁנָה.</P>

<P><B>יא,יז</B>  [יח] מַפְתֵּחַ עָקוּם כְּמוֹ אַרְכֻּבָּה שֶׁנִּשְׁבַּר מִתּוֹךְ אַרְכֻּבָּתוֹ, טָהוֹר; וְכֵן מַפְתֵּחַ הֶעָשׂוּי כְּמִין גַּם שֶׁנִּשְׁבַּר מִתּוֹךְ גַּמּוֹ, טָהוֹר:  שֶׁהֲרֵי אֵינוּ יָכוֹל לִפְתֹּחַ בָּהֶן, וַהֲרֵי אֵינָן מְשַׁמְּשִׁין מֵעֵין מְלַאכְתָּן.  הָיוּ בּוֹ שִׁנַּיִם וּנְקָבִים--טָמֵא, שֶׁעֲדַיִן מַפְתֵּחַ הוּא.  נִטְּלוּ הַשִּׁנַּיִם--טָמֵא, מִפְּנֵי הַנְּקָבִים; נִסְתְּמוּ הַנְּקָבִים--טָמֵא, מִפְּנֵי הַשִּׁנַּיִם.  נִטְּלוּ הַשִּׁנַּיִם, וְנִסְתְּמוּ הַנְּקָבִים אוֹ שֶׁנִּפְרְצוּ הַנְּקָבִים זֶה לְתוֹךְ זֶה--טָהוֹר.</P>

<P><B>יא,יח</B>  [יט] כְּלִי שֶׁיֵּשׁ בְּרֹאשׁוֹ הָאֶחָד כַּף לְהָרִים בּוֹ הַדֶּשֶׁן, וּבְרֹאשׁוֹ הַשֵּׁנִי מַזְלֵג לִצְלוֹת בּוֹ הַבָּשָׂר--שֶׁנִּטְּלָה כַּפּוֹ--טָמֵא, מִפְּנֵי שִׁנָּיו; נִטְּלוּ שִׁנָּיו--טָמֵא, מִפְּנֵי כַּפּוֹ.  וְכֵן מִכְחוֹל שֶׁנִּטְּלָה כַּפּוֹ שֶׁגּוֹרְפִין בָּהּ הַכֹּחַל--טָמֵא, מִפְּנֵי הַזָּכָר שֶׁכּוֹחֲלִין בּוֹ הָעַיִן; נִטַּל הַזָּכָר--טָמֵא, מִפְּנֵי הַכַּף.</P>

<P><B>יא,יט</B>  [כ] כְּלִי שֶׁבְּרֹאשׁוֹ אֶחָד כַּף כִּסְבָכָה לִצְלוֹת עָלָיו, וּבַקָּצֶה הַשֵּׁנִי שִׁנַּיִם לְהוֹצִיא בָּהֶן הַבָּשָׂר מִן הַקְּדֵרָה אוֹ מֵעַל הָאֵשׁ--נִטְּלָה כַּפּוֹ--טָמֵא, מִפְּנֵי שִׁנָּיו; נִטְּלוּ שִׁנָּיו--טָמֵא, מִפְּנֵי כַּפּוֹ.</P>

<P><B>יא,כ</B>  וְכֵן עֵט שֶׁלְּמַתֶּכֶת שֶׁכּוֹתְבִין בְּרֹאשׁוֹ הָאֶחָד, וּמוֹחֲקִין בְּרֹאשׁוֹ הַשֵּׁנִי--נִטַּל הַכּוֹתֵב--טָמֵא, מִפְּנֵי הַמּוֹחֵק; נִטַּל הַמּוֹחֵק--טָמֵא, מִפְּנֵי הַכּוֹתֵב.  וְכֵן כָּל כַּיּוֹצֶא בְּאֵלּוּ--וְהוּא, שֶׁיִּהְיֶה הַנִּשְׁאָר יָכוֹל לַעֲשׂוֹת מֵעֵין מְלַאכְתּוֹ.</P>

<P><B>יא,כא</B>  כֵּיצַד:  עֵט שֶׁנִּטַּל הַמּוֹחֵק שֶׁלּוֹ, וְנִשְׁאַר הַכּוֹתֵב--אִם נִשְׁאַר מֵאָרְכּוֹ כְּדֵי שֶׁיַּגִּיעַ לְקִשְׁרֵי אֶצְבְּעוֹתָיו--טָמֵא, שֶׁהֲרֵי אִפְשָׁר שֶׁיֶּאֱחֹז בּוֹ וְיִכְתֹּב; נִטַּל הַכּוֹתֵב, וְנִשְׁאַר הַמּוֹחֵק--אִם נִשְׁאַר מֵאָרְכּוֹ מְלוֹא פַּס יָדוֹ--טָמֵא, שֶׁהֲרֵי אִפְשָׁר לוֹ לִמְחֹק בּוֹ.  נִשְׁאַר פָּחוּת מִזֶּה, טָהוֹר.  וְכֵן כָּל כַּיּוֹצֶא בְּזֶה.</P>

<P><B>יא,כב</B>  [כא] קֻרְדֹּם שֶׁנִּטַּל עֻפְשׁוֹ, וְהוּא הַצַּד שֶׁהֶחָרָשׁ מְנַגֵּר בּוֹ--טָמֵא, מִפְּנֵי בֵּית בִּקּוּעוֹ; נִטַּל בֵּית בִּקּוּעוֹ--טָמֵא, מִפְּנֵי עֻשְׁפּוֹ.  נִשְׁבַּר מַקּוֹפוֹ, טָהוֹר.  [כב] חַרְחוּר שֶׁנִּפְגַם--עֲדַיִן הוּא כְּלִי, עַד שֶׁיִּנָּטֵל רֻבּוֹ; נִשְׁבַּר מַקּוֹפוֹ, טָהוֹר.</P>

<P><B>יא,כג</B>  הַמַּרְדֵּעַ, וְהוּא הַמַּלְמָד--הוּא עֵץ אָרוֹךְ עָבֶה; וּכְמוֹ מַסְמֵר חַד תָּקוּעַ בִּקְצָתוֹ מִלְמַעְלָה, וְזֶה הַבַּרְזֶל נִקְרָא דָּרְבָּן.  וּבַקָּצֶה הַשֵּׁנִי מִלְּמַטָּה בַּרְזֶל כְּמוֹ רֹמַח, וְהָעֵץ נִכְנָס בּוֹ; וְזֶה הַבַּרְזֶל נִקְרָא חַרְחוּר.</P>

<P><B>יא,כד</B>  מְנִיקִית שֶׁלְּמַתֶּכֶת שְׁהִיא כְּמוֹ שְׁפוֹפֶרֶת, שֶׁנִּטְמְאָה--מִשֶּׁיִּקְבַּע אוֹתָהּ בַּמַּקֵּל אוֹ בַּדֶּלֶת, וִיחַבַּר אוֹתָהּ עִם הָעֵץ--תִּטְהַר.  לֹא נִטְמֵאת--קְבָעָהּ בַּמַּקֵּל אוֹ בַּדֶּלֶת--הֲרֵי זוֹ מְקַבֶּלֶת טֻמְאָה, בִּמְקוֹמָהּ:  שֶׁכָּל כְּלֵי מַתְּכוֹת שֶׁקְּבָעָם בַּקּוֹרָה אוֹ בַּכּוֹתָל--מְקַבְּלִין טֻמְאָה כְּשֶׁהָיוּ, עַד שֶׁיְּשַׁנֶּה מַעֲשֵׂיהֶם.</P>

<P><B>יא,כה</B>  לְפִיכָּךְ דַּף שֶׁלַּנַּחְתּוֹמִין שֶׁלְּמַתֶּכֶת, שֶׁקְּבָעוֹ בַּכּוֹתָל--טָמֵא.  וְכֵן כָּל כַּיּוֹצֶא בְּזֶה מִשְּׁאָר כְּלֵי מַתְּכוֹת שֶׁנִּקְבְּעוּ, בֵּין פְּשׁוּטֵיהֶן בֵּין מְקַבְּלֵיהֶן--מְקַבְּלִים טֻמְאָה כְּשֶׁהָיוּ.
<BR> </P>

<H2>הִלְכּוֹת כֵּלִים פֵּרֶק יב</H2>

<P><B>יב,א</B>  כְּלֵי עֵץ וּכְלֵי עוֹר וּכְלֵי עֶצֶם שֶׁנִּשְׁבְּרוּ, טָהֲרוּ מִטֻּמְאָתָן.  חָזַר וְעָשָׂה כְּלִי מִשִּׁבְרֵיהֶן, אוֹ שֶׁקִּבַּץ אֶת שִׁבְרֵיהֶן וְעָשָׂה מֵהֶן כֵּלִים אֲחֵרִים--הֲרֵי אֵלּוּ כִּשְׁאָר הַכֵּלִים הַטְּהוֹרִים שֶׁלֹּא נִטְמְאוּ מִקֹּדֶם, שְׁהֶן מְקַבְּלִין טֻמְאָה מִכָּאן וּלְהַבָּא.</P>

<P><B>יב,ב</B>  וְכֵן כְּלֵי מַתְּכוֹת שֶׁנִּשְׁבְּרוּ אַחַר שֶׁנִּטְמְאוּ, טָהֲרוּ.  הִתִּיכָן, וְחָזַר וְעָשָׂה מֵהֶן כֵּלִים אֲחֵרִים--חָזְרוּ לְטֻמְאָתָן הַיְּשָׁנָה; וְאֵין לִכְלֵי מַתְּכוֹת טַהְרָה גְּמוּרָה, עַד שֶׁיַּטְבִּילֵם בְּמִקְוָה כִּשְׁהֶן שְׁלָמִים אוֹ יִשָּׁאֲרוּ שְׁבוּרִים.  [ב] וַחֲזָרַת כְּלֵי מַתְּכוֹת לְטֻמְאָתָן הַיְּשָׁנָה, מִדִּבְרֵי סוֹפְרִים.</P>

<P><B>יב,ג</B>  וּמִפְּנֵי מַה גָּזְרוּ עַל כְּלֵי מַתְּכוֹת שֶׁיַּחְזְרוּ לַטֻּמְאָה הַיְּשָׁנָה:  גְּזֵרָה שֶׁמֶּא יִטַּמֵּא לוֹ כְּלִי, וְיַתִּיכוֹ וְיַעֲשֶׂה מִמֶּנּוּ כְּלִי אַחֵר בּוֹ בַּיּוֹם:  וְאִם תֹּאמַר שְׁהוּא טָהוֹר כְּדִין תּוֹרָה, יָבוֹא וְיֹאמַר הַשְּׁבִירָה מְטַהֶרֶת וְהַטְּבִילָה מְטַהֶרֶת; כְּשֵׁם שְׁאִם נִשְׁבַּר וְהִתִּיכוֹ וְעָשָׂה מִמֶּנּוּ כְּלִי כְּשֶׁהָיָה, הֲרֵי הוּא טָהוֹר בּוֹ בַּיּוֹם--כָּךְ אִם הִטְבִּילוֹ, אַף עַל פִּי שְׁהוּא כְּשֶׁהָיָה הֲרֵי הוּא טָהוֹר בּוֹ בַּיּוֹם.  וְיָבוֹאוּ לוֹמַר שְׁאֵין הַכֵּלִים צְרִיכִין הַעְרֵב שֶׁמֶשׁ; מִפְּנֵי חֲשָׁשׁ זֶה, גָּזְרוּ עֲלֵיהֶם טֻמְאָה.</P>

<P><B>יב,ד</B>  [ג] אֶחָד כְּלִי שֶׁנִּטְמָא בְּמֵת, אוֹ בִּשְׁאָר הַטֻּמְאוֹת--אִם הִתִּיכוֹ--חָזַר לְטֻמְאָתוֹ הַיְּשָׁנָה, עַד שֶׁיִּטְבֹּל.  נִטְמָא בְּמֵת, וְהִזָּה עָלָיו בַּשְּׁלִישִׁי, וְאַחַר כָּךְ הִתִּיכוֹ וְעָשָׂהוּ כְּלִי אַחֵר, וְהִזָּה עָלָיו בַּשְּׁבִיעִי, וְהִטְבִּילוֹ--הֲרֵי זֶה טָמֵא, וְאֵין הַזָּיָה שֶׁקֹּדֶם הֶתֵּךְ מִצְטָרֶפֶת לַהַזָּיָה שֶׁאַחַר הֶתֵּךְ; וְאֵין לוֹ טַהְרָה, עַד שֶׁיַּזֶּה עָלָיו שְׁלִישִׁי וּשְׁבִיעִי וְיַטְבִּיל כִּשְׁהוּא כְּלִי קֹדֶם שְׁבִירָה, אוֹ יַזֶּה עָלָיו שְׁלִישִׁי וּשְׁבִיעִי וְיַטְבִּיל אַחַר שֶׁיַּתִּיכוֹ.</P>

<P><B>יב,ה</B>  [ד] בַּרְזֶל טָמֵא שֶׁבְּלָלוֹ עִם בַּרְזֶל טָהוֹר--אִם רֹב מִן הַטָּמֵא, טָמֵא; וְאִם רֹב מִן הַטָּהוֹר, טָהוֹר; מֶחְצָה לְמֶחְצָה, טָמֵא.  וְכֵן טִיט שֶׁבְּלָלוֹ בִּגְלָלִים, וְצָרַף הַכֹּל בַּכִּבְשָׁן, וְעָשָׂהוּ כְּלִי--אִם רֹב מִן הַטִּיט--הֲרֵי זֶה מְקַבֵּל טֻמְאָה, מִפְּנֵי שְׁהוּא כְּלִי חֶרֶס; וְאִם רֹב מִן הַגְּלָלִים, אֵינוּ מְקַבֵּל טֻמְאָה.</P>

<P><B>יב,ו</B>  [ה] כְּלֵי מַתְּכוֹת הַטְּהוֹרִין שֶׁאֲנָכָן בַּאֲנָךְ טָמֵא, טְמֵאִין; אֲבָל הָעוֹשֶׂה כֵּלִים מִן הָאֲנָךְ הַטָּמֵא, הֲרֵי הֶן טְהוֹרִין.  [ו] קֻרְדֹּם שֶׁעָשָׂהוּ מִן הַבַּרְזֶל הַטָּהוֹר, וְעָשָׂה עָשְׁפּוֹ מִן הַטָּמֵא--הֲרֵי זֶה טָמֵא; עָשָׂה עָשְׁפּוֹ מִן הַטָּהוֹר, וְהַקֻּרְדֹּם מִן הַטָּמֵא--הֲרֵי זֶה טָהוֹר:  שֶׁהַכֹּל הוֹלֵךְ אַחַר הָעוֹשֶׂה מְלָאכָה.  [ז] קֻרְדֹּם טָהוֹר שֶׁחֲסָמוֹ בְּבַרְזֶל טָמֵא, טָהוֹר.</P>

<P><B>יב,ז</B>  [ח] קִתּוֹן שֶׁעָשָׂהוּ מִן הַטָּמֵא, וְשׁוּלָיו מִן הַטָּהוֹר--טָהוֹר; עָשָׂהוּ מִן הַטָּהוֹר, וְשׁוּלָיו מִן הַטָּמֵא--טָמֵא:  הַכֹּל הוֹלֵךְ אַחַר הַמְּקַבֵּל, וְהָעוֹשֶׂה מְלָאכָה.</P>

<P><B>יב,ח</B>  [ט] כְּלִי מַתֶּכֶת שֶׁנִּטְמָא בְּטֻמְאָה שְׁהִיא מִדִּבְרֵי סוֹפְרִים, כְּגוֹן שֶׁנִּטְמָא בַּעֲבוֹדָה זָרָה וְכַיּוֹצֶא בָּהּ, וְנִשְׁבַּר, וְהִתִּיכוֹ וְחָזַר וְעָשָׂה מִמֶּנּוּ כְּלִי אַחֵר--הֲרֵי זֶה סְפֵק אִם חָזַר לְטֻמְאָתוֹ הַיְּשָׁנָה, אוֹ לֹא חָזַר.</P>

<P><B>יב,ט</B>  [י] כְּלֵי זְכוֹכִית שֶׁנִּטְמְאוּ וְנִשְׁבְּרוּ, טָהֲרוּ כְּכָל הַכֵּלִים.  וְאַפִלּוּ חָזַר וְהִתִּיכָן, וְעָשָׂה מֵהֶן כְּלִי אַחֵר--אֵינָן חוֹזְרִין לְטֻמְאָה יְשָׁנָה:  לְפִי שֶׁעִיקַר טֻמְאָתָן מִדִּבְרֵי סוֹפְרִים כְּמוֹ שֶׁבֵּאַרְנוּ, לֹא גָזְרוּ עֲלֵיהֶן בְּטֻמְאָה יְשָׁנָה.</P>

<P><B>יב,י</B>  וְכֵן כְּלֵי זְכוֹכִית שֶׁנִּשְׁבְּרוּ--אַף עַל פִּי שֶׁשִּׁבְרֵיהֶן כֵּלִים וּרְאוּיִין לְתַשְׁמִישׁ, הוֹאִיל וְהֶן שְׁיַרֵי כֵּלִים, אֵינָן מְקַבְּלִין טֻמְאָה, לְפִי שְׁאֵינָן דּוֹמִין לִכְלֵי חֶרֶס.  כֵּיצַד:  קְעָרָה שֶׁלִּזְכוֹכִית שֶׁנִּשְׁבְּרָה, וְהִתְקִין שׁוּלֶיהָ לְתַשְׁמִישׁ--אֵין הַשּׁוּלַיִם מְקַבְּלִין טֻמְאָה, אַף עַל פִּי שְׁהֶן כִּקְעָרָה.  וְאִם קִרְסַם אֶת מְקוֹם הַשֶּׁבֶר, וְשָׁפוֹ בְּשׁוֹפִין--הֲרֵי זֶה מְקַבֵּל טֻמְאָה.  וְכֵן כָּל כַּיּוֹצֶא בְּזֶה.</P>

<P><B>יב,יא</B>  צְלוֹחִית קְטַנָּה הַנִּטֶּלֶת בְּיָד אַחַת, שֶׁנִּטַּל פִּיהָ--מְקַבֶּלֶת טֻמְאָה, מִפְּנֵי שְׁאֵין מכְנִיסִין הַיָּד לְתוֹכָהּ אֵלָא יוֹצֵק מִמֶּנָּה; אֲבָל גְּדוֹלָה הַנִּטֶּלֶת בִּשְׁתֵּי יָדַיִם, שֶׁנִּטַּל פִּיהָ--טְהוֹרָה, מִפְּנֵי שְׁהִיא חוֹבֶלֶת בַּיָּד בְּשָׁעָה שֶׁמַּכְנִיס יָדוֹ לְתוֹכָהּ.</P>

<P><B>יב,יב</B>  וְכֵן צְלוֹחִית שֶׁלְּפַלְיָטוֹן--אַף עַל פִּי שְׁהִיא קְטַנָּה--אִם נִטַּל פִּיהָ, טְהוֹרָה:  מִפְּנֵי שֶׁחוֹבֶלֶת בְּאֶצְבָּעוֹ, בְּשָׁעָה שֶׁמּוֹצִיא הַבֹּשֶׂם מִתּוֹכָהּ.  [יב] לְגִינִים הַגְּדוֹלִים שֶׁנִּטַּל פִּיהֶן--עֲדַיִן הֶן כֵּלִים, מִפְּנֵי שְׁהוּא מַתְקִינָם לַכְּבָשִׁים.</P>

<P><B>יב,יג</B>  כּוֹס שֶׁנִּפְגַם רֻבּוֹ, טָהוֹר; נִפְגַם בּוֹ שְׁלִישׁ הֶקֵּפוֹ בְּרֹב גָּבְהוֹ, טָהוֹר.  נִקַּב וּסְתָמוֹ, בֵּין בַּעֲבָץ בֵּין בְּזֶפֶת--טָהוֹר.  וְהַכּוֹס וְהַצְּלוֹחִית שֶׁנִּקְּבוּ, בֵּין מִלְמַעְלָה בֵּין מִלְּמַטָּה--טְהוֹרִין.  [יד] הַתַּמְחוּי וְהַקְּעָרָה שֶׁנִּקְּבוּ מִלְמַעְלָה, טְמֵאִין; מִלְּמַטָּה, טְהוֹרִין.  נִסְדְּקוּ--אִם יְכוּלִין לְקַבַּל אֶת הַחַמִּין כְּצוֹנֵן, טְמֵאִין; וְאִם לָאו, טְהוֹרִין.  [טו] הַכּוֹסוֹת הַחֲתוּכִין--אַף עַל פִּי שֶׁשִּׂפְתוֹתֵיהֶן סוֹרְטִין אֶת הַפֶּה, מְקַבְּלִין טֻמְאָה.</P>

<P><B>יב,יד</B>  [טז] הָאֲפַרְכֵּס שֶׁלִּזְכוֹכִית--טָהוֹר, שֶׁהֲרֵי הוּא כְּמוֹ מְחָץ שְׁאֵינוּ מְקַבֵּל.  [יז] זְכוֹכִית שֶׁעוֹשִׂין אוֹתָהּ לְמַרְאָה--טְהוֹרָה, אַף עַל פִּי שְׁהִיא מְקַבֶּלֶת:  לְפִי שֶׁלֹּא נַעֲשָׂת לְקַבָּלָה.  הַתַּרְוָד שֶׁלִּזְכוֹכִית שְׁהוּא מְקַבֵּל--אַף עַל פִּי שֶׁכְּשֶׁמַּנִּיחוֹ עַל הַשֻּׁלְחָן, נֶהְפַּךְ עַל צִדּוֹ וְאֵינוּ מְקַבֵּל--הֲרֵי זֶה מְקַבֵּל טֻמְאָה.</P>

<P><B>יב,טו</B>  [יח] הַתַּמְחוּי שֶׁלִּזְכוֹכִית שֶׁעָשָׂהוּ מַרְאָה, מְקַבֵּל טֻמְאָה; וְאִם מִתְּחִלָּה עָשָׂהוּ לְמַרְאָה, כְּדֵי שֶׁיִּהְיוּ דְּבָרִים שֶׁמַּנִּיחִין בּוֹ נִרְאִין מֵאֲחוֹרָיו--הֲרֵי זֶה טָהוֹר.  וְכָל כְּלֵי זְכוֹכִית--אֵין מְקַבְּלִין טֻמְאָה, עַד שֶׁתִּגָּמֵר מְלַאכְתָּן כְּכָל הַכֵּלִים.
<BR> </P>

<H2>הִלְכּוֹת כֵּלִים פֵּרֶק יג</H2>

<P><B>יג,א</B>  כְּבָר בֵּאַרְנוּ בְּכַמָּה מְקוֹמוֹת שְׁאֵין כְּלִי חֶרֶס מִטַּמֵּא אֵלָא מֵאַוֵּירוֹ, אוֹ בַּהֲסֵט הַזָּב.  וּשְׁאָר כָּל הַכֵּלִים שֶׁנָּגְעָה בָּהֶן הַטֻּמְאָה, נִטְמְאוּ; וְאִם נִכְנְסָה טֻמְאָה לְאַוֵּירָן, וְלֹא נָגְעָה בָּהֶן--הֲרֵי הֶן טְהוֹרִין.  נִמְצָא הַטָּמֵא בִּכְלִי חֶרֶס, טָהוֹר בְּכָל הַכֵּלִים; וְהַטָּמֵא בְּכָל הַכֵּלִים, טָהוֹר בִּכְלִי חֶרֶס.</P>

<P><B>יג,ב</B>  וּמְנַיִן שְׁאֵין כְּלִי חֶרֶס מִטַּמֵּא אֵלָא מֵאַוֵּירוֹ:  שֶׁנֶּאֱמָר "וְכָל-כְּלִי-חֶרֶשׂ--אֲשֶׁר-יִפֹּל מֵהֶם, אֶל-תּוֹכוֹ" (ויקרא יא,לג)--מִתּוֹכוֹ הוּא מִטַּמֵּא, וְאֵינוּ מִטַּמֵּא מֵאֲחוֹרָיו.  [ב] וּכְשֵׁם שֶׁמִּטַּמֵּא מֵאַוֵּירוֹ, כָּךְ מְטַמֵּא אֹכָלִין וּמַשְׁקִין מֵאַוֵּירוֹ.</P>

<P><B>יג,ג</B>  כֵּיצַד:  כְּלִי חֶרֶס שֶׁנִּטְמָא, וְנִכְנְסוּ אֹכָלִין וּמַשְׁקִין לְאַוֵּירוֹ--אַף עַל פִּי שֶׁלֹּא נָגְעוּ בּוֹ--הֲרֵי אֵלּוּ טְמֵאִין, שֶׁנֶּאֱמָר "כֹּל אֲשֶׁר בְּתוֹכוֹ יִטְמָא" (ויקרא יא,לג).  אֲבָל שְׁאָר הַכֵּלִים הַטְּמֵאִין--אֵינָן מְטַמְּאִין אֹכָלִין וּמַשְׁקִין, עַד שֶׁיִּגְּעוּ בָּהֶן.</P>

<P><B>יג,ד</B>  [ג] אֵין כְּלִי חֶרֶס מְטַמֵּא כֵּלִים מֵאַוֵּירוֹ, בֵּין כְּלִי חֶרֶס בֵּין שְׁאָר כֵּלִים.  כֵּיצַד:  כְּלִי חֶרֶס גָּדוֹל שֶׁהָיוּ כֵּלִים בְּתוֹכוֹ, וְנִכְנְסָה טֻמְאָה בְּאַוֵּירוֹ--הוּא טָמֵא, וְכָל הַכֵּלִים שֶׁבְּתוֹכוֹ טְהוֹרִין.</P>

<P><B>יג,ה</B>  הָיוּ מַשְׁקִין בַּכֵּלִים שֶׁבְּתוֹכוֹ--נִטְמְאוּ הַמַּשְׁקִין מֵאַוֵּירוֹ, וְחוֹזְרִין וּמְטַמְּאִין אֶת הַכֵּלִים; וַהֲרֵי זֶה אוֹמֵר מְטַמְּאֶיךָ לֹא טִמְּאוּנִי, וְאַתָּה טִמֵּאתַנִי.</P>

<P><B>יג,ו</B>  [ד] כְּלִי חֶרֶס שֶׁנָּגְעוּ מַשְׁקִין טְמֵאִין בַּאֲחוֹרָיו בִּלְבָד, נִטְמְאוּ אֲחוֹרָיו כִּשְׁאָר כָּל הַכֵּלִים.  בַּמֶּה דְּבָרִים אֲמוּרִים, בְּשֶׁהָיָה לוֹ תּוֹךְ; אֲבָל אִם אֵין לוֹ תּוֹךְ, וְנָגְעוּ בּוֹ מַשְׁקִין טְמֵאִין--הֲרֵי זֶה טָהוֹר:  שֶׁכָּל שְׁאֵין לוֹ תּוֹךְ בִּכְלִי חֶרֶס, אֵין אֲחוֹרָיו מִטַּמְּאִין בְּמַשְׁקִין.</P>

<P><B>יג,ז</B>  נָגְעוּ אֹכָלִין אוֹ מַשְׁקִין בַּאֲחוֹרֵי כְּלִי חֶרֶס הַטָּמֵא, הֲרֵי אֵלּוּ טְמֵאִין.  וְאֶחָד כְּלִי חֶרֶס וְאֶחָד כָּל הַכֵּלִים, בְּדָבָר זֶה:  שֶׁכָּל הַכֵּלִים הַטְּמֵאִין שֶׁנָּגְעוּ אֹכָלִין אוֹ מַשְׁקִין בָּהֶן, בֵּין מִתּוֹכָן בֵּין מֵאֲחוֹרֵיהֶן--נִטְמְאוּ.</P>

<P><B>יג,ח</B>  [ה] אֶחָד כְּלִי חֶרֶס שֶׁנִּכְנְסָה טֻמְאָה לְאַוֵּירוֹ, אוֹ שֶׁכָּפָהוּ עַל הַטֻּמְאָה הַמֻּנַּחַת עַל הָאָרֶץ וְנַעֲשָׂה אֹהֶל עָלֶיהָ--שֶׁהֲרֵי הַטֻּמְאָה בְּתוֹכוֹ.  מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "אֶל-תּוֹכוֹ" (ויקרא יא,לג), לְרַבּוֹת אֶת הָאֹהָלִים.</P>

<P><B>יג,ט</B>  [ו] גֻּמָּה שֶׁהָיָה הַשֶּׁרֶץ מֻנָּח בְּתוֹכָהּ, וְכָפָה כְּלִי חֶרֶס עַל הַגֻּמָּה--לֹא נִטְמָא:  שֶׁנֶּאֱמָר "אֲשֶׁר-יִפֹּל מֵהֶם, אֶל-תּוֹכוֹ" (ויקרא יא,לג), עַד שֶׁתִּכָּנֵס עַצְמָהּ שֶׁלְּטֻמְאָה בְּתוֹכוֹ.  לְפִיכָּךְ הַשֶּׁרֶץ הַנִּמְצָא לְמַטָּה מִנְּחֻשְׁתּוֹ שֶׁלַּתַּנּוּר, שְׁהִיא קַרְקָעִיתוֹ--הַתַּנּוּר טָהוֹר:  שֶׁאֲנִי אוֹמֵר חַי נָפַל, וְעַכְשָׁו מֵת בְּתוֹךְ גֻּמָּה זוֹ.</P>

<P><B>יג,י</B>  וְכֵן אִם נִמְצֵאת מַחַט אוֹ טַבַּעַת לְמַטָּה מִנְּחֻשְׁתּוֹ שֶׁלַּתַּנּוּר--אַף עַל פִּי שֶׁכָּל הַכֵּלִים הַנִּמְצָאִים טְמֵאִים כְּמוֹ שֶׁבֵּאַרְנוּ, הֲרֵי הַתַּנּוּר טָהוֹר:  שֶׁאֲנִי אוֹמֵר שָׁם הָיוּ, עַד שֶׁלֹּא בָא הַתַּנּוּר; וְהַתַּנּוּר נִבְנָה עֲלֵיהֶן, וְלֹא נָפְלוּ לְתוֹכוֹ.  נִמְצְאוּ בַּדֶּשֶׁן--הֲרֵי הַתַּנּוּר טָמֵא, שְׁאֵין לוֹ בְּמַה יִתְלֶה.</P>

<P><B>יג,יא</B>  נִמְצְאוּ בִּנְחֻשְׁתּוֹ שֶׁלַּתַּנּוּר, נִרְאִין אֲבָל אֵינָן יוֹצְאִין לְאַוֵּירוֹ--אִם אוֹפֶה אֶת הַבָּצֵק, וְהוּא נוֹגֵעַ בָּהֶן--נִטְמָא הַתַּנּוּר, כְּאִלּוּ הָיוּ בְּתוֹךְ אַוֵּירוֹ; וְאִם לָאו--הַתַּנּוּר טָהוֹר, כְּאִלּוּ הֶן לְמַטָּה מִנְּחֻשְׁתּוֹ.  בְּאֵיזֶה בָּצֵק אָמְרוּ, בַּבָּצֵק הַבֵּינוֹנִי שְׁאֵינוּ רַךְ בְּיוֹתֵר וְלֹא קָשֶׁה.</P>

<P><B>יג,יב</B>  [ז] הַשֶּׁרֶץ שֶׁנִּמְצָא בָּעַיִן שֶׁלַּתַּנּוּר, בָּעַיִן שֶׁלַּכִּירָה, בָּעַיִן שֶׁלַּכֻּפָּח--אִם נִמְצָא מִן הַשָּׂפָה הַפְּנִימִית וְלַחוּץ, טָהוֹר; וְכֵן אִם נִמְצָא בְּאַוֵּיר הָעַיִן, טָהוֹר:  שֶׁהֲרֵי לֹא נִכְנַס לְאַוֵּיר הַתַּנּוּר אוֹ הַכִּירָה אוֹ הַכֻּפָּח, אֵלָא תַּחַת עֹבִי דָּפְנוֹתֵיהֶן הוּא תָּלוּי.  וְאַפִלּוּ הָיָה שָׁם כַּזַּיִת מִן הַמֵּת--טְהוֹרִין, אֵלָא אִם כֵּן הָיָה בְּעֹבִי הָעַיִן פּוֹתֵחַ טֶפַח:  שֶׁהֲרֵי מֵבִיא אֶת הַטֻּמְאָה לְאַוֵּיר הַתַּנּוּר, כְּמוֹ שֶׁנִּתְבָּאַר בְּעִנְיַן טֻמְאַת מֵת.</P>

<P><B>יג,יג</B>  [ח] נִמְצָא הַשֶּׁרֶץ בִּמְקוֹם הַנָּחַת הָעֵצִים, מִן הַשָּׂפָה הַפְּנִימִית וְלַחוּץ--טָהוֹר.  נִמְצָא בִּמְקוֹם יְשִׁיבַת הַבַּלָּן, בִּמְקוֹם יְשִׁיבַת הַצַּבָּע, בִּמְקוֹם יְשִׁיבַת שׁוֹלְקֵי זֵיתִים--הַכֹּל טָהוֹר.  [ט] אֵין הַתַּנּוּר וְלֹא הַכִּירָה וְלֹא שְׁאָר מְקוֹמוֹת הַיְּקוֹד מִטַּמְּאִין, אֵלָא אִם נִמְצֵאת הַטֻּמְאָה מִן הַסְּתוּמָה וּלִפְנִים.</P>

<P><B>יג,יד</B>  [י] כְּלִי חֶרֶס שֶׁשּׁוֹתִין בּוֹ בַּעֲלֵי בָּתִּים הַמַּיִם, שֶׁבְּאֶמְצָעוֹ כְּמוֹ רֶשֶׁת שֶׁלְּחֶרֶס, וּשְׂפָתוֹ מִלְמַעְלָה מִן הָרֶשֶׁת כְּמוֹ מַסְרֵק, וְזֶה הוּא הַנִּקְרָא צִרְצוּר--אִם נִכְנְסָה הַטֻּמְאָה לְאַוֵּיר הַמַּסְרֵק לְמַעְלָה מִן הָרֶשֶׁת--נִטְמָא כֻּלּוֹ, שֶׁזֶּה הוּא תּוֹכוֹ שֶׁלִּכְלִי זֶה.</P>

<P><B>יג,טו</B>  [יא] כְּלִי חֶרֶס שֶׁהָיָה לוֹ שָׁלוֹשׁ שְׂפָיוֹת זוֹ לִפְנִים מִזּוֹ, הָיְתָה הַפְּנִימִית עוֹדֶפֶת, וְנִכְנְסָה טֻמְאָה לְאַוֵּיר הַפְּנִימִית--כָּל הָאֹכָלִין וְהַמַּשְׁקִין שֶׁבָּאַוֵּיר שֶׁבֵּין הַשָּׂפָה הַפְּנִימִית וּבֵין הָאֶמְצָעִית וְהָאֹכָלִין וְהַמַּשְׁקִין שֶׁבֵּין הָאֶמְצָעִית וּבֵין הַחִיצוֹנָה, טְהוֹרִין.  הָיְתָה הָאֶמְצָעִית עוֹדֶפֶת, וְנִטְמָא אַוֵּירָהּ--מִמֶּנָּה וְלִפְנִים, טָמֵא; וּמִמֶּנָּה וְלַחוּץ, טָהוֹר.  הָיְתָה הַחִיצוֹנָה עוֹדֶפֶת, וְנִטְמָא אַוֵּירָהּ--הַכֹּל טָמֵא.  הָיוּ שֹׁווֹת--כָּל שֶׁנִּטְמָא אַוֵּירָהּ, טְמֵאָה; וְהַשְּׁאָר טָהוֹר.</P>

<P><B>יג,טז</B>  [יב] לְפָסִין זוֹ בְּתוֹךְ זוֹ, וְשִׂפְתוֹתֵיהֶן שֹׁווֹת, וְהַשֶּׁרֶץ בָּעֶלְיוֹנָה אוֹ בַּתַּחְתּוֹנָה--זוֹ שֶׁיֵּשׁ בָּהּ הַשֶּׁרֶץ, טְמֵאָה; וּשְׁאָר הַלְּפָסִין, טְהוֹרִין:  הֶן וְכָל הָאֹכָלִין שֶׁבָּהֶן.  הָיָה כָּל לְפָס מֵהֶן נְקוּבָה בְּכוֹנֵס מַשְׁקֶה, וְהַשֶּׁרֶץ בָּעֶלְיוֹנָה--כָּל הָאֹכָלִין וְהַמַּשְׁקִין שֶׁבְּכָל הַלְּפָסִין טְמֵאִים, שֶׁהֲרֵי הַטֻּמְאָה בְּאַוֵּיר כֻּלָּן כְּמוֹ שֶׁיִּתְבָּאַר.</P>

<P><B>יג,יז</B>  הָיָה הַשֶּׁרֶץ בַּתַּחְתּוֹנָה--הִיא טְמֵאָה, וְכֻלָּן טְהוֹרוֹת:  שֶׁהֲרֵי לֹא נִכְנַס הַשֶּׁרֶץ לְאַוֵּיר הָעֶלְיוֹנוֹת; וְאֵין שְׂפַת הַתַּחְתּוֹנָה עוֹדֶפֶת, כְּדֵי לְטַמֵּא כָּל הָאֹכָלִין וְהַמַּשְׁקִין שֶׁבְּתוֹכָהּ.</P>

<P><B>יג,יח</B>  הָיָה הַשֶּׁרֶץ בָּעֶלְיוֹנָה, וְהָיְתָה שְׂפַת הַתַּחְתּוֹנָה עוֹדֶפֶת--הָעֶלְיוֹנָה טְמֵאָה, שֶׁהַשֶּׁרֶץ בְּתוֹכָהּ; וְכֵן הַתַּחְתּוֹנָה--מִפְּנֵי שֶׁשְּׂפָתָהּ עוֹדֶפֶת, הֲרֵי הַשֶּׁרֶץ בְּאַוֵּירָהּ.  וּשְׁאָר הַלְּפָסִין שֶׁבְּתוֹךְ הַתַּחְתּוֹנָה--טְהוֹרִין, שְׁאֵין כְּלִי חֶרֶס מְטַמֵּא כֵּלִים שֶׁבְּתוֹכוֹ.  וְאִם הָיָה בֵּינֵיהֶן מַשְׁקֶה טוֹפֵחַ--כָּל שֶׁיֵּשׁ בָּהּ מַשְׁקֶה טוֹפֵחַ, טְמֵאָה:  שֶׁמַּשְׁקֶה מִטַּמֵּא מֵאַוֵּיר הַתַּחְתּוֹנָה הָעוֹדֶפֶת, וְחוֹזֵר וּמְטַמֵּא אֶת הַלְּפָס.</P>

<P><B>יג,יט</B>  [יג] טַבְלָה שֶׁלְּחֶרֶס שֶׁהָיוּ קְעָרוֹת דְּבוּקִין בָּהּ בִּתְחִלַּת מַעֲשֶׂיהָ, וַהֲרֵי הַכֹּל כְּלִי אֶחָד, וְנִטְמֵאת אַחַת מִן הַקְּעָרוֹת--לֹא נִטְמְאוּ כֻּלָּן.  וְאִם הָיָה לַטַּבְלָה דֹּפֶן עוֹדֵף, שֶׁנִּמְצְאוּ כָּל הַקְּעָרוֹת בְּתוֹכוֹ, וְנִטְמֵאת אַחַת מֵהֶן--נִטְמְאוּ כֻּלָּן.  וְכֵן הַדִּין בְּבֵית הַתְּבָלִין שֶׁלְּחֶרֶס, וְקַלְמְרִין הַמַּתְאִימוֹת.</P>

<P><B>יג,כ</B>  כַּיּוֹצֶא בּוֹ, [יד] בֵּית הַתְּבָלִין שֶׁלְּעֵץ שֶׁנִּטְמָא אֶחָד מִבָּתָּיו בְּמַשְׁקִין--לֹא נִטְמְאוּ שְׁאָר הַבָּתִּים.  וְאִם יֵשׁ לוֹ דֹּפֶן עוֹדֵף, שֶׁנִּמְצְאוּ כָּל הַבָּתִּים בְּתוֹכוֹ, וְנִטְמָא אֶחָד מִבָּתָּיו בְּמַשְׁקִין--נִטְמְאוּ כֻּלָּן:  שֶׁהַכֹּל כִּכְלִי אֶחָד; וּכְלִי שֶׁנִּטְמָא תּוֹכוֹ בְּמַשְׁקִין, נִטְמָא כֻּלּוֹ.</P>

<P><B>יג,כא</B>  הָיוּ בָּתָּיו קְבוּעִין בְּמַסְמֵר, הֲרֵי אֵלּוּ חִבּוּר זֶה לְזֶה לַטֻּמְאָה וְלַהַזָּיָה.  הָיוּ תְּקוּעִין בִּלְבָד--הֲרֵי אֵלּוּ חִבּוּר לַטֻּמְאָה, וְאֵינָן חִבּוּר לַהַזָּיָה.  וְאִם הָיוּ בָּתָּיו נִטָּלִין וְנִתָּנִין--אֵינָן חִבּוּר, לֹא לַטֻּמְאָה וְלֹא לַהַזָּיָה.
<BR> </P>

<H2>הִלְכּוֹת כֵּלִים פֵּרֶק יד</H2>

<P><B>יד,א</B>  כָּל הַמַּצִּיל בְּצָמִיד פָּתִיל בְּאֹהֶל הַמֵּת, מַצִּיל בְּצָמִיד פָּתִיל בְּאַוֵּיר כְּלִי חֶרֶס:  אִם הִצִּיל בַּמֵּת הֶחָמוּר, דִּין הוּא שֶׁיַּצִּיל בִּכְלִי חֶרֶס הַקַּל.  וְכָל שְׁאֵינוּ מַצִּיל בְּאֹהֶל הַמֵּת, אֵינוּ מַצִּיל בְּאַוֵּיר כְּלִי חֶרֶס.  [ב] וּכְשֵׁם שְׁאֵין צָמִיד פָּתִיל לַטֻּמְאָה בְּאֹהֶל הַמֵּת, כָּךְ אֵין צָמִיד פָּתִיל לַטֻּמְאָה בְּאַוֵּיר כְּלִי חֶרֶס.</P>

<P><B>יד,ב</B>  כֵּיצַד:  קְדֵרָה שֶׁהָיְתָה מְלֵאָה אֹכָלִין וּמַשְׁקִין, וּמֻקֶּפֶת צָמִיד פָּתִיל, וּנְתוּנָה בַּתַּנּוּר הַטָּמֵא--הֲרֵי הַקְּדֵרָה וְכָל מַה שֶׁבְּתוֹכָהּ טְהוֹרִין.</P>

<P><B>יד,ג</B>  הָיָה הַשֶּׁרֶץ אוֹ מַשְׁקִין טְמֵאִין בְּתוֹכָהּ, וּמֻקֶּפֶת צָמִיד פָּתִיל, וּנְתוּנָה בְּאַוֵּיר הַתַּנּוּר--נִטְמָא הַתַּנּוּר.  וְכֵן כָּל כַּיּוֹצֶא בְּזֶה.</P>

<P><B>יד,ד</B>  [ג] טַבַּעַת טְמֵאָה שֶׁהָיְתָה מֻבְלַעַת בְּתוֹךְ הַלְּבֵנָה, אוֹ מַחַט טְמֵאָה שֶׁהָיְתָה מֻבְלַעַת בְּתוֹךְ הָעֵץ, וְנָפְלוּ לְאַוֵּיר כְּלִי חֶרֶס--נִטְמָא:  אַף עַל פִּי שְׁאִם נָגַע כִּכַּר תְּרוּמָה בָּעֵץ זֶה, אוֹ בִּלְבֵנָה זוֹ--טָהוֹר; הֲרֵי הֶן מְטַמְּאִין כְּלִי חֶרֶס מֵאַוֵּירוֹ.</P>

<P><B>יד,ה</B>  [ד] תֻּרְנְגוֹל שֶׁבָּלַע שֶׁרֶץ אוֹ בְּשַׂר מֵת, וְנָפַל לְאַוֵּיר הַתַּנּוּר--הֲרֵי זֶה טָהוֹר; וְאִם מֵת שָׁם הַתֻּרְנְגוֹל, נִטְמָא הַתַּנּוּר:  שֶׁהַבְּלוּעִין בַּחַי מַצִּילִין מִיַּד כְּלִי חֶרֶס, כְּדֶרֶךְ שֶׁמַּצִּילִין בְּאֹהֶל הַמֵּת.</P>

<P><B>יד,ו</B>  [ה] דְּבָרִים שֶׁבְּתוֹךְ הַפֶּה אוֹ בְּתוֹךְ הַקְּמָטִין, אֵינָן כִּבְלוּעִין.  כֵּיצַד:  אָדָם שֶׁהָיוּ מַשְׁקִין טְמֵאִין בְּתוֹךְ פִּיו, וְהִכְנִיס רֹאשׁוֹ לְאַוֵּיר כְּלִי חֶרֶס--טִמְּאָהוּ.  וְכֵן טָהוֹר שֶׁהָיוּ אֹכָלִין וּמַשְׁקִין לְתוֹךְ פִּיו, וְהִכְנִיס רֹאשׁוֹ לְאַוֵּיר תַּנּוּר טָמֵא--נִטְמְאוּ אֹכָלִין שֶׁבְּפִיו.  הָיָה לוֹ בְּתוֹךְ קֻמְטוֹ כַּעֲדָשָׁה מִן הַשֶּׁרֶץ, וְהִכְנִיסוֹ לְאַוֵּיר הַתַּנּוּר--נִטְמָא הַתַּנּוּר, אַף עַל פִּי שֶׁהַטֻּמְאָה בְּתוֹךְ הַקְּמָט.  [ו] סְפוֹג שֶׁבָּלַע מַשְׁקִין טְמֵאִין--אַף עַל פִּי שְׁהוּא נָגוּב מִבַּחוּץ--אִם נָפַל לְאַוֵּיר כְּלִי חֶרֶס--טִמְּאָהוּ, שֶׁסּוֹף מַשְׁקֶה לָצֵאת.  וְכֵן חֲתִכָּה שֶׁלְּלֶפֶת, וְשֶׁלִּגְמִי.</P>

<P><B>יד,ז</B>  חֲרָסִים שֶׁנִּשְׁתַּמַּשׁ בָּהֶן מַשְׁקִין טְמֵאִין, וְנָגְבוּ, וְנָפְלוּ לְאַוֵּיר כְּלִי חֶרֶס--לֹא טִמְּאוּהוּ.  נָפְלוּ לַתַּנּוּר, וְהֻסַּק--נִטְמָא, שֶׁסּוֹף מַשְׁקִין לָצֵאת.</P>

<P><B>יד,ח</B>  בַּמֶּה דְּבָרִים אֲמוּרִים, בְּמַשְׁקִין קַלִּין; אֲבָל אִם נִבְלְעוּ בָּהֶן מַשְׁקִין חֲמוּרִין, כְּגוֹן דַּם הַנִּדָּה וּמֵימֵי רַגְלֶיהָ--אִם הָיוּ יְכוּלִין לָצֵאת, וְהִקְפִּיד עָלָיו שֶׁיֵּצֵא--הֲרֵי זֶה מְטַמֵּא הַתַּנּוּר, אַף עַל פִּי שֶׁלֹּא הֻסַּק; וְאִם אֵין מַקְפִּיד עָלָיו--אֵינוּ מְטַמֵּא, עַד שֶׁיֻּסַּק וְיֵצֵא הַמַּשְׁקֶה.</P>

<P><B>יד,ט</B>  וְכֵן בְּגֶפֶת חֲדָשָׁה הַבָּאָה מִמַּשְׁקִין טְמֵאִין, שֶׁהֻסַּק בָּהּ הַתַּנּוּר--נִטְמָא, שֶׁסּוֹף מַשְׁקֶה לָצֵאת; אֲבָל בִּישָׁנָה, טָהוֹר.  אֵיזוֹ הִיא יְשָׁנָה, לְאַחַר שְׁנֵים עָשָׂר חֹדֶשׁ.  וְאִם יָדוּעַ שֶׁיּוֹצֶא מִמֶּנָּה מַשְׁקֶה בְּשָׁעַת הֶסֵּק--אַפִלּוּ לְאַחַר שָׁלוֹשׁ שָׁנִים, נִטְמָא הַתַּנּוּר כְּשֶׁיֻּסַּק.</P>

<P><B>יד,י</B>  [ז] כְּלִי חֶרֶס שֶׁחֲלָקוֹ בִּמְחִצָּה מִשְּׂפָתוֹ עַד קַרְקָעִיתוֹ, וְנִכְנְסָה טֻמְאָה בְּאַוֵּיר אֶחָד מִשְּׁנֵי הַחֲלָקִים--נִטְמָא הַכְּלִי כֻּלּוֹ:  לְפִי שְׁאֵין דֶּרֶךְ בְּנֵי אָדָם לַחְלֹק כְּלֵי חֶרֶס, כְּדֶרֶךְ שֶׁחוֹלְקִין הָאֹהָלִים.  לְפִיכָּךְ תַּנּוּר שֶׁחֲצָצוֹ בִּנְסָרִים אוֹ בִּירִיעוֹת, וְנִמְצָא הַשֶּׁרֶץ בְּמָקוֹם אֶחָד--הַכֹּל טָמֵא.</P>

<P><B>יד,יא</B>  [ח] כְּלִי שֶׁהָיְתָה טֻמְאָה בְּתוֹכוֹ, וְהִכְנִיס הַכְּלִי לְאַוֵּיר כְּלִי חֶרֶס, וּשְׂפַת הַכְּלִי הַטָּמֵא חוּץ לִכְלִי חֶרֶס--אַף עַל פִּי שֶׁהַטֻּמְאָה מְכֻוֶּנֶת בְּתוֹךְ כְּלִי חֶרֶס, הֲרֵי זֶה טָהוֹר:  שֶׁנֶּאֱמָר "אֲשֶׁר-יִפֹּל מֵהֶם, אֶל-תּוֹכוֹ" (ויקרא יא,לג), לֹא לְתוֹךְ תּוֹכוֹ.</P>

<P><B>יד,יב</B>  [ט] וְכֵן אִם הָיָה כְּלִי חֶרֶס טָמֵא, וְהִכְנִיס לְאַוֵּירוֹ כְּלִי אַחֵר שֶׁיֵּשׁ בּוֹ אֹכָלִין וּמַשְׁקִין, וּשְׂפַת הַכְּלִי הָאַחֵר חוּץ לִכְלִי חֶרֶס--אַף עַל פִּי שֶׁהָאֹכָלִין וְהַמַּשְׁקִין מְכֻוָּנִין בְּתוֹךְ כְּלִי חֶרֶס הַטָּמֵא, הֲרֵי אֵלּוּ טְהוֹרִין:  שֶׁנֶּאֱמָר "כֹּל אֲשֶׁר בְּתוֹכוֹ יִטְמָא" (ויקרא יא,לג), לֹא שֶׁבְּתוֹךְ תּוֹכוֹ.</P>

<P><B>יד,יג</B>  כֵּיצַד:  כַּוֶּרֶת אוֹ קֻפָּה אוֹ קְדֵרָה אוֹ חֵמֶת וְכַיּוֹצֶא בָּהֶן שֶׁהָיָה הַשֶּׁרֶץ בְּתוֹכָהּ, וְשִׁלְשַׁל הַקֻּפָּה לְאַוֵּיר הֶחָבִית אוֹ לְאַוֵּיר הַתַּנּוּר--אַף עַל פִּי שֶׁהַשֶּׁרֶץ מְכֻוָּן בְּתוֹךְ אַוֵּיר הֶחָבִית--הוֹאִיל וּשְׂפַת הַקֻּפָּה אוֹ הַחֵמֶת לְמַעְלָה מִשְּׂפַת הֶחָבִית אוֹ הַתַּנּוּר, הֲרֵי אֵלּוּ טְהוֹרִין.  וְאִם הָיָה בְּתוֹךְ הַחֵמֶת אוֹ בְּתוֹךְ הַקְּדֵרָה וְכַיּוֹצֶא בָּהֶן אֹכָלִין אוֹ מַשְׁקִין, וְשִׁלְשַׁל אוֹתָן לְאַוֵּיר הַתַּנּוּר אוֹ הֶחָבִית הַטְּמֵאִין--הֲרֵי הֶן טְהוֹרִין.</P>

<P><B>יד,יד</B>  הָיְתָה הַכַּוֶּרֶת אוֹ הַקֻּפָּה אוֹ הַחֵמֶת וְכַיּוֹצֶא בָּהֶן נְקוּבִין, אֵינָן מַצִּילִין:  אֵלָא אִם הָיָה הַשֶּׁרֶץ לְתּוֹכָן, וְשִׁלְשַׁל אוֹתָן לְאַוֵּיר כְּלִי חֶרֶס הַטָּהוֹר--נִטְמָא; וְאִם הָיוּ אֹכָלִין אוֹ מַשְׁקִין לְתּוֹכָן, וְשִׁלְשַׁל אוֹתָן לְאַוֵּיר כְּלִי חֶרֶס הַטָּמֵא--נִטְמְאוּ.</P>

<P><B>יד,טו</B>  וְכַמָּה יִהְיֶה בַּנֶּקֶב:  אִם הָיָה בִּכְלִי שְׁטָף, בְּמוֹצִיא זֵיתִים.  וְאִם הָיָה בִּכְלִי חֶרֶס--הֶעָשׂוּי לְאֹכָלִין, שֵׁעוּרוֹ בְּזֵיתִים; וְהֶעָשׂוּי לְמַשְׁקִין, שֵׁעוּרוֹ בְּכוֹנֵס מַשְׁקֶה; וְהֶעָשׂוּי לְכָּךְ וּלְכָּךְ, מַטִּילִין אוֹתוֹ לְחֻמְרוֹ, וּמִשֶּׁיִּנָּקֵב כְּלִי חֶרֶס זֶה בְּכוֹנֵס מַשְׁקֶה, אֵינוּ מַצִּיל מִיַּד כְּלִי חֶרֶס.</P>

<P><B>יד,טז</B>  [י] סָתַם נֶקֶב כְּלִי חֶרֶס בְּזֶפֶת--אִם הָיָה הַשֶּׁרֶץ בִּכְלִי זֶה, וְשִׁלְשְׁלוֹ לְאַוֵּיר הַתַּנּוּר הַטָּהוֹר--נִטְמָא:  שְׁאֵין הַצָּמִיד מַצִּיל עַל הַטֻּמְאָה מִלְּטַמֵּא, כְּמוֹ שֶׁבֵּאַרְנוּ.</P>

<P><B>יד,יז</B>  אֲבָל אִם הָיָה בִּכְלִי זֶה אֹכָלִין אוֹ מַשְׁקִין, וְשִׁלְשְׁלוֹ לְאַוֵּיר הַתַּנּוּר הַטָּמֵא--הֲרֵי הֶן טְהוֹרִין, שֶׁהֲרֵי הַנֶּקֶב סָתוּם.  וּשְׁאָר כָּל הַכֵּלִים שֶׁסְּתָמָן בְּזֶפֶת וְכַיּוֹצֶא בּוֹ, אֵינוּ מַצִּיל מִיַּד כְּלִי חֶרֶס.</P>

<P><B>יד,יח</B>  [יא] כַּוֶּרֶת פְּחוּתָה--אַף עַל פִּי שֶׁסָּתַם הַפְּחָת בְּקַשׁ--אֵינָהּ מַצֶּלֶת מִיַּד כְּלִי חֶרֶס, שֶׁהֲרֵי אֵינָהּ כְּלִי.  [יב] הַחֵמֶת וְהַכְּפִישָׁה שֶׁנִּפְחֲתוּ בְּמוֹצִיא רִמּוֹן--אַף עַל פִּי שֶׁבָּטְלוּ מִתּוֹרַת כֵּלִים, הֲרֵי אֵלּוּ מַצִּילִין מִיַּד כְּלִי חֶרֶס:  וְהוּא--שֶׁיִּהְיֶה הַפְּחָת לְמַעְלָה מִשְּׂפַת כְּלִי חֶרֶס מִבַּחוּץ, וְיִהְיֶה בֵּית קִבּוּל שֶׁלָּהֶן מְשֻׁלְשָׁל לְתוֹךְ כְּלִי חֶרֶס.</P>

<P><B>יד,יט</B>  [יג] עוֹר פָּשׁוּט וְכַיּוֹצֶא בּוֹ שֶׁהָיָה שׁוֹקֵעַ לְאַוֵּיר כְּלִי חֶרֶס, אוֹ לְאַוֵּיר הַתַּנּוּר, וְהַשֶּׁרֶץ בְּתוֹךְ הָעוֹר--הֲרֵי הַתַּנּוּר טָמֵא.  וְאִם הָיָה שֶׁרֶץ בַּתַּנּוּר, אֹכָלִין וּמַשְׁקִין שֶׁבְּתוֹךְ הָעוֹר טְמֵאִין:  שְׁאֵין מַצִּיל מִיַּד כְּלִי חֶרֶס אֵלָא כֵּלִים שֶׁיֵּשׁ לָהֶן תּוֹךְ, כְּגוֹן הַסַּל וְהַקֻּפָּה וְהַחֵמֶת.</P>

<P><B>יד,כ</B>  [יד] כְּלִי חֶרֶס שֶׁהָיְתָה טֻמְאָה בְּתוֹכוֹ, וְהָיָה כְּלִי חֶרֶס טָהוֹר כָּפוּי עַל פִּי הַכְּלִי הַטָּמֵא, אוֹ שֶׁהָיָה הַכְּלִי שֶׁהַטֻּמְאָה דְּבוּקָה בְּתוֹכוֹ כָּפוּי עַל פִּי הַכְּלִי הַטָּהוֹר--אַף עַל פִּי שֶׁאַוֵּיר שְׁנֵיהֶן מְעֹרָב, הַטָּמֵא בְּטֻמְאָתוֹ וְהַטָּהוֹר בְּטַהְרָתוֹ:  שֶׁהֲרֵי לֹא נִכְנְסָה הַטֻּמְאָה עַצְמָהּ לְאַוֵּיר כְּלִי חֶרֶס הַטָּהוֹר.</P>

<P><B>יד,כא</B>  לְפִיכָּךְ חָבִית שֶׁהָיְתָה מְלֵאָה מַשְׁקִין טְהוֹרִין, וּנְתוּנָה לְמַטָּה מִנְּחֻשְׁתּוֹ שֶׁלַּתַּנּוּר, וְנָפַל שֶׁרֶץ לְתוֹךְ הַתַּנּוּר--הֲרֵי הֶחָבִית וְהַמַּשְׁקִין טְהוֹרִין, אַף עַל פִּי שֶׁאַוֵּיר הַתַּנּוּר מְעֹרָב עִם אַוֵּיר הֶחָבִית.  וְכֵן אִם הָיְתָה הֶחָבִית כְּפוּיָה עַל פִּי הַתַּנּוּר, וּפִיהָ לְאַוֵּיר הַתַּנּוּר--אַפִלּוּ הַמַּשְׁקֶה שֶׁבְּשׁוּלֵי הֶחָבִית טָהוֹר.
<BR> </P>

<H2>הִלְכּוֹת כֵּלִים פֵּרֶק טו</H2>

<P><B>טו,א</B>  אֵין כְּלֵי חֶרֶס מְקַבְּלִין טֻמְאָה, עַד שֶׁתִּגָּמֵר מְלַאכְתָּן.  וּמֵאֵימָתַי הוּא גְּמָר מְלַאכְתָּן:  מִשֶּׁיִּצָּרְפוּ בַּכִּבְשָׁן.  הַתַּנּוּר, מִשֶּׁיַּסִּיקֶנּוּ כְּדֵי לֶאֱפוֹת בּוֹ סֻפְגְּנִין.  הַכִּירָה, מִשֶּׁיַּסִּיקֶנָּה כְּדֵי לְבַשַּׁל עָלֶיהָ בֵּיצַת הַתֻּרְנְגוֹלִין טְרוּפָה וּנְתוּנָה בָּאִלְפָס.  הַכֻּפָּח--אִם עָשָׂהוּ לַאֲפִיָּה, שֵׁעוּרוֹ כַּתַּנּוּר; עָשָׂהוּ לְבִשּׁוּל, שֵׁעוּרוֹ כַּכִּירָה.</P>

<P><B>טו,ב</B>  תַּנּוּר שֶׁהִתְחִיל לִבְנוֹתוֹ--אִם הָיָה גָּדוֹל--מִשֶּׁיַּתְחִיל בּוֹ אַרְבָּעָה טְפָחִים וְיַסִּיקֶנּוּ, מְקַבֵּל טֻמְאָה; וְאִם הָיָה קָטָן--מִשֶּׁיַּתְחִיל בּוֹ טֶפַח, וְיַסִּיקֶנּוּ.  הַכִּירָה--מִשֶּׁיַּתְחִיל בָּהּ שָׁלוֹשׁ אֶצְבָּעוֹת, וְיַסִּיקֶנָּה.  הַכֻּפָּח--אִם עָשָׂהוּ לַאֲפִיָּה, הֲרֵי הוּא כַּתַּנּוּר; וְאִם עָשָׂהוּ לְבַשַּׁל עָלָיו, הֲרֵי הוּא כַּכִּירָה.</P>

<P><B>טו,ג</B>  תַּנּוּר שֶׁהֻסַּק מֵאֲחוֹרָיו, אוֹ שֶׁהֻסַּק מִבֵּית הָאֻמָּן, אוֹ שֶׁהֻסַּק שֶׁלֹּא לַדַּעַת--הוֹאִיל וְהֻסַּק מִכָּל מָקוֹם, הֲרֵי זֶה מְקַבֵּל טֻמְאָה.  מַעֲשֶׂה שֶׁנָּפְלָה דְּלֵקָה בְּתַנּוּר כְּפָר מִן הַכְּפָרִים; וּבָא מַעֲשֶׂה לִפְנֵי בֵּית דִּין, וְאָמְרוּ מְקַבְּלִין טֻמְאָה.</P>

<P><B>טו,ד</B>  תַּנּוּר שֶׁהִסִּיקוֹ לִהְיוֹת צוֹלֶה בּוֹ, הֲרֵי זֶה מְקַבֵּל טֻמְאָה; לִהְיוֹת מְלַבֵּן בּוֹ אוּנִין שֶׁלְּפִשְׁתָּן--טָהוֹר, שְׁאֵין זֶה עוֹשֶׂה מְלָאכָה בְּגוּפוֹ שֶׁלַּתַּנּוּר.</P>

<P><B>טו,ה</B>  תַּנּוּר שֶׁחֲצָצוֹ לִשְׁנַיִם, וְהֻסַּק אֶחָד מֵחֲלָקָיו, וְנִטְמָא בְּמַשְׁקִין--הוּא טָמֵא, וַחֲבֵרוֹ טָהוֹר; נִטְמָא בַּשֶּׁרֶץ וְכַיּוֹצֶא בּוֹ מִטֻּמְאוֹת שֶׁלַּתּוֹרָה, הַכֹּל טָמֵא.  וְעֹבִי שֶׁבֵּינֵיהֶן, טָמֵא.</P>

<P><B>טו,ו</B>  הֻסְּקוּ שְׁנֵיהֶן, וְנִטְמָא אֶחָד מֵהֶן בְּמַשְׁקִין בָּאַוֵּיר--חוֹלְקִין אֶת עָבְיוֹ:  הַמְּשַׁמֵּשׁ לְטַמֵּא, טָמֵא; וּלְטָהוֹר, טָהוֹר.  בַּמֶּה דְּבָרִים אֲמוּרִים, בִּזְמָן שֶׁחֲצָצוֹ וְאַחַר כָּךְ הִסִּיקוֹ; אֲבָל הִסִּיקוֹ, וְאַחַר כָּךְ חֲצָצוֹ, וְנִטְמָא אֶחָד מֵהֶן, אַפִלּוּ בְּמַשְׁקִין--נִטְמָא הַכֹּל.</P>

<P><B>טו,ז</B>  [ו] תַּנּוּר אוֹ כִּירָה שֶׁלְּאֶבֶן, טְהוֹרִין לְעוֹלָם.  וְשֶׁלְּמַתֶּכֶת, טְהוֹרִין מִשּׁוֹם תַּנּוּר וְכִירַיִם--שֶׁנֶּאֱמָר "יֻתָּץ" (ויקרא יא,לה), אֶת שֶׁיֵּשׁ לוֹ נְתִיצָה; וּטְמֵאִין מִשּׁוֹם כְּלִי מַתְּכוֹת.</P>

<P><B>טו,ח</B>  כֵּיצַד:  אֵינָן מִטַּמְּאִין מֵאַוֵּירָן, וְלֹא בַּמְּחֻבָּר לַקַּרְקָע כְּתַנּוּר וְכִירַיִם.  וְאִם נָגְעָה בָּהֶן טֻמְאָה, אַפִלּוּ מֵאֲחוֹרֵיהֶן--מִטַּמְּאִין, כִּשְׁאָר כְּלֵי מַתְּכוֹת; וְאִם נִטְמְאוּ בְּמֵת, נַעֲשִׂין אָב טֻמְאָה כִּשְׁאָר כְּלֵי מַתְּכוֹת.  וְיֵשׁ לָהֶן טַהְרָה בַּמִּקְוָה.</P>

<P><B>טו,ט</B>  [ז] תַּנּוּר שֶׁלְּמַתֶּכֶת שֶׁנִּקַּב אוֹ נִפְגַם אוֹ נִסְדַּק, וּסְתָמוֹ בְּטִיט, אוֹ שֶׁעָשָׂה לוֹ טְפֵלָה שֶׁלְּטִיט, אוֹ מוּסָף שֶׁלְּטִיט--הֲרֵי זֶה מִטַּמֵּא מִשּׁוֹם תַּנּוּר.  וְכַמָּה יִהְיֶה בַּנֶּקֶב, כְּדֵי שֶׁיֵּצֵא בּוֹ הָאוּר.  וְכֵן בַּכִּירָה.  וְאִם עָשָׂה לַכִּירָה פִּטְפּוּטִין שֶׁלְּטִיט, מִטַּמְּאָה מִשּׁוֹם כִּירָה; מֵרְחָהּ בְּטִיט, בֵּין מִבִּפְנִים בֵּין מִבַּחוּץ--עֲדַיִן אֵינָהּ מְקַבֶּלֶת טֻמְאָה.</P>

<P><B>טו,י</B>  [ח] תַּנּוּר שְׁאֵינוּ מְחֻבָּר בָּאָרֶץ, אַפִלּוּ תָּלוּי בְּצַוַּאר הַגָּמָל--הֲרֵי זֶה טָמֵא מִשּׁוֹם תַּנּוּר:  שֶׁנֶּאֱמָר "טְמֵאִים הֵם" (ויקרא יא,לה), מִכָּל מָקוֹם.</P>

<P><B>טו,יא</B>  [ט] כּוּר שֶׁלְּצוֹרְפֵי מַתְּכוֹת--שֶׁיֵּשׁ בּוֹ בֵּית שְׁפִיתָה, מִטַּמֵּא כַּכִּירָה.  וְכֵן שֶׁלְּעוֹשֵׂי זְכוֹכִית--אִם יֵשׁ בּוֹ בֵּית שְׁפִיתָה, מְקַבֵּל טֻמְאָה.  [י] כִּבְשָׁן שֶׁלַּסַּיָּדִין וְשֶׁלַּזַּגָּגִין וְשֶׁלַּיּוֹצְרִין, טְהוֹרִין.  הַפֻּרְנָה--אִם יֵשׁ לָהּ דֹּפֶן, מִטַּמְּאָה.</P>

<P><B>טו,יב</B>  [יא] אֲבָנִים שֶׁחִבְּרָן זוֹ לְזוֹ, וַעֲשָׂאָן תַּנּוּר--אִם עָשָׂה לוֹ טְפֵלָה מִבִּפְנִים וּמִבַּחוּץ--הֲרֵי זֶה כַּתַּנּוּר לְכָל דָּבָר, וּמִטַּמֵּא מֵאַוֵּירוֹ; וְאִם טְפָלוֹ מִבַּחוּץ בִּלְבָד--מִטַּמֵּא בַּמַּגָּע, וְאֵין מִטַּמֵּא בָּאַוֵּיר.  חִבַּר אֲבָנִים לַתַּנּוּר, וְלֹא חִבְּרָן זוֹ לְזוֹ--מִטַּמְּאוֹת עִם הַתַּנּוּר; חִבְּרָן זוֹ לְזוֹ, וְלֹא חִבְּרָן לַתַּנּוּר--הֲרֵי הֶן כַּטִּירָה.  חָפַר בָּאָרֶץ, וְעָשָׂה טִירָה--טְהוֹרָה; וְטִירַת הַכִּירָה, טְהוֹרָה.</P>

<P><B>טו,יג</B>  [יב] שְׁתֵּי חָבִיּוֹת, שְׁנֵי לְפָסִין, שֶׁעֲשָׂיָן כִּירָה--בֵּינֵיהֶן מִטַּמֵּא בָּאַוֵּיר וּבַמַּגָּע, וְתוֹכָן שֶׁלֶּחָבִיּוֹת טָהוֹר.  וְעֹבִי הֶחָבִיּוֹת, חוֹלְקִין אוֹתוֹ:  הַמְּשַׁמֵּשׁ אֶת הַכִּירָה, טָמֵא; וְהַמְּשַׁמֵּשׁ אֶת תּוֹךְ הֶחָבִית, טָהוֹר.</P>

<P><B>טו,יד</B>  [יג] הָעוֹשֶׂה שְׁלוֹשָׁה פִּטְפּוּטִין בָּאָרֶץ, וְחִבְּרָן בְּטִיט לִהְיוֹת שׁוֹפֵת עֲלֵיהֶן אֶת הַקְּדֵרָה--הֲרֵי זוֹ טְמֵאָה מִשּׁוֹם כִּירָה.  קָבַע שְׁלוֹשָׁה מַסְמְרִין בָּאָרֶץ לִהְיוֹת שׁוֹפֵת עֲלֵיהֶן אֶת הַקְּדֵרָה--אַף עַל פִּי שֶׁעָשָׂה בְּרֹאשָׁן מָקוֹם בַּטִּיט שֶׁתִּהְיֶה הַקְּדֵרָה יוֹשֶׁבֶת עָלָיו, הֲרֵי זוֹ טְהוֹרָה כְּכִירָה שֶׁלְּמַתֶּכֶת.  וְכֵן אֲבָנִים שֶׁלֹּא מֵרְחָן בְּטִיט שְׁהוּא שׁוֹפֵת עֲלֵיהֶן--אֵינָן מְקַבְּלוֹת טֻמְאָה, כְּאִלּוּ הִיא כִּירָה שֶׁלְּאֶבֶן.</P>

<P><B>טו,טו</B>  [יד] הָעוֹשֶׂה שְׁתֵּי אֲבָנִים כִּירָה, וְחִבְּרָן בְּטִיט--מִטַּמְּאָה; חִבַּר אֶת הָאַחַת בְּטִיט, וְהַשְּׁנִיָּה לֹא חִבְּרָהּ--אֵינָהּ מְקַבֶּלֶת טֻמְאָה.</P>

<P><B>טו,טז</B>  [טו] הָאֶבֶן שְׁהוּא שׁוֹפֵת עָלֶיהָ וְעַל הַתַּנּוּר, עָלֶיהָ וְעַל הַכִּירָה, עָלֶיהָ וְעַל הַכֻּפָּח, עָלֶיהָ וְעַל הַכּוֹתָל, עָלֶיהָ וְעַל הַסֶּלַע--אֵינָהּ מְקַבֶּלֶת טֻמְאָה.</P>

<P><B>טו,יז</B>  [טז] כִּירַת הַטַּבָּחִים שְׁהוּא נוֹתֵן אֶבֶן בְּצַד אֶבֶן, וְכֻלָּן מְחֻבָּרוֹת בְּטִיט--נִטְמֵאת אַחַת מֵהֶן, לֹא נִטְמְאוּ כֻּלָּן.  [יז] שָׁלוֹשׁ אֲבָנִים שֶׁחִבְּרָן בְּטִיט, וַעֲשָׂאָן שְׁתֵּי כִּירוֹת, בֵּין שֶׁחִבְּרָן זוֹ לְזוֹ וְלֹא חִבְּרָן בַּקַּרְקָע, בֵּין שֶׁחִבְּרָן בַּקַּרְקָע וְלֹא חִבְּרָן זוֹ לְזוֹ:  אִם נִטְמֵאת אַחַת מִשְּׁתֵּי הַכִּירוֹת--הָאֶבֶן הָאֶמְצָעִית--הַמְּשַׁמֵּשׁ מִמֶּנָּה לַכִּירָה הַטְּמֵאָה, טָמֵא; וְהַמְּשַׁמֵּשׁ מִמֶּנָּה לַכִּירָה הַטְּהוֹרָה, טָהוֹר.</P>

<P><B>טו,יח</B>  נִטְּלָה הָאֶבֶן הַחִיצוֹנָה שֶׁלַּכִּירָה הַטְּהוֹרָה, הֻחְלְטָה הָאֶמְצָעִית כֻּלָּהּ לַטֻּמְאָה; נִטְּלָה הַחִיצוֹנָה שֶׁלַּכִּירָה הַטְּמֵאָה, טָהֲרָה הָאֶבֶן הָאֶמְצָעִית כֻּלָּהּ.</P>

<P><B>טו,יט</B>  נִטְמְאוּ שְׁתֵּי הַכִּירוֹת--אִם הָיְתָה הָאֶבֶן הָאֶמְצָעִית גְּדוֹלָה--נוֹתֵן מִמֶּנָּה לְכִירָה זוֹ כְּדֵי שְׁפִיתָה מִצִּדָּהּ, וְלַכִּירָה הַשְּׁנִיָּה כְּדֵי שְׁפִיתָה מִכָּאן, וְהַשְּׁאָר טָהוֹר; וְאִם הָיְתָה קְטַנָּה, הַכֹּל טָמֵא.</P>

<P><B>טו,כ</B>  נִטְּלָה הָאֶמְצָעִית--אִם יָכוֹל לִשְׁפֹּת עַל שְׁתַּיִם חִיצוֹנוֹת יוּרָה גְּדוֹלָה, הֲרֵי הִיא טְמֵאָה; וְאִם הָיוּ מְרֹחָקִין יָתֵר מִזֶּה, טְהוֹרָה.  הִחְזִיר אֶת הָאֶמְצָעִית, הֲרֵי הַכֹּל טָהוֹר כְּשֶׁהָיָה.  מֵרְחָהּ בְּטִיט, מְקַבְּלִין טֻמְאָה מִכָּאן וּלְהַבָּא--וְהוּא, שֶׁיַּסִּיקֶנָּה לְכָל אַחַת מֵהֶן כְּדֵי לְבַשַּׁל עָלֶיהָ אֶת הַבֵּיצָה.</P>

<P><B>טו,כא</B>  [יח] שְׁתֵּי אֲבָנִים שֶׁעֲשָׂאָן כִּירָה, וְנִטְמֵאת, וְסָמַךְ לְאֶבֶן זוֹ מִמֶּנָּה אֶבֶן אַחַת מִכָּאן וּלְזוֹ אֶבֶן אַחַת מִכָּאן--הֲרֵי חֲצִי כָּל אֶבֶן מִשְּׁתֵּי אַבְנֵי הַכִּירָה הָרִאשׁוֹנָה טָמֵא, וַחֲצִי הָאֶבֶן טָהוֹר.  נִטְּלוּ הַשְּׁתַּיִם הַטְּהוֹרוֹת שֶׁסָּמַךְ, חָזְרוּ הַשְּׁתַּיִם שֶׁלַּכִּירָה לְטֻמְאָתָן.</P>

<P><B>טו,כב</B>  [יט] דּוּכָן שֶׁלְּחֶרֶס שֶׁיֵּשׁ בּוֹ בֵּית קִבּוּל קְדֵרוֹת, וְהָרְמָץ נָתוּן בְּתוֹכוֹ--טָהוֹר מִשּׁוֹם כִּירָה, וְטָמֵא מִשּׁוֹם כְּלִי קִבּוּל; לְפִיכָּךְ אִם הָיָה מְחֻבָּר בָּאָרֶץ, טָהוֹר כִּשְׁאָר הַכֵּלִים.  וְאִם נִקַּב--אֵינוּ מְקַבֵּל טֻמְאָה, כִּכְלִי קִבּוּל:  מַה שְׁאֵין כֵּן בַּכִּירָה.</P>

<P><B>טו,כג</B>  הַצְּדָדִין שֶׁלּוֹ--הַנּוֹגֵעַ בָּהֶן, אֵינוּ טָמֵא מִשּׁוֹם כִּירָה.  הָרָחֵב שֶׁלּוֹ שֶׁיּוֹשְׁבִין עָלָיו בְּשָׁעַת תַּבְשִׁיל--מִטַּמֵּא, אִם נִטְמָא הַדּוּכָן.  וְכֵן הַכּוֹפֶה אֶת הַסַּל, וּבָנָה כִּירָה עַל גַּבָּיו--הֲרֵי זוֹ טְמֵאָה מִשּׁוֹם כְּלִי עֵץ, לֹא מִשּׁוֹם כִּירָה; לְפִיכָּךְ אֵינָהּ מְקַבֶּלֶת טֻמְאָה מֵאַוֵּירָהּ כַּכִּירָה.
<BR> </P>

<H2>הִלְכּוֹת כֵּלִים פֵּרֶק טז</H2>

<P><B>טז,א</B>  תַּנּוּר גָּדוֹל, שְׁיָרָיו אַרְבָּעָה טְפָחִים; וְהַקָּטָן, שְׁיָרָיו רֻבּוֹ.  כֵּיצַד:  שְׁאִם נִשְׁאַר בַּגָּדוֹל אַרְבָּעָה טְפָחִים, וּבַקָּטָן רֻבּוֹ--מְקַבֵּל טֻמְאָה; פָּחוּת מִכָּאן, אֵינוּ מְקַבֵּל טֻמְאָה.  וְכֵן אִם נִטְמָא, וּנְתָצוֹ עַד שֶׁשִּׁיַּר בּוֹ פָּחוּת מֵאַרְבָּעָה טְפָחִים, אוֹ פָּחוּת מֵרֹב הַקָּטָן--טָהוֹר; נִשְׁאַר בּוֹ אַרְבָּעָה, אוֹ רֹב הַקָּטָן--עֲדַיִן הוּא בְּטֻמְאָתוֹ.  וְהַכִּירָה, שְׁיָרֶיהָ שָׁלוֹשׁ אֶצְבָּעוֹת.  הַכֻּפָּח--עָשָׂהוּ לַאֲפִיָּה, שֵׁעוּרוֹ כַּתַּנּוּר; לְבִשּׁוּל, שֵׁעוּרוֹ כַּכִּירָה.</P>

<P><B>טז,ב</B>  תַּנּוּר שֶׁנִּטְמָא, וְלֹא רָצָה לְכַתְּתוֹ--כֵּיצַד מְטַהֲרִין אוֹתוֹ:  חוֹלְקוֹ לִשְׁלוֹשָׁה חֲלָקִים; וְגוֹרֵד אֶת הַטְּפֵלָה שֶׁעַל הַחֲרָסִים, עַד שֶׁנִּמְצָא כָּל חֶרֶס מֵהֶן עוֹמֵד עַל הָאָרֶץ בְּלֹא טִיט עַל גַּבָּיו.  חֲלָקוֹ לִשְׁנַיִם, אֶחָד גָּדוֹל וְאֶחָד קָטָן--הַגָּדוֹל טָמֵא, וְהַקָּטָן טָהוֹר.</P>

<P><B>טז,ג</B>  חֲלָקוֹ לִשְׁנַיִם בְּשׁוֹוֶה--כָּל אֶחָד מֵהֶן טָמֵא, לְפִי שְׁאֵין אִפְשָׁר לְכַוַּן.  אֲבָל טַבְלָה שֶׁלְּחֶרֶס שֶׁיֵּשׁ לָהּ דֹּפֶן שֶׁנֶּחְלְקָה לִשְׁנַיִם, טְהוֹרָה; וְאִם הָיָה אֶחָד גָּדוֹל, וְאֶחָד קָטָן--הַגָּדוֹל טָמֵא.  [ג] תַּנּוּר שֶׁנֶּחְלַק לִשְׁלוֹשָׁה, וְאֶחָד גָּדוֹל כִּשְׁנַיִם--הַגָּדוֹל טָמֵא, וְהַשְּׁנַיִם הַקְּטַנִּים טְהוֹרִין.</P>

<P><B>טז,ד</B>  חֲתָכוֹ חֻלְיוֹת לְרָחְבּוֹ--אִם הָיָה גֹּבַהּ כָּל חֻלְיָה וְחֻלְיָה פָּחוּת מֵאַרְבָּעָה טְפָחִים, טָהוֹר.  חָזַר וְסִדַּר אֶת הַחֻלְיוֹת זוֹ עַל גַּבֵּי זוֹ, וּמֵרַח עֲלֵיהֶן בְּטִיט, וְהִחְזִירוֹ תַּנּוּר כְּשֶׁהָיָה--הֲרֵי זֶה כְּמִי שֶׁעָשָׂה תַּנּוּר אַחֵר, וְאֵינוּ מְקַבֵּל טֻמְאָה אֵלָא מִכָּאן וּלְהַבָּא:  וְהוּא שֶׁיַּסִּיקֶנּוּ כְּדֵי לֶאֱפוֹת בּוֹ סֻפְגְּנִין, אַחַר שֶׁמֵּרְחוֹ.</P>

<P><B>טז,ה</B>  הִרְחִיק מִמֶּנּוּ אֶת הַטְּפֵלָה, וְנָתַן חוֹל אוֹ צְרוֹרוֹת בֵּין הַחֻלְיוֹת וּבֵין הַטְּפֵלָה--אֵינוּ מְקַבֵּל טֻמְאָה לְעוֹלָם:  וְזֶה הוּא שֶׁאָמְרוּ הַנִּדָּה וְהַטְּהוֹרָה אוֹפוֹת בּוֹ, וְהוּא טָהוֹר.  הָיְתָה בּוֹ חֻלְיָה אַחַת שֶׁיֵּשׁ בָּהּ אַרְבָּעָה טְפָחִים--הִיא מִטַּמְּאָה בַּמַּגָּע, וְאֵין מִטַּמְּאָה בָּאַוֵּיר; וּשְׁאָר כָּל הַחֻלְיוֹת, טְהוֹרוֹת.</P>

<P><B>טז,ו</B>  [ד] תַּנּוּר שֶׁבָּא מְחֻתָּךְ מִבֵּית הָאֻמָּן, וְעָשָׂה לוֹ סָמוֹכִין שֶׁמְּקַבְּצִין אוֹתוֹ לִהְיוֹת כְּאֶחָד, וּנְתָנָן עָלָיו וְהוּא טָהוֹר, וְנִטְמָא--כְּשֶׁיָּסִיר אֶת הַסּוֹמְכִין אוֹתוֹ, יִטְהָר; וְאַפִלּוּ הִחְזִירָן, הֲרֵי הוּא טָהוֹר.  מֵרְחוֹ בְּטִיט, מְקַבֵּל טֻמְאָה לְהַבָּא; וְאֵינוּ צָרִיךְ לְהַסִּיקוֹ, שֶׁכְּבָר הֻסַּק.</P>

<P><B>טז,ז</B>  [ה] תַּנּוּר שֶׁחֲתָכוֹ חֻלְיוֹת, וְנָתַן חוֹל בֵּין חֻלְיָה לְחֻלְיָה, וְטַח בְּטִיט עַל הַכֹּל מִבַּחוּץ--הֲרֵי זֶה מְקַבֵּל טֻמְאָה.  [ו] יוּרַת הָעַרְבָּיִים, שְׁהוּא חוֹפֵר בָּאָרֶץ וְטָח בְּטִיט--אִם יָכוֹל הַטִּיט לַעֲמֹד בִּפְנֵי עַצְמוֹ, מְקַבֵּל טֻמְאָה; וְאִם לָאו, טָהוֹר.</P>

<P><B>טז,ח</B>  [ז] הַמֵּבִיא שִׁבְרֵי כְּלֵי חֶרֶס, וְדִבְּקָן זֶה בְּזֶה וַעֲשָׂיָן תַּנּוּר, וְעָשָׂה לוֹ טְפֵלָה מִבִּפְנִים וּמִבַּחוּץ, וְהִסִּיקוֹ--הֲרֵי זֶה מְקַבֵּל טֻמְאָה, אַף עַל פִּי שְׁאֵין בְּכָל חֶרֶס מֵהֶן כַּשֵּׁעוּר.</P>

<P><B>טז,ט</B>  [ח] פִּיטָס שֶׁקִּרְזְלוֹ, וְעָשָׂהוּ תַּנּוּר, וְעָשָׂה לוֹ טְפֵלָה מִבַּחוּץ--אַף עַל פִּי שֶׁמְּקַבֵּל עַל דָּפְנוֹתָיו כַּשֵּׁעוּר, הֲרֵי זֶה טָהוֹר:  שֶׁכְּלִי חֶרֶס שֶׁטָּהַר, אֵין לוֹ טֻמְאָה לְעוֹלָם, אֵלָא אִם כֵּן עָשָׂהוּ תַּנּוּר, וְעָשָׂה לוֹ טְפֵלָה מִבִּפְנִים וּמִבַּחוּץ.</P>

<P><B>טז,י</B>  [ט] תַּנּוּר שֶׁלִּסְדָקִין, שֶׁעָשָׂה טְפֵלָה לְכָל אֶחָד וְאֶחָד, וּמְקוֹם הַסְּדָקִין מְגֻלֶּה--הֲרֵי זֶה אֵינוּ מְקַבֵּל טֻמְאָה.  נָתַן טִיט אוֹ סִיד אוֹ גְּבָסִים עַל גַּבֵּי הַסְּדָקִין, הֲרֵי זֶה מִטַּמֵּא; נָתַן עֲלֵיהֶן חַרְסִית אוֹ זֶפֶת וְגָפְרִית שַׁעְוָה וּשְׁמָרִים בָּצֵק אוֹ גְּלָלִים, טָהוֹר.  זֶה הַכְּלָל--דָּבָר שְׁאֵין עוֹשִׂין מִמֶּנּוּ תַּנּוּרִים, אֵינוּ מְחַבֵּר אֶת הַסְּדָקִין.</P>

<P><B>טז,יא</B>  [י] סְדַק תַּנּוּר שֶׁנְּתָנוֹ כְּלַפֵּי זָוִית, וּמֵרַח בְּטִיט מִן הַצְּדָדִין--טָהוֹר.  [יא] דַּף שֶׁלַּתַּנּוּר שֶׁנְּתָנוֹ בְּזָוִית, לִהְיוֹת אוֹפֶה בּוֹ--טָהוֹר; וְאִם יֵשׁ בּוֹ רֹב תַּנּוּר, מְקַבֵּל טֻמְאָה.</P>

<P><B>טז,יב</B>  תַּנּוּר שֶׁנָּתַן בּוֹ עָפָר עַד חֶצְיוֹ--אִם נִטְמָא מֵאַוֵּירוֹ בִּלְבָד, אֵינוּ מִטַּמֵּא אֵלָא מֵעָפָר וּלְמַעְלָה; וְאִם נִטְמָא בַּמַּגָּע, וְנָגְעָה טֻמְאָה בּוֹ מִתּוֹכוֹ--נִטְמָא כֻּלּוֹ, אַף מֵעָפָר וּלְמַטָּה.</P>

<P><B>טז,יג</B>  הַכִּירָה, מְקוֹם שְׁפִיתַת שְׁתֵּי קְדֵרוֹת; וְהַכֻּפָּח, מְקוֹם שְׁפִיתַת קְדֵרָה אַחַת.  לְפִיכָּךְ כִּירָה שֶׁנֶּחְלְקָה לְאָרְכָּהּ, טְהוֹרָה; וּלְרָחְבָּהּ, עֲדַיִן מְקַבֶּלֶת טֻמְאָה.  כֻּפָּח שֶׁנֶּחְלַק, בֵּין לְאָרְכּוֹ בֵּין לְרָחְבּוֹ--טָהוֹר.</P>

<P><B>טז,יד</B>  הַקְּלָתוֹת שֶׁלְּבַעֲלֵי בָּתִּים שֶׁנִּפְחֲתָה קַרְקָעִיתָהּ--אִם הָיָה עֹמֶק הַפְּחָת פָּחוּת מִשְּׁלוֹשָׁה טְפָחִים, הֲרֵי זֶה מְקַבֵּל טֻמְאָה:  שְׁאִם יֻסַּק בַּפְּחָת מִלְּמַטָּה, תִּתְבַּשַּׁל הַקְּדֵרָה מִלְמַעְלָה.</P>

<P><B>טז,טו</B>  הָיָה הַפְּחָת עָמֹק שְׁלוֹשָׁה אוֹ יָתֵר--אֵינָהּ מְקַבֶּלֶת טֻמְאָה, שֶׁהֲרֵי הָאֵשׁ רְחוֹקָה מִן הַקְּדֵרָה וְאֵינָהּ בְּשֵׁלָה.  נָתַן אֶבֶן אוֹ צְרוֹר עַל פִּי הַפְּחָת, עֲדַיִן הִיא בְּטַהְרָתָהּ; מֵרְחוֹ בְּטִיט--נַעֲשָׂת הָאֶבֶן קַרְקַע הַכִּירָה, וּמְקַבֶּלֶת טֻמְאָה מִכָּאן וּלְהַבָּא.
<BR> </P>

<H2>הִלְכּוֹת כֵּלִים פֵּרֶק יז</H2>

<P><B>יז,א</B>  כָּל יְדוֹת הַכֵּלִים, הֲרֵי הֶן כַּכֵּלִים.  וְאִם נִטְמָא הַכְּלִי, נִטְמֵאת יָדוֹ הַצָּרִיךְ לָהּ בְּתַשְׁמִישׁוֹ; וּשְׁאֵין צָרִיךְ לָהּ, טָהוֹר כְּמוֹ שֶׁיִּתְבָּאַר.  לְפִיכָּךְ הָאֶבֶן הַיּוֹצֵאת מִן הַתַּנּוּר טֶפַח, וּמִן הַכִּירָה שָׁלוֹשׁ אֶצְבָּעוֹת--חִבּוּר; וְאִם נִטְמָא הַתַּנּוּר וְהַכִּירָה, נִטְמְאוּ הָאֲבָנִים הָאֵלּוּ.  וְאֹכָלִין וּמַשְׁקִין הַנּוֹגְעִין בַּאֲבָנִים אֵלּוּ, נִטְמְאוּ; וְאִם נָגְעוּ בְּחוּץ לְטֶפַח שֶׁלַּתַּנּוּר, אוֹ חוּץ לְשָׁלוֹשׁ אֶצְבָּעוֹת שֶׁלַּכִּירָה--טְהוֹרִין.  [ב] הַכֻּפָּח--עָשָׂהוּ לַאֲפִיָּה, שֵׁעוּרוֹ כַּתַּנּוּר; עָשָׂהוּ לְבִשּׁוּל, שֵׁעוּרוֹ כַּכִּירָה.</P>

<P><B>יז,ב</B>  [ג] מוּסַף הַתַּנּוּר שֶׁלְּבַעֲלֵי בָּתִּים, טָהוֹר; וְשֶׁלַּנַּחְתּוֹמִין--טָמֵא בְּטֻמְאַת הַתַּנּוּר, מִפְּנֵי שְׁהוּא סוֹמֵךְ עָלָיו אֶת הַשְּׁפוּד.  כַּיּוֹצֶא בּוֹ, מוּסַף יוּרָה שֶׁלְּשׁוֹלְקֵי זֵיתִים, טָמֵא; וְשֶׁלַּצַּבָּעִים, טָהוֹר.</P>

<P><B>יז,ג</B>  [ד] עֲטֶרֶת הַכִּירָה טְהוֹרָה.  וְטִירַת הַתַּנּוּר, וְהוּא הַמָּקוֹם הַבָּנוּי בְּצִדּוֹ שֶׁמַּנִּיחִין בּוֹ אֶת הַפַּת בְּעֵת רְדִיָּתָהּ--בִּזְמָן שְׁהִיא גְּבוֹהָה אַרְבָּעָה טְפָחִים, טְמֵאָה בְּטֻמְאַת הַתַּנּוּר; פְּחוּתָה מִכָּאן--טְהוֹרָה, לְפִי שְׁאֵינָהּ חִבּוּר לוֹ.  וְאִם חִבְּרָהּ לַתַּנּוּר, אַפִלּוּ עַל שָׁלוֹשׁ אֲבָנִים--טְמֵאָה.</P>

<P><B>יז,ד</B>  [ה] בֵּית הַפַּךְ וּבֵית הַתְּבָלִין וּבֵית הַנֵּר שֶׁבַּכִּירָה--אִם נִטְמֵאת הַכִּירָה בַּמַּגָּע, נִטְמְאוּ כֻּלָּן; וְאִם נִטְמֵאת בָּאַוֵּיר, לֹא נִטְמְאוּ, לְפִי שְׁאֵינָן חִבּוּר לָהּ אֵלָא מִדִּבְרֵי סוֹפְרִים, וּלְפִיכָּךְ עָשׂוּ לָהֶן הֶכֵּר זֶה כְּדֵי שֶׁלֹּא יִשְׂרְפוּ עַל מַגָּעָן תְּרוּמָה וּקְדָשִׁים.  וְכֵן כָּל שֶׁאָנוּ אוֹמְרִין בְּעִנְיָן זֶה שְׁהוּא מִטַּמֵּא בַּמַּגָּע, וְאֵינוּ מִטַּמֵּא בָּאַוֵּיר--אֵינוּ חִבּוּר אֵלָא מִדִּבְרֵי סוֹפְרִים, וְעָשׂוּ לוֹ הֶכֵּר זֶה כְּדֵי שֶׁלֹּא יִשְׂרְפוּ עָלָיו קֳדָשִׁים אֵלָא תּוֹלִין.</P>

<P><B>יז,ה</B>  [ו] חֲצַר הַכִּירָה--בִּזְמָן שְׁהִיא גְּבוֹהָה שָׁלוֹשׁ אֶצְבָּעוֹת, הֲרֵי זוֹ חִבּוּר; וְאִם נִטְמֵאת הַכִּירָה אוֹ הֶחָצֵר שֶׁלָּהּ, בֵּין בָּאַוֵּיר בֵּין בַּמַּגָּע--נִטְמֵאת הַשְּׁנִיָּה.  הָיְתָה הֶחָצֵר פְּחוּתָה מִכָּאן, וְנִטְמֵאת אַחַת מֵהֶן בַּמַּגָּע--נִטְמֵאת הַשְּׁנִיָּה; אֲבָל אִם נִטְמֵאת אַחַת מֵהֶן מֵאַוֵּירָהּ בִּלְבָד--אֵין חֲבִרְתָּהּ טְמֵאָה, לְפִי שְׁאֵינָהּ חִבּוּר לָהּ אֵלָא מִדְּבְרֵי סוֹפְרִים.</P>

<P><B>יז,ו</B>  הָיְתָה חֲצַר הַכִּירָה מֻפְרֶשֶׁת מִן הַכִּירָה--בִּזְמָן שְׁהִיא גְּבוֹהָה שָׁלוֹשׁ אֶצְבָּעוֹת--הֲרֵי זוֹ חִבּוּר לָהּ, בֵּין לְטֻמְאַת מַגָּע בֵּין לְטֻמְאַת אַוֵּיר.  הָיְתָה פְּחוּתָה מִכָּאן, אוֹ שֶׁהָיְתָה חָצֵר חֲלָקָה וְאֵין לָהּ שָׂפָה--אֵינָהּ חִבּוּר לָהּ; וְאִם נִטְמֵאת הַכִּירָה, בֵּין מֵאַוֵּירָהּ בֵּין בַּמַּגָּע--הֶחָצֵר טְהוֹרָה; וְכֵן אִם נִטְמֵאת הֶחָצֵר, הַכִּירָה טְהוֹרָה.</P>

<P><B>יז,ז</B>  פִּטְפּוּטֵי כִּירָה, שְׁלוֹשָׁה:  הָיָה גֹּבַהּ כָּל אֶחָד מֵהֶן שָׁלוֹשׁ אֶצְבָּעוֹת אוֹ פָּחוּת--אִם נִטְמֵאת הַכִּירָה בֵּין בַּמַּגָּע בֵּין בָּאַוֵּיר, נִטְמְאוּ שְׁלָשְׁתָּן.  וְכֵן אִם הָיוּ אַרְבָּעָה.  נִטַּל אֶחָד מֵהֶן--אִם נִטְמֵאת הַכִּירָה בַּמַּגָּע, נִטְמְאוּ שֵׁנִי הַפִּטְפּוּטִין שֶׁנִּשְׁאֲרוּ; וְאִם נִטְמֵאת בָּאַוֵּיר, לֹא נִטְמְאוּ עִמָּהּ.  עָשָׂה לָהּ שְׁנֵי פִּטְפּוּטִין זֶה כְּנֶגֶד זֶה--אִם נִטְמֵאת הַכִּירָה בַּמַּגָּע, נִטְמְאוּ; וְאִם נִטְמֵאת בָּאַוֵּיר, לֹא נִטְמְאוּ.</P>

<P><B>יז,ח</B>  הָיוּ הַפִּטְפּוּטִין גְּבוּהִין מִשָּׁלוֹשׁ אֶצְבָּעוֹת--מִשָּׁלוֹשׁ וּלְמַטָּה מִטַּמְּאִין עִם הַכִּירָה, בֵּין שֶׁנִּטְמֵאת בַּמַּגָּע בֵּין שֶׁנִּטְמֵאת בָּאַוֵּיר.  וּמִשָּׁלוֹשׁ וּלְמַעְלָה מִטַּמְּאִין עִם הַכִּירָה, אִם נִטְמֵאת הַכִּירָה בַּמַּגָּע; אֲבָל אִם נִטְמֵאת מֵאַוֵּירָהּ בִּלְבָד, אֵין מִטַּמְּאִין עִמָּהּ.</P>

<P><B>יז,ט</B>  הָיוּ הַפִּטְפּוּטִין מְשׁוּכִין מִן הַשָּׂפָה בְּתוֹךְ שָׁלוֹשׁ אֶצְבָּעוֹת--מִטִּמְּאִין עִמָּהּ, בֵּין שֶׁנִּטְמֵאת בַּמַּגָּע בֵּין שֶׁנִּטְמֵאת בָּאַוֵּיר.  הָיוּ חוּץ לְשָׁלוֹשׁ אֶצְבָּעוֹת--מִטִּמְּאִין עִמָּהּ, אִם נִטְמֵאת בַּמַּגָּע; וְאִם נִטְמֵאת בָּאַוֵּיר בִּלְבָד, אֵין מִטִּמְּאִין עִמָּהּ.  וְאֵין מְדַקְדְּקִין בְּכָל הַשֵּׁעוּרִין הָאֵלּוּ, שֶׁכֻּלָּן מִדִּבְרֵי סוֹפְרִים הֶן.
<BR> </P>

<H2>הִלְכּוֹת כֵּלִים פֵּרֶק יח</H2>

<P><B>יח,א</B>  כְּלִי חֶרֶס אֵין מְקַבֵּל טֻמְאָה עַד שֶׁיִּהְיֶה מְקַבֵּל, וְעָשׂוּי לְקַבָּלָה; אֲבָל אִם לֹא הָיָה בּוֹ בֵּית קִבּוּל, אוֹ שֶׁהָיָה מְקַבֵּל וְלֹא נַעֲשָׂה לְקַבָּלָה--אֵינוּ מְקַבֵּל טֻמְאָה כְּלָל, לֹא מִדִּבְרֵי תּוֹרָה וְלֹא מִדִּבְרֵי סוֹפְרִים.  לְפִיכָּךְ הַכִּסֵּא וְהַסַּפְסַל וְהַמִּטָּה וְהַשֻּׁלְחָן וְהַמְּנוֹרָה שֶׁלְּחֶרֶס, וְכָל כַּיּוֹצֶא בָּהֶן מִכֵּלִים שְׁאֵין לָהֶן תּוֹךְ--אֵינָן מְקַבְּלִין טֻמְאָה.</P>

<P><B>יח,ב</B>  וְכֵן הַסִּילוֹנוֹת שֶׁהַמַּיִם מְהַלְּכִין בָּהֶן--וְאַף עַל פִּי שְׁהֶן כְּפוּפִין, וְאַף עַל פִּי שְׁהֶן מְקַבְּלִין--הֲרֵי הֶן טְהוֹרִין, מִפְּנֵי שֶׁלֹּא נַעֲשׂוּ לְקַבָּלָה אֵלָא כְּדֵי שֶׁיֵּצְאוּ מֵהֶן הַמַּיִם.  וְכֵן חָבִית שֶׁלְּשַׁיָּטִים, וְחָבִית הַדְּפוּנָה בְּשׁוּלֵי הַמְּחָץ--הוֹאִיל וְנַעֲשָׂת כְּמוֹ בֵּית יָד שֶׁנּוֹשְׂאִין בָּהּ הַמְּחָץ, וְלֹא נַעֲשָׂת לְקַבָּלָה--אֵינָהּ מְקַבֶּלֶת טֻמְאָה.  וְכֵן כָּל כַּיּוֹצֶא בָּהֶן.</P>

<P><B>יח,ג</B>  [ב] פְּנָס שֶׁיֵּשׁ בּוֹ בֵּית קִבּוּל שֶׁמֶן, מְקַבֵּל טֻמְאָה; וּשְׁאֵין בּוֹ, טָהוֹר.  וְכֵן מְגוּפַת הַיּוֹצְרִין שֶׁיֵּשׁ לָהּ תּוֹךְ, טְמֵאָה.  [ג] מַשְׁפֵּךְ שֶׁלְּבַעֲלֵי בָּתִּים, טָהוֹר; וְשֶׁלָּרוֹכְלִין, מִטַּמֵּא, מִפְּנֵי שְׁהוּא מַטֵּהוּ עַל צִדּוֹ, וּמֵרִיחַ בּוֹ לַלּוֹקֵחַ.</P>

<P><B>יח,ד</B>  כְּסוּי כַּדֵּי יַיִן וְכַדֵּי שֶׁמֶן, וּכְסוּיֵי הֶחָבִיּוֹת--טְהוֹרוֹת, שֶׁלֹּא נַעֲשׂוּ לְקַבָּלָה; וְאִם הִתְקִינָן לְתַשְׁמִישׁ, מִטַּמְּאִין.  [ה] כְּסוּי הַלְּפָס--בִּזְמָן שְׁהוּא נָקוּב, וְיֵשׁ לוֹ חִדּוּד--טָהוֹר; וְאִם אֵינוּ נָקוּב, וְאֵין לוֹ חִדּוּד--מִטַּמֵּא, מִפְּנֵי שֶׁהָאִשָּׁה מְצַנֶּנֶת לְתוֹכוֹ אֶת הַיָּרָק.  זֶה הַכְּלָל--כָּל הַמְּשַׁמֵּשׁ בִּכְלִי חֶרֶס כִּשְׁהוּא כָּפוּי, טָהוֹר.</P>

<P><B>יח,ה</B>  [ו] טִטְרוּס--אַף עַל פִּי שְׁהוּא נָקוּב וּמוֹצִיא פְּרוּטוֹת, מִטַּמֵּא:  שֶׁהֲרֵי הַמַּיִם מִתְכַּנְּסִין בִּצְדָדָיו, וְהֶן עֲשׂוּיִין לְקַבָּלָה.  [ז] הַלַּפִּיד שֶׁלְּחֶרֶס שֶׁמַּנִּיחִין מַטְלִיּוֹת הַבְּגָדִים וְהַשֶּׁמֶן בְּתוֹכוֹ, וְהוּא דּוֹלֵק--מִטַּמֵּא.  וְכֵן כָּל כְּלִי שֶׁמַּנִּיחִין תַּחַת הַנֵּרוֹת לְקַבַּל הַשֶּׁמֶן, מִטַּמֵּא.  [ח] גִסְטְרָה שֶׁמַּנִּיחִין תַּחַת הַכֵּלִים לְקַבַּל מַשְׁקִין הַנּוֹזְלִין מִן הַכְּלִי, מְקַבֶּלֶת טֻמְאָה.</P>

<P><B>יח,ו</B>  [ט] סְפִינָה שֶׁלְּחֶרֶס--אַף עַל פִּי שְׁהִיא מְקַבֶּלֶת, אֵינָהּ מְקַבֶּלֶת טֻמְאָה:  שְׁאֵין הַסְּפִינָה בִּכְלַל הַכֵּלִים הָאֲמוּרִים בַּתּוֹרָה--בֵּין שֶׁהָיְתָה שֶׁלְּחֶרֶס בֵּין שֶׁלְּעֵץ, בֵּין גְּדוֹלָה בֵּין קְטַנָּה.</P>

<P><B>יח,ז</B>  [י] כָּל הַכֵּלִים שֶׁנִּשְׁבְּרוּ, וְנִפְסְדָה צוּרָתָן--אֵין שִׁבְרֵיהֶן מְקַבְּלִין טֻמְאָה, אַף עַל פִּי שֶׁאוֹתָן הַשְּׁבָרִים רְאוּיִין לְתַשְׁמִישׁ:  חוּץ מִשִּׁבְרֵי כְּלֵי חֶרֶס--שְׁאִם הָיָה בָּהֶן חֶרֶס הָרָאוּי לְקַבַּל--הֲרֵי הוּא מְקַבֵּל טֻמְאָה, שֶׁנֶּאֱמָר "וְכָל-כְּלִי-חֶרֶשׂ" (ויקרא יא,לג); מִפִּי הַשְּׁמוּעָה לָמְדוּ שֶׁזֶּה לֹא בָא, אֵלָא לְרַבּוֹת שִׁבְרֵי כְּלֵי חֶרֶס.</P>

<P><B>יח,ח</B>  בַּמֶּה דְּבָרִים אֲמוּרִים, בְּשֶׁהָיָה לְחֶרֶס זֶה תּוֹךְ לְקַבַּל בּוֹ הַמַּשְׁקִין כְּשֶׁיִּהְיֶה הַחֶרֶס יוֹשֵׁב לֹא סָמוּךְ; אֲבָל אִם אֵינוּ יָכוֹל לְקַבַּל אֵלָא אִם כֵּן סוֹמְכִין אוֹתוֹ, אֵינוּ מְקַבֵּל טֻמְאָה.</P>

<P><B>יח,ט</B>  [יא] הַחֶרֶס שְׁאֵינוּ יָכוֹל לֵישֵׁב כְּדֵי שֶׁיְּקַבַּל מִפְּנֵי אָזְנוֹ, אוֹ שֶׁהָיָה בּוֹ חִדּוּד וְהַחִדּוּד מַכְרִיעוֹ לְצַד אֶחָד--הֲרֵי זֶה טָהוֹר; אַף עַל פִּי שֶׁנִּטְּלָה הָאֹזֶן אוֹ נִשְׁבַּר הַחִדּוּד--הֲרֵי זֶה טָהוֹר:  שֶׁכָּל כְּלִי חֶרֶס שֶׁטָּהַר שָׁעָה אַחַת, אֵין לוֹ טֻמְאָה לְעוֹלָם.</P>

<P><B>יח,י</B>  [יב] כְּלֵי חֶרֶס שֶׁשּׁוּלֵיהֶן חַדִּין כְּמִזְרָקוֹת, שֶׁנִּשְׁבְּרוּ, וַהֲרֵי שׁוּלֵיהֶן מְקַבְּלִין--אַף עַל פִּי שְׁאֵינָן מְקַבְּלִין אֵלָא אִם כֵּן נִסְמְכוּ כְּגוֹן שׁוּלֵי הַקֻּרְפָיוֹת וְשׁוּלֵי הַכּוֹסוֹת, הֲרֵי אֵלּוּ מְקַבְּלִין טֻמְאָה:  שֶׁלְּכָּךְ נַעֲשׂוּ מִתְּחִלָּתָן, שֶׁיִּהְיוּ מְקַבְּלִין בִּסְמִיכָה אוֹ בָּאֲחִיזָה.</P>

<P><B>יח,יא</B>  [יג] כַּמָּה יְקַבַּל הַחֶרֶס, וְיִהְיֶה מְקַבֵּל טֻמְאָה:  אִם הָיָה הַכְּלִי כְּשֶׁהָיָה שָׁלֵם מֵכִיל כְּדֵי סִיכַת אָדָם קָטָן עַד חָבִיּוֹת שְׁהֶן מְקַבְּלוֹת כִּסְאָה אוֹ קָרוֹב לָהּ, וְנִשְׁבְּרוּ, וְנִשְׁאָר בַּחֲרָסִים בֵּין מִקַּרְקָעֵיהֶן בֵּין מִדָּפְנֵיהֶן חֶרֶס, שְׁהוּא מְקַבֵּל כִּשְׁהוּא יוֹשֵׁב רְבִיעִית--הֲרֵי זֶה מְקַבֵּל טֻמְאָה.</P>

<P><B>יח,יב</B>  [יד] הָיָה הַכְּלִי מֵחָבִית הַמְּכִילָה כִּסְאָה עַד חָבִית הַמְּכִילָה סָאתַיִים אוֹ יָתֵר, וְנִשְׁבְּרָה--אִם הָיָה בַּחֶרֶס הַנִּשְׁאָר כְּדֵי לְקַבַּל חֲצִי לוֹג, הֲרֵי זֶה מְקַבֵּל טֻמְאָה.</P>

<P><B>יח,יג</B>  הָיָה הַכְּלִי מֵחָבִית הַמְּכִילָה סָאתַיִם עַד חֲצָבִים גְּדוֹלִים, וְנִשְׁבְּרוּ--אִם נִשְׁאָר מֵהֶן חֶרֶס הַמְּקַבֵּל לוֹג, הֲרֵי זֶה מְקַבֵּל טֻמְאָה.  הָיוּ הַחֲרָסִים מְקַבְּלִין פָּחוּת מִשֵּׁעוּרִין אֵלּוּ, אֵינָן מְקַבְּלִין טֻמְאָה.</P>

<P><B>יח,יד</B>  [טו] כְּלִי חֶרֶס קָטָן כְּגוֹן הַפַּךְ וְכַיּוֹצֶא בּוֹ, שֶׁנִּשְׁבַּר, וְנִשְׁאָר מִקַּרְקָעִיתוֹ חֶרֶס הַמְּקַבֵּל כָּל שְׁהוּא כִּשְׁהוּא יוֹשֵׁב, וְהָיָה חַד בְּיוֹתֵר שֶׁנִּמְצָא כִּכְלִי קָטָן--הֲרֵי זֶה מְקַבֵּל טֻמְאָה.  וְאִם נִשְׁאָר מִדָּפְנוֹתֵיהֶן חֶרֶס הַמְּקַבֵּל, אֵינוּ מְקַבֵּל טֻמְאָה:  לְפִי שֶׁדָּפְנוֹת כֵּלִים אֵלּוּ וְכַיּוֹצֶא בָּהֶן כְּשׁוֹוִין הֶן, וְאֵין לָהֶן תּוֹךְ הַנִּכָּר; וְנִמְצְאוּ כִּפְשׁוּטֵי כְּלֵי חֶרֶס.</P>

<P><B>יח,טו</B>  [טז] חֶזְקַת חֲרָסִים הַנִּמְצָאִין בְּכָל מָקוֹם, טְהוֹרִין:  חוּץ מִן הַנִּמְצָאִין בְּבֵית הַיּוֹצֵר, מִפְּנֵי שֶׁרֻבָּן גִּסְטְרָיוֹת הֶן לַכֵּלִים, וְהַגִּסְטְרָה מְקַבֶּלֶת טֻמְאָה, אַף עַל פִּי שְׁהִיא מִשִּׁבְרֵי כֵּלִים.
<BR> </P>

<H2>הִלְכּוֹת כֵּלִים פֵּרֶק יט</H2>

<P><B>יט,א</B>  כַּמָּה שֵׁעוּר הַשֶּׁבֶר שֶׁיִּשָּׁבֵר כְּלִי חֶרֶס וְיִטְהַר מִטֻּמְאָתוֹ, אִם הָיָה טָמֵא, אוֹ לֹא יְקַבַּל טֻמְאָה, אִם הָיָה טָהוֹר:  הֶעָשׂוּי לְאֹכָלִין, מִשֶּׁיִּנָּקֵב בְּמוֹצִיא זֵיתִים.  וְהֶעָשׂוּי לְמַשְׁקִין, מִשֶּׁיִּנָּקֵב בְּמַכְנִיס מַשְׁקִין--כְּשֶׁמַּנִּיחִין אוֹתוֹ עַל הַמַּשְׁקֶה, יִכָּנֵס הַמַּשְׁקֶה לַכְּלִי מִן הַנֶּקֶב.</P>

<P><B>יט,ב</B>  הֶעָשׂוּי לְכָּךְ וּלְכָּךְ, מַטִּילִין אוֹתוֹ לְחֻמְרוֹ, וַהֲרֵי הוּא מְקַבֵּל טֻמְאָה, עַד שֶׁיִּנָּקֵב בְּמוֹצִיא זַיִת.  וְלֹא אָמְרוּ בְּמוֹצִיא מַשְׁקֶה אֵלָא בְּגִסְטְרָה בִּלְבָד, לְפִי שְׁהִיא עֲשׂוּיָה לְקַבַּל הַמַּשְׁקִין הַנּוֹזְלִים מִן הַכֵּלִים; וְאִם הוֹצִיאָה מַשְׁקִין, הֲרֵי בָּטֵל תַּשְׁמִישָׁהּ.</P>

<P><B>יט,ג</B>  [ב] חָמֵשׁ מִדּוֹת בִּכְלֵי חֶרֶס:  נִקַּב בְּמוֹצִיא מַשְׁקֶה--טָהַר מִלְּהִטַּמֵּא מִשּׁוֹם גִּסְטְרָה, וַעֲדַיִן כְּלִי הוּא חָשׁוּב לְקַדַּשׁ בּוֹ מֵי חַטָּאת.</P>

<P><B>יט,ד</B>  נִקַּב בְּכוֹנֵס מַשְׁקֶה--אֵינוּ רָאוּי לְקַדַּשׁ בּוֹ מֵי חַטָּאת, וַעֲדַיִן כְּלִי הוּא חָשׁוּב לְהַכְשִׁיר בּוֹ הַזְּרָעִים בְּמַשְׁקִין הַתְּלוּשִׁין בּוֹ כְּמוֹ שֶׁבֵּאַרְנוּ.</P>

<P><B>יט,ה</B>  נִקַּב בְּשֹׁרֶשׁ קָטָן--אֵין הַמַּיִם שֶׁבְּתוֹכוֹ מַכְשִׁירִין אֶת הַזְּרָעִים, וַהֲרֵי הֶן כְּמִי שְׁאֵינָן בִּכְלִי; וַעֲדַיִן כְּלִי הוּא לְקַבַּל בּוֹ זֵיתִים, וּמְקַבֵּל טֻמְאָה.</P>

<P><B>יט,ו</B>  נִקַּב בְּמוֹצִיא זֵיתִים--טָהַר, וַהֲרֵי הוּא כִּכְלֵי גְּלָלִים וּכְלֵי אֲבָנִים שְׁאֵין מְקַבְּלִין טֻמְאָה; וַעֲדַיִן כְּלִי הוּא חָשׁוּב, לְהַצִּיל בְּצָמִיד פָּתִיל:  עַד שֶׁיִּפְחַת רֻבּוֹ, כְּמוֹ שֶׁבֵּאַרְנוּ בְּטֻמְאַת מֵת.</P>

<P><B>יט,ז</B>  [ג] הֶחָבִית, שֵׁעוּרָהּ בָּאֱגוֹזִים.  הַלְּפָס וְהַקְּדֵרָה, שֵׁעוּרָן בַּזֵּיתִים.  וְכֵן עֲרֵבָה שֶׁלְּחֶרֶס, שֵׁעוּרָהּ בַּזֵּיתִים:  אַפִלּוּ הָיְתָה גְּדוֹלָה וּמַחְזֶקֶת אַרְבָּעִים סְאָה בַּלַּח, וְנִפְחֲתָה בְּמוֹצִיא זֵיתִים--אַף עַל פִּי שְׁהִיא מֻטָּה עַל צִדָּהּ וְלָשׁ בָּהּ, טְהוֹרָה:  שֶׁמִּתְּחִלָּתָהּ, לֹא לְכָּךְ נַעֲשָׂת.</P>

<P><B>יט,ח</B>  [ד] הַפַּךְ וְהַטְּנִי, שֵׁעוּרָן בְּשֶׁמֶן.  וְהַצִּרְצוּר, שֵׁעוּרוֹ בַּמַּיִם.  [ה] נֵר שֶׁנִּטַּל פִּיו, טָהוֹר; וְשֶׁלַּאֲדָמָה שֶׁהֻסַּק פִּיו בַּפְּתִילָה, אֵינוּ מְקַבֵּל טֻמְאָה, וְאֵינוּ בִּכְלַל כְּלֵי חֶרֶס, עַד שֶׁיֻּסַּק כֻּלּוֹ בַּכִּבְשָׁן כִּכְלֵי חֶרֶס.</P>

<P><B>יט,ט</B>  [ו] חָבִית שֶׁנִּפְחֲתָה, וּכְשֶׁמַּטִּין אוֹתָהּ עַל דָּפְנָהּ מְקַבֶּלֶת, אוֹ שֶׁנֶּחְלְקָה כְּמִין שְׁתֵּי עֲרֵבוֹת--עֲדַיִן הִיא מְקַבֶּלֶת טֻמְאָה; נִתְרָעֲעָה, וְאֵינָהּ יְכוּלָה לְהִטַּלְטַל בַּחֲצִי קַב גְּרֹגְּרוֹת--טְהוֹרָה.</P>

<P><B>יט,י</B>  [ז] חָבִית שֶׁנִּטְּלוּ אָזְנֶיהָ--הֲרֵי הִיא כְּגִסְטְרָה, אַפִלּוּ אֹזֶן אַחַת; נִסְדְּקָה לְמַטָּה מֵאָזְנֶיהָ--אַף עַל פִּי שֶׁאָזְנֶיהָ קַיָּמוֹת, הֲרֵי זוֹ כְּגִסְטְרָה.  וְאִם מִתְּחִלָּה עֲשָׂאָהּ שֶׁלֹּא בְּאָזְנַיִם, נִדֹּנֶת כְּחָבִית.</P>

<P><B>יט,יא</B>  [ח] חָבִית שֶׁנִּסְדְּקָה בַּכִּבְשָׁן, וְנִמְצֵאת שְׁהִיא שְׁתֵּי גִּסְטְרָיוֹת--אִם מִשֶּׁנִּגְמְרָה מְלַאכְתָּהּ נִסְדְּקָה, מְקַבֶּלֶת כָּל גִּסְטְרָה מֵהֶן טֻמְאָה; וְאִם קֹדֶם שֶׁתִּגָּמֵר מְלַאכְתָּהּ נִסְדְּקָה, וְאַחַר כָּךְ נִשְׂרְפָה בַּכִּבְשָׁן--הֲרֵי הִיא טְהוֹרָה.</P>

<P><B>יט,יב</B>  וְהֵיאַךְ יִוָּדַע דָּבָר זֶה:  אִם הָיוּ שְׁבָרֶיהָ שׁוֹוִין, וְתוֹכָהּ מַאְדִּים--עַד שֶׁלֹּא נִגְמְרָה מְלַאכְתָּהּ, נִסְדְּקָה; אֵין שְׁבָרֶיהָ שׁוֹוִין, וְאֵין תּוֹכָהּ מַאְדִּים--בַּיָּדוּעַ שֶׁאַחַר שֶׁנִּגְמְרָה מְלַאכְתָּהּ נִשְׁבְּרָה, וּמְקַבֶּלֶת טֻמְאָה כִּשְׁאָר שִׁבְרֵי כְּלֵי חֶרֶס הָרְאוּיִין לְתַשְׁמִישׁ.</P>

<P><B>יט,יג</B>  [ט] גִּסְטְרָה שֶׁנִּתְרָעֲעָה, וְאֵינָהּ מְקַבֶּלֶת מַשְׁקִין--אַף עַל פִּי שֶׁמְּקַבֶּלֶת אֹכָלִין, הֲרֵי זוֹ טְהוֹרָה:  שְׁאֵינָהּ עֲשׂוּיָה אֵלָא לְקַבַּל מַשְׁקִין הַדּוֹלְפִין כְּמוֹ שֶׁבֵּאַרְנוּ; וְאִם הָיְתָה דּוֹלֶפֶת, אֵין עוֹשִׂין גִּסְטְרָה לְגִסְטְרָה.  וְכֵן גִּסְטְרָה שֶׁנִּפְחֲתָה אוֹ שֶׁנֶּחְלְקָה לִשְׁנַיִם, טְהוֹרָה--שֶׁלֹּא אָמְרוּ שְׁיָרַיִם שֶׁלִּשְׁיָרַיִם מִטַּמְּאִין, אֵלָא שְׁיַרֵי כְּלֵי חֶרֶס בִּלְבָד הֶן שֶׁמִּטַּמְּאִין.</P>

<P><B>יט,יד</B>  [י] גִּסְטְרָה שֶׁהָיוּ חִדּוּדִין יוֹצְאִין מִמֶּנָּה, בֵּין שֶׁהָיְתָה יוֹשֶׁבֶת בֵּין שֶׁהָיְתָה מֻטָּה עַל צִדָּהּ--כָּל הַמְּקַבֵּל מִן הַחִדּוּדִין זֵיתִים כְּשֶׁתִּמָּלֵא הַגִּסְטְרָה זֵיתִים--מִטַּמֵּא בַּמַּגָּע, וּכְנֶגְדוֹ מִטַּמֵּא בָּאַוֵּיר; וְכָל שְׁאֵינוּ מְקַבֵּל עִמָּהּ בַּזֵּיתִים--מִטַּמֵּא בַּמַּגָּע, וְאֵין כְּנֶגְדוֹ מִטַּמֵּא בָּאַוֵּיר.</P>

<P><B>יט,טו</B>  [יא] כֵּיצַד מִטַּמֵּא בַּמַּגָּע, וְאֵין כְּנֶגְדוֹ מִטַּמֵּא בָּאַוֵּיר:  שְׁאִם נָגְעָה הַטֻּמְאָה בַּגִּסְטְרָה מִתּוֹכָהּ, מִטַּמֵּא הַחִדּוּד; נִכְנְסָה הַטֻּמְאָה בְּאַוֵּיר הַגִּסְטְרָה, אַפִלּוּ הָיְתָה כְּנֶגֶד הַחִדּוּד--לֹא נִטְמָא הַחִדּוּד.</P>

<P><B>יט,טז</B>  [יב] וְכֵיצַד כְּנֶגְדוֹ מִטַּמֵּא בָּאַוֵּיר:  שְׁאִם הָיְתָה הַטֻּמְאָה בְּאַוֵּיר הַגִּסְטְרָה כְּנֶגֶד הַחִדּוּד, נִטְמָא הַחִדּוּד עִם הַגִּסְטְרָה.  וְעַל דֶּרֶךְ זוֹ הִיא בְּכָל מָקוֹם שֶׁנֶּאֱמָר בִּכְלֵי חֶרֶס וּבְתַנּוּר וְכִירַיִם--מִטַּמֵּא בַּמַּגָּע וּכְנֶגְדוֹ בָּאַוֵּיר, אוֹ אֵין מִטַּמֵּא כְּנֶגְדוֹ בָּאַוֵּיר.</P>

<P><B>יט,יז</B>  וְכֵן כָּל טֻמְאַת מַגָּע הָאֲמוּרָה בְּעִנְיַן טֻמְאַת כְּלֵי חֶרֶס אוֹ תַּנּוּר וְכִירַיִם, הוּא שֶׁתִּגַּע הַטֻּמְאָה בָּהֶן מִתּוֹכָן; וְכָל טֻמְאַת אַוֵּיר הוּא שֶׁלֹּא תִגַּע הַטֻּמְאָה כְּלָל, אֵלָא תִּכָּנֵס לָאַוֵּיר בִּלְבָד.</P>

<P><B>יט,יח</B>  [יג] חָבִית שֶׁנִּתְרָעֲעָה, וּטְפָלָהּ בִּגְלָלִים--אַף עַל פִּי שְׁהוּא נוֹטֵל אֶת הַגְּלָלִים, וַחֲרָסִים נוֹפְלִים--הֲרֵי זוֹ מְקַבֶּלֶת טֻמְאָה, מִפְּנֵי שֶׁלֹּא בָטַל שֵׁם כְּלִי מֵעָלֶיהָ.  נִשְׁבְּרָה, וְדָבַק חֲרָסֶיהָ אַחַר שֶׁפֵּרְשׁוּ, אוֹ שֶׁהֵבִיא חֲרָסִים מִמָּקוֹם אַחֵר, וּטְפָלָם בִּגְלָלִים--אַף עַל פִּי שְׁהוּא נוֹטֵל אֶת הַגְּלָלִים, וַחֲרָסִים עוֹמְדִין--הֲרֵי זוֹ טְהוֹרָה, מִפְּנֵי שֶׁבָּטַל שֵׁם כְּלִי מֵעָלֶיהָ.</P>

<P><B>יט,יט</B>  הָיָה בָּהֶן חֶרֶס מַחְזִיק רְבִיעִית--כְּנֶגֶד אוֹתוֹ הַחֶרֶס בִּלְבָד מִטַּמֵּא בָּאַוֵּיר, מִפְּנֵי שְׁהוּא כְּלִי בִּפְנֵי עַצְמוֹ; וּשְׁאָר הֶחָבִית אֵינוּ מִטַּמֵּא עַד שֶׁתִּגַּע בָּהּ הַטֻּמְאָה מִתּוֹכָהּ, מִפְּנֵי שְׁאֵינָהּ כְּלִי שָׁלֵם.</P>

<P><B>יט,כ</B>  [יד] חָבִית שֶׁנִּקְּבָה, וְסָתַם הַנֶּקֶב בְּזֶפֶת, וְאַחַר כָּךְ נִשְׁבְּרָה--אִם יֵשׁ בַּחֶרֶס הַסָּתוּם בַּזֶּפֶת כְּדֵי לְהַחְזִיק רְבִיעִית, הֲרֵי זֶה מְקַבֵּל טֻמְאָה:  מִפְּנֵי שְׁהוּא מִשִּׁבְרֵי הֶחָבִית, וְלֹא בָטַל שֵׁם כְּלִי מֵעַל הֶחָבִית.</P>

<P><B>יט,כא</B>  אֲבָל חֶרֶס שֶׁנִּקַּב אַחַר שֶׁפֵּרַשׁ מִן הַכְּלִי, וְסָתַם הַנֶּקֶב בְּזֶפֶת--אַף עַל פִּי שְׁהוּא מַחְזִיק רְבִיעִית, טָהוֹר:  שֶׁהַחֶרֶס שֶׁנִּקַּב, בָּטַל שֵׁם כְּלִי מֵעָלָיו וְטָהַר; וְכָל שֶׁטָּהַר בִּכְלִי חֶרֶס שָׁעָה אַחַת, אֵין לוֹ טֻמְאָה לְעוֹלָם.</P>

<P><B>יט,כב</B>  [טו] קֻמְקְמוֹס שֶׁנִּקַּב, וְעָשָׂהוּ בְּזֶפֶת--טָהוֹר, שְׁאֵינוּ יָכוֹל לְקַבַּל אֶת הַחַמִּין כַּצּוֹנֵן.  וְכֵן כְּלֵי הַזֶּפֶת וְהַשַּׁעְוָה וְכַיּוֹצֶא בָּהֶן--טְהוֹרִין, וְאֵינָן בִּכְלַל הַכֵּלִים.  [טז] מַשְׁפֵּךְ שֶׁלְּחֶרֶס שֶׁפְּקָקוֹ בְּזֶפֶת--אֵינוּ מְקַבֵּל טֻמְאָה, שְׁאֵין הַזֶּפֶת מְשִׁים אוֹתוֹ כְּלִי קִבּוּל; אֲבָל מַשְׁפֵּךְ שֶׁלְּעֵץ שֶׁסְּתָמוֹ--הֲרֵי זֶה כְּלִי קִבּוּל, וּמִטַּמֵּא.
<BR> </P>

<H2>הִלְכּוֹת כֵּלִים פֵּרֶק כ</H2>

<P><B>כ,א</B>  כְּבָר בֵּאַרְנוּ שֶׁכָּל יְדוֹת הַכֵּלִים שֶׁהַכְּלִי צָרִיךְ לָהּ בְּשָׁעַת תַּשְׁמִישׁוֹ, הֲרֵי הִיא חֲשׁוּבָה כְּגוּפוֹ שֶׁלַּכְּלִי לְהִטַּמֵּא וּלְטַמֵּא.  לְפִיכָּךְ הַטּוֹפֵל כְּלִי חֶרֶס הַבָּרִיא--אִם נִטְמָא הַכְּלִי--הֲרֵי אֹכָלִין וּמַשְׁקִין הַנּוֹגְעִין בַּטְּפֵלָה טְהוֹרִין, שְׁאֵין הַכְּלִי צָרִיךְ לִטְפֵלָה זוֹ.</P>

<P><B>כ,ב</B>  אֲבָל הַטּוֹפֵל אֶת כְּלִי חֶרֶס הָרָעוּעַ, הֲרֵי הַטְּפֵלָה חֲשׁוּבָה כְּגוּף הַכְּלִי.  וְכֵן הַמְּהַדֵּק אֶת הַקְּדֵרָה שֶׁלְּחֶרֶס שֶׁדּוֹלִין בָּהּ אֶת הַמַּיִם--אִם חִפָּה אוֹתָהּ בְּעוֹר אוֹ בְּקֶלֶף וְכַיּוֹצֶא בָּהֶן--אִם הָיְתָה רְעוּעָה, הֲרֵי הֶן כְּגוּפָהּ.  [ב] הַטּוֹפֵל כְּלִי חֶרֶס לִהְיוֹת מְבַשֵּׁל בּוֹ, אֵינוּ חִבּוּר; טָפַל כֵּלִים לִהְיוֹת זוֹפֵת בָּהֶן, חִבּוּר.</P>

<P><B>כ,ג</B>  חָבִית שֶׁנִּקְּבָה, וַעֲשָׂיָהּ בְּבַעַץ בְּזֶפֶת וּבְגָפְרִית בְּסִיד וּבִגְבָסִים--אֵינָן חִבּוּר; וּשְׁאָר כָּל הַדְּבָרִים, חִבּוּר.  [ד] דְּבָרִים הַלַּחִין הַמְּשׁוּכִין שֶׁטּוֹפְלִין בָּהֶן הַפִּיטָסִין שֶׁלְּמַיִם, כְּדֵי שֶׁלֹּא יִדְלֹף הַכְּלִי--הֲרֵי הֶן כְּגוּפוֹ שֶׁלַּכְּלִי; אַפִלּוּ נִטְמָא הַכְּלִי מֵאַוֵּירוֹ, אֹכָלִין וּמַשְׁקִין הַנּוֹגְעִין בַּטְּפֵלָה טְמֵאִין.</P>

<P><B>כ,ד</B>  וְכֵן טְפֵלוֹ שֶׁלַּתַּנּוּר, הֲרֵי הוּא כְּחַרְסוֹ שֶׁלַּתַּנּוּר:  וְהוּא--שֶׁיִּהְיֶה בְּעֹבִי הַטְּפֵלָה עַד טֶפַח, שְׁהוּא צָרְכּוֹ שֶׁלַּתַּנּוּר; אֲבָל יָתֵר עַל טֶפַח--אֵינוּ מִצֹּרֶךְ הַתַּנּוּר, וְהַנּוֹגְעִין בַּיָּתֵר עַל טֶפַח מֵעָבְיוֹ טְהוֹרִין.  וּטְפֵלַת הַכִּירָה, עָבְיוֹ שָׁלוֹשׁ אֶצְבָּעוֹת.</P>

<P><B>כ,ה</B>  חָבִית שֶׁנִּקְּבָה, וּסְתָמָהּ בְּזֶפֶת יוֹתֵר מִצָּרְכָּהּ--הַנּוֹגֵעַ בְּצָרְכָּהּ, טָמֵא; וּבַיָּתֵר מִצָּרְכָּהּ, טָהוֹר.  זֶפֶת שֶׁנָּטְפָה עַל הֶחָבִית, הַנּוֹגֵעַ בָּהּ טָהוֹר.  [ו] מֵחָם שֶׁטְּפָלוֹ בְּחֵמָר אוֹ בְּחַרְסִית, וְנִטְמָא--הַנּוֹגֵעַ בַּחֹמֶר, טָמֵא; וְהַנּוֹגֵעַ בַּחַרְסִית--טָהוֹר, שְׁאֵין הַחַרְסִית מִתְחַבֵּר לַכְּלִי.</P>

<P><B>כ,ו</B>  [ז] מְגוּפַת הֶחָבִית שֶׁטָּפַל בְּטִיט עָלֶיהָ, וְעַל הֶחָבִית--אֵינָהּ חִבּוּר לָהּ.  וְאִם נָגְעוּ מַשְׁקִין טְמֵאִין בֶּחָבִית, לֹא נִטְמֵאת הַמְּגוּפָה; וְאִם נָגְעוּ בַּמְּגוּפָה, לֹא נִטְמְאוּ אֲחוֹרֵי הֶחָבִית.</P>

<P><B>כ,ז</B>  [ח] כְּלֵי נְחֹשֶׁת שֶׁזְּפָתָן, אֵין הַזֶּפֶת חִבּוּר; וְאִם לְיַיִן, הֲרֵי הַזֶּפֶת חִבּוּר כְּגוּף הַכְּלִי.  [ט] בָּצֵק שֶׁבְּסִדְקֵי הָעֲרֵבָה שֶׁנָּגַע בּוֹ שֶׁרֶץ--אִם בַּפֶּסַח--הוֹאִיל וְאִסּוּרוֹ חָשׁוּב, חוֹצֵץ וְלֹא נִטְמֵאת הָעֲרֵבָה.  וְאִם בִּשְׁאָר יְמוֹת הַשָּׁנָה--אִם הָיָה מַקְפִּיד עָלָיו, הָעֲרֵבָה טְהוֹרָה; וְאִם רוֹצֶה בְּקִיּוּמוֹ, הֲרֵי הוּא כַּעֲרֵבָה וְנִטְמֵאת הָעֲרֵבָה.</P>

<P><B>כ,ח</B>  [י] הַמְּשִׁיחוֹת וְהָרְצוּעוֹת שֶׁבְּמִטְפְּחוֹת הַסְּפָרִים וְשֶׁבְּמִטְפְּחוֹת הַתִּינוֹקוֹת--תְּפוּרוֹת, חִבּוּר; וּקְשׁוּרוֹת, אֵינָן חִבּוּר.  וְכֵן שֶׁבַּמַּעְדֵּר וְשֶׁבַּשַּׂק וְשֶׁבַּקֻּפָּה; אֲבָל שֶׁבְּאָזְנֵי כְּלֵי חֶרֶס--אַפִלּוּ תְּפוּרוֹת אֵינָן חִבּוּר, שְׁאֵין חִבּוּרִין לִכְלֵי חֶרֶס.</P>

<P><B>כ,ט</B>  [יא] יַד הַקֻּרְדֹּם הַיּוֹצֶא מֵאֲחוֹרָיו--שָׁלוֹשׁ אֶצְבָּעוֹת, חִבּוּר; וְהַיָּתֵר עַל שָׁלוֹשׁ, הַנּוֹגֵעַ בּוֹ טָהוֹר.  יַד הַקֻּרְדֹּם מִלְּפָנָיו--טֶפַח הַסָּמוּךְ לַבַּרְזֶל, חִבּוּר; יָתֵר עַל כֵּן, הַנּוֹגֵעַ בּוֹ טָהוֹר.</P>

<P><B>כ,י</B>  [יב] שְׁיַרֵי הַפַּרְגֵּל, טֶפַח.  וְיַד מַקֶּבֶת שֶׁלִּמְפַתְּחֵי אֲבָנִים, טֶפַח.  יַד קֻרְנַס שֶׁלַּזֶּהָבִים, טִפְחַיִם.  וְשֶׁלַּחָרָשִׁים, שְׁלוֹשָׁה טְפָחִים.  שְׁיַרֵי מַלְמַד הַבָּקָר, אַרְבָּעָה טְפָחִים סָמוּךְ לַדָּרְבָּן.</P>

<P><B>כ,יא</B>  יַד הַקֻּרְדֹּם שֶׁחוֹפְרִין בּוֹ בְּדִידִין שֶׁלְּמַיִם, אַרְבָּעָה טְפָחִים.  וְיַד הַקֻּרְדֹּם שֶׁלַּנַּכָּשׁ, חֲמִשָּׁה.  וְיַד בֶּן פַּטִּישׁ, חֲמִשָּׁה; וְשֶׁלַּפַּטִּישׁ, שִׁשָּׁה.  יַד הַקֻּרְדֹּם שֶׁלְּבִקּוּעַ וְשֶׁלְּעָדִיר, שִׁשָּׁה.  יַד מַקֶּבֶת שֶׁלַּסַּתָּתִין, שִׁשָּׁה.  שְׁיַרֵי הַמַּרְדֵעַ--הַסָּמוּךְ לַחַרְחוּר שֶׁלְּמַתֶּכֶת שֶׁבְּרֹאשׁ הַמַּרְדֵעַ, שִׁבְעָה טְפָחִים.  יַד מַגְרֵפָה שֶׁלְּבַעֲלֵי בָּתִּים, שְׁמוֹנָה טְפָחִים; וְשֶׁלַּסַּיָּדִין, עֲשָׂרָה.  וְכָל הַיּוֹתֵר עַל זֶה--אִם רָצָה בְּקִיּוּמוֹ, טָמֵא.  וְיַד כָּל מְשַׁמְּשֵׁי הָאוּר, כְּגוֹן הַשְּׁפוּדִין וְהָאַסְכְּלָאוֹת--אַפִלּוּ אֲרוּכִין כָּל שְׁהֶן, טְמֵאִין.</P>

<P><B>כ,יב</B>  [יג] מַקֵּל שֶׁעָשָׂהוּ יָד לַקֻּרְדֹּם, הֲרֵי זֶה חִבּוּר לַטֻּמְאָה בְּשָׁעַת מְלָאכָה.  וְאִם נָגְעָה טֻמְאָה בַּמַּקֵּל כִּשְׁהוּא חוֹרֵשׁ אוֹ מְבַקֵּעַ בּוֹ, נִטְמָא הַקֻּרְדֹּם; וְאִם נָגְעָה בַּקֻּרְדֹּם, נִטְמָא הַמַּקֵּל.</P>

<P><B>כ,יג</B>  וְכֵן הַדְּיֻסְטַר שְׁהֶן כִּשְׁנֵי כֵּלִים, וְהַמַּסְמֵר מְחַבֵּר אוֹתָן לִהְיוֹת מֵסֵךְ עֲלֵיהֶן--הֲרֵי הֶן חִבּוּר בְּשָׁעַת מְלָאכָה.  קָבַע הַדְּיֻסְטַר בַּקּוֹרָה--הֲרֵי זֶה מְקַבֵּל טֻמְאָה, וְאֵין הַקּוֹרָה חִבּוּר לוֹ.  עָשָׂה קְצַת הַקּוֹרָה דְּיֻסְטַר--כָּל שְׁהוּא מִן הַקּוֹרָה לְצֹרֶךְ הַדְּיֻסְטַר, חִבּוּר לַדְּיֻסְטַר; וְהַנּוֹגֵעַ בִּשְׁאָר הַקּוֹרָה--טָהוֹר, שְׁאֵין כָּל הַקּוֹרָה חִבּוּר.</P>

<P><B>כ,יד</B>  עֲגָלָה שֶׁנִּטְמֵאת--הַנּוֹגֵעַ בָּעֹל וּבַקַּטְרַב וּבָעַיִן וּבָעֲבוֹת אַפִלּוּ בְּשָׁעַת מְלָאכָה, טָהוֹר; וְהַנּוֹגֵעַ בַּחֶרֶב וּבַבֹּרֶךְ וּבַיָּצוּל וּבָעַיִן שֶׁלְּמַתֶּכֶת וּבַלְּחָיַיִם וּבָעִירָאִין, טָמֵא.</P>

<P><B>כ,טו</B>  וְכֵן מְגֵרָה שֶׁנִּטְמֵאת--הַנּוֹגֵעַ בְּיָדָהּ מִכָּאן וּמִכָּאן, טָמֵא.  וְהַנּוֹגֵעַ בַּחוּט וּבַמְּשִׁיחָה וּבָאַמָּה וּבַסְּנִיפִין שֶׁלָּהּ--טָהוֹר, שְׁאֵין אֵלּוּ חִבּוּר לָהּ.  אֲבָל הַנּוֹגֵעַ בַּמַּלְבֵּן שֶׁלַּמַּסָּר הַגָּדוֹל, טָמֵא.</P>

<P><B>כ,טז</B>  [טו] מַכְבֵּשׁ שֶׁלַּחָרָשׁ שֶׁנִּטְמָא הָרֹמַח שֶׁבּוֹ--הַנּוֹגֵעַ בַּמַּכְבֵּשׁ, טָהוֹר.  מַקְדֵּחַ שֶׁנִּטְמָא--הַנּוֹגֵעַ בַּקַּשְׁטָנִית שְׁהִיא לְפוּפָה עָלָיו--טָהוֹר, שְׁאֵינָהּ חִבּוּר.</P>

<P><B>כ,יז</B>  קֶשֶׁת שֶׁהָיְתָה מְתוּחָה, וְהַחֵץ מָשׁוּךְ עִמָּהּ, וְנִטְמָא הַחֵץ--הַנּוֹגֵעַ בַּיֶּתֶר וּבַקֶּשֶׁת--טָהוֹר, וְאַפִלּוּ כִּשְׁהִיא מְתוּחָה.  וְכֵן מְצוּדַת הָאִישׁוּת שֶׁנִּטְמָא הַחֵץ שֶׁלָּהּ--לֹא נִטְמֵאת הַמְּצוּדָה, אַפִלּוּ כִּשְׁהִיא מְתוּחָה.</P>

<P><B>כ,יח</B>  וְכֵן מַסֶּכֶת נְסוּכָה שֶׁנִּטְמֵאת בְּשָׁעַת הָאָרִיג--הֲרֵי הַנּוֹגֵעַ בַּכֹּבֶד הָעֶלְיוֹן, וּבַכֹּבֶד הַתַּחְתּוֹן, וּבַנִּירִין, וּבַקִּירוּס, וּבְחוּט שֶׁהִעְבִירוֹ עַל גַּבֵּי אַרְגָּמָן, וּבָעִירָה שְׁאֵינוּ עֲתִיד לְהַחְזִירָהּ--טָהוֹר, שֶׁכָּל אֵלּוּ אֵינָן חִבּוּר לַבֶּגֶד.</P>

<P><B>כ,יט</B>  אֲבָל הַנּוֹגֵעַ בְּנֶפֶשׁ הַמַּסֶּכֶת, וּבַשְּׁתִי הָעוֹמֵד, וּבַכָּפוּל שֶׁהִעְבִירוֹ עַל גַּבֵּי אַרְגָּמָן, וּבָעִירָה שְׁהוּא עֲתִיד לְהַחְזִירָהּ--טָמֵא, שֶׁכָּל אֵלּוּ חִבּוּרִין לַבֶּגֶד.  [טז] הַנּוֹגֵעַ בַּצֶּמֶר שֶׁעַל הָעִימָה וּבָאַשְׁוְיָה, טָהוֹר.  הַנּוֹגֵעַ בַּפִּיקָה--עַד שֶׁלֹּא פֵרְעָהּ, טָמֵא; מִשֶּׁפֵּרְעָהּ, טָהוֹר.</P>

<P><B>כ,כ</B>  [יז] הַחוּט שֶׁהִשִּׁילוֹ לְמַחַט--אַפִלּוּ קָשׁוּר מִשְּׁנֵי צְדָדִין, אֵינוּ חִבּוּר.  הִכְנִיסוֹ לַבֶּגֶד--הַחוּט חִבּוּר לַבֶּגֶד, וְאֵין הַמַּחַט חִבּוּר לַבֶּגֶד.  וְאֵין הַחוּט כֻּלּוֹ חִבּוּר לַבֶּגֶד, אֵלָא כָּל שְׁהוּא לְצֹרֶךְ הַתְּפִירָה חִבּוּר; וְכָל שְׁאֵינוּ לְצֹרֶךְ הַתְּפִירָה, אֵינוּ חִבּוּר.</P>

<P><B>כ,כא</B>  הַחוּט שֶׁפֵּרַשׁ מִן הַבֶּגֶד, אַפִלּוּ מֵאָה אַמָּה--כֻּלּוֹ חִבּוּר.  חֶבֶל שֶׁקָּשׁוּר בַּחֶרֶס, אַפִלּוּ מֵאָה אַמָּה--כֻּלּוֹ חִבּוּר.  קָשַׁר בּוֹ חֶבֶל אֶחָד--מִן הַקֶּשֶׁר וְלִפְנִים, חִבּוּר; מִן הַקֶּשֶׁר וְלַחוּץ, אֵינוּ חִבּוּר.  הַחֶבֶל שְׁהוּא קָשׁוּר בַּקֻּפָּה--אֵינוּ חִבּוּר, אֵלָא אִם תָּפַר.
<BR> </P>

<H2>הִלְכּוֹת כֵּלִים פֵּרֶק כא</H2>

<P><B>כא,א</B>  הַחוּטִין הַיּוֹצְאִין מִן הָאָרִיג, וְהַחוּטִין שֶׁבִּתְחִלַּת הַיְּרִיעָה וְשֶׁבְּסוֹפָהּ, וְהֶן הַנִּקְרָאִין נִימִין--כַּמָּה שֵׁעוּרָן:  שֶׁלַּסָּדִין, וְשֶׁלַּסּוּדָרִין, וְשֶׁלַּסָּעִיף, וְשֶׁלַּפִּלְיוֹן שֶׁלָּרֹאשׁ--שֵׁשׁ אֶצְבָּעוֹת.  וְשֶׁלַּחֲלוּק שְׁהוּא קָרוּעַ מִתְּחִלָּתוֹ וְעַד סוֹפוֹ, וְאַחַר שֶׁלּוֹבְשִׁין אוֹתוֹ מְקַבְּצִין אוֹתוֹ בְּלוּלָאוֹת--שֵׁעוּר חוּטָיו עֶשֶׂר אֶצְבָּעוֹת.</P>

<P><B>כא,ב</B>  הַסְּגוֹס וְהָרָדִיד וְהַטְּלִית, שָׁלוֹשׁ אֶצְבָּעוֹת.  וְכָל הַיּוֹתֵר עַל הַשֵּׁעוּרִין הָאֵלּוּ--הַנּוֹגֵעַ בּוֹ טָהוֹר, אַף עַל פִּי שֶׁהַבֶּגֶד טָמֵא בְּמַדְרֵס אוֹ בִּשְׁאָר טֻמְאוֹת; וְאֵין צָרִיךְ לוֹמַר שְׁאִם נָגְעָה טֻמְאָה בַּיָּתֵר, שֶׁהַבֶּגֶד טָהוֹר.</P>

<P><B>כא,ג</B>  [ב] נוּמֵי הַכֻּפָּח שֶׁלָּרֹאשׁ, וְהַמַּסְוֶה שֶׁמַּנִּיחִין הָעֲרָבִיִּים עַל פְּנֵיהֶם, וְהַקִּלְקִין הַשְּׁזוּרִין מִן הַשֵּׂעָר, וְהַפֻּנְדָּה שֶׁלּוֹבֵשׁ הָאָדָם עַל בְּשָׂרוֹ, וְהַשִּׂמְלָה, וְהַפַּרְגּוֹד שֶׁמַּנִּיחִין עַל הַפְּתָחִים כְּמוֹ פָּרֹכֶת--נִימֵיהֶן כָּל שְׁהֶן.</P>

<P><B>כא,ד</B>  [ג] מִשְׁקֹלֶת שֶׁנִּטְמֵאת, הֲרֵי שְׁנֵים עָשָׂר טֶפַח מִן הַחוּט שֶׁלָּהּ חִבּוּר לָהּ; וְכָל הַנּוֹגֵעַ בַּחוּץ לִשְׁנֵים עָשָׂר טֶפַח, טָהוֹר.  וּמִשְׁקֹלֶת שֶׁלַּחָרָשִׁים, שְׁמוֹנָה עָשָׂר טֶפַח; וְשֶׁלַּבִּנְיָן, חֲמִשִּׁים אַמָּה.  וְהַיָּתֵר עַל מִדּוֹת אֵלּוּ--אַף עַל פִּי שְׁהוּא רוֹצֶה בְּקִיּוּמוֹ, טָהוֹר.  [ד] וּמִשְׁקֹלֶת שֶׁלַּצַּיָּדִין, וְשֶׁלַּצַּיָּרִין--אַפִלּוּ אֲרוּכִין כָּל שְׁהֶן, טְמֵאִין.</P>

<P><B>כא,ה</B>  חוּט מֹאזְנַיִם שֶׁלַּזֶּהָבִים, וְשֶׁלַּפַּלָּס, וְשֶׁלְּשׁוֹקְלֵי אַרְגָּמָן טוֹב, שֶׁאוֹחֵז הַשּׁוֹקֵל בּוֹ וְתוֹלֶה הַמֹּאזְנַיִם מִיָּדוֹ--שָׁלוֹשׁ אֶצְבָּעוֹת.  קָנֶה שֶׁלָּהּ, וְחוּטִין שֶׁלָּהּ--כָּל שְׁהֶן.</P>

<P><B>כא,ו</B>  חוּט מֹאזְנַיִם שֶׁלְּמוֹכְרֵי עֲשָׁשִׁיּוֹת שֶׁלְּמַתְּכוֹת וְכַיּוֹצֶא בָּהֶן, שְׁלוֹשָׁה טְפָחִים; קָנֶה שֶׁלָּהּ וְחוּטִין שֶׁלָּהּ, שְׁנֵים עָשָׂר טֶפַח.</P>

<P><B>כא,ז</B>  חוּט מֹאזְנַיִם שֶׁלַּחֶנְוָנִים, וְשֶׁלְּבַעֲלֵי בָּתִּים--טֶפַח; קָנֶה הַמֹּאזְנַיִם וְהַחוּטִין שֶׁלָּהּ, שִׁשָּׁה טְפָחִים.  חוּט מֹאזְנַיִם שֶׁלַּצַּמָּרִים, וְשֶׁלְּשׁוֹקְלֵי זְכוֹכִית--טִפְחַיִם; קָנֶה מֹאזְנַיִם וְהַחוּטִין שֶׁלָּהּ, תִּשְׁעָה טְפָחִים.  וְהַיָּתֵר עַל הַשֵּׁעוּרִין הָאֵלּוּ, אֵינוּ חִבּוּר.</P>

<P><B>כא,ח</B>  [ו] הַחֶבֶל שֶׁמְּסָרְגִין בּוֹ הַמִּטּוֹת, מֵאֵימָתַי הוּא חִבּוּר לַמִּטָּה:  מִשֶּׁיְּסָרַג בּוֹ שְׁלוֹשָׁה בָּתִּים.  וְהַנּוֹגֵעַ בַּחֶבֶל מִן הַקֶּשֶׁר וְלִפְנִים, טָמֵא; מִן הַקֶּשֶׁר וְלַחוּץ עַד שָׁלוֹשׁ אֶצְבָּעוֹת, טָמֵא--מִפְּנֵי שְׁהֶן צָרְכּוֹ שֶׁלַּקֶּשֶׁר, הֲרֵי הֶן מִכְּלַל הַמִּטָּה.  וְחוּץ לְשָׁלוֹשׁ אֶצְבָּעוֹת, טָהוֹר--שְׁאֵינוּ מִצֹּרֶךְ הַכְּלִי, שֶׁאַפִלּוּ פְּסָקוֹ אֵין הַקֶּשֶׁר נִתָּר.</P>

<P><B>כא,ט</B>  [ז] חֶבֶל הַיּוֹצֶא מִן הַמִּטָּה שְׁהִיא טְמֵאָה--עַד סוֹף אַרְבָּעָה טְפָחִים, הַנּוֹגֵעַ בּוֹ טָהוֹר:  שְׁאֵינוּ מִצָּרְכֵּי הַמִּטָּה, לְפִי שְׁאֵינוּ רָאוּי לִכְלוּם.  מִתְּחִלַּת חֲמִשָּׁה וְעַד סוֹף עֲשָׂרָה--טָמֵא, מִפְּנֵי שֶׁתּוֹלִין בּוֹ אֶת הַמִּטּוֹת; מֵעֲשָׂרָה וְלַחוּץ--טָהוֹר, מִפְּנֵי שְׁהוּא יָתֵר עַל צֹרֶךְ הַמִּטָּה.</P>

<P><B>כא,י</B>  [ח] אַבְנֵט שֶׁלְּאָרִיג שֶׁמַּקִּיפִין אוֹתוֹ עַל הַמִּטָּה כְּדֵי לְקַבַּץ אֵבָרֶיהָ, וְהוּא הַנִּקְרָא מִזְרָן, שֶׁהָיְתָה קְצָתוֹ יוֹצְאָה מִן הַמִּטָּה--עַד עֲשָׂרָה טְפָחִים, הֲרֵי הוּא מִצָּרְכֵּי הַמִּטָּה; יָתֵר עַל עֲשָׂרָה, אֵינוּ מִצָּרְכֵּי הַמִּטָּה.  וּמִזְרָן שֶׁבָּלָה--אִם נִשְׁאָר מִמֶּנּוּ שִׁבְעָה טְפָחִים כְּדֵי לַעֲשׂוֹת מִמֶּנּוּ חֲבָק לַחֲמוֹר, הֲרֵי זֶה מְקַבֵּל טֻמְאָה.</P>

<P><B>כא,יא</B>  [ט] מִטָּה שֶׁהָיְתָה טְמֵאָה מַדְרֵס, וּמִזְרָן יוֹצֶא מִמֶּנָּה--עַד עֲשָׂרָה טְפָחִים, הֲרֵי הוּא אָב טֻמְאָה כַּמִּטָּה וְהַכֹּל מַדְרֵס; מֵעֲשָׂרָה וְלַחוּץ, הֲרֵי הוּא כְּמַגַּע מַדְרֵס.  דָּרַס הַזָּב עַל הַמִּזְרָן הַיּוֹצֶא--מֵעֲשָׂרָה וְלִפְנִים, הֲרֵי הַמִּטָּה כֻּלָּהּ מַדְרֵס; מֵעֲשָׂרָה וְלַחוּץ, טְהוֹרָה.</P>

<P><B>כא,יב</B>  בַּמֶּה דְּבָרִים אֲמוּרִים, לַמַּדְרֵס; אֲבָל לִשְׁאָר טֻמְאוֹת--אַפִלּוּ מֵאָה אַמָּה, כֻּלּוֹ חִבּוּר.  כֵּיצַד:  מִזְרָן שֶׁהָיָה כָּרוּךְ עַל הַמִּטָּה, וְהִכְנִיס קְצָתוֹ לְאֹהֶל הַמֵּת, אוֹ שֶׁנָּגַע שֶׁרֶץ בִּקְצָתוֹ, אוֹ שֶׁנָּפְלוּ מַשְׁקִין טְמֵאִין עַל קְצָתוֹ--נִטְמֵאת הַמִּטָּה, וְאַפִלּוּ הָיָה הַקָּצֶה שֶׁנִּטְמָא יוֹצֶא מִן הַמִּטָּה מֵאָה אַמָּה.</P>

<P><B>כא,יג</B>  [י] מִטָּה שְׁהִיא טְמֵאָה מַדְרֵס, וְכָרַךְ לָהּ מִזְרָן--הַכֹּל טָמֵא מַדְרֵס; הִפְרִישׁוֹ--הַמִּטָּה מַדְרֵס כְּשֶׁהָיְתָה, וְהַמִּזְרָן מַגַּע מַדְרֵס.  הָיְתָה טְמֵאָה טֻמְאַת שִׁבְעָה, וְכָרַךְ לָהּ מִזְרָן--כֻּלָּהּ טְמֵאָה טֻמְאַת שִׁבְעָה; הִפְרִישׁוֹ--הִיא טְמֵאָה טֻמְאַת שִׁבְעָה כְּשֶׁהָיְתָה, וְהַמִּזְרָן טָמֵא טֻמְאַת עֶרֶב.</P>

<P><B>כא,יד</B>  הָיְתָה טְמֵאָה טֻמְאַת עֶרֶב, וְכָרַךְ לָהּ מִזְרָן--הַכֹּל טָמֵא טֻמְאַת עֶרֶב; הִפְרִישׁוֹ--הִיא טְמֵאָה טֻמְאַת עֶרֶב כְּשֶׁהָיְתָה, וְהַמִּזְרָן טָהוֹר.</P>

<P><B>כא,טו</B>  [יא] מִטָּה שֶׁכָּרַךְ לָהּ מִזְרָן, וְנָגַע בָּהֶן הַמֵּת--הַכֹּל טָמֵא טֻמְאַת שִׁבְעָה; פֵּרְשׁוּ, טְמֵאִין טֻמְאַת שִׁבְעָה.  נָגַע בָּהֶן שֶׁרֶץ וְכַיּוֹצֶא בּוֹ, טְמֵאִין טֻמְאַת עֶרֶב; פֵּרְשׁוּ, טְמֵאִין טֻמְאַת עֶרֶב.</P>

<P><B>כא,טז</B>  [יב] כְּרָע שֶׁהָיְתָה טְמֵאָה מַדְרֵס, וְחִבְּרָהּ לַמִּטָּה--הַמִּטָּה כֻּלָּהּ מַדְרֵס; פֵּרְשָׁה--הַכְּרָע טְמֵאָה מַדְרֵס כְּשֶׁהָיְתָה, וְהַמִּטָּה מַגַּע מַדְרֵס.</P>

<P><B>כא,יז</B>  וְכֵן אִם הָיְתָה הַכְּרָע טְמֵאָה טֻמְאַת שִׁבְעָה, וְחִבְּרָהּ לַמִּטָּה--הַמִּטָּה כֻּלָּהּ טְמֵאָה טֻמְאַת שִׁבְעָה, כְּאִלּוּ נָגַע הַמֵּת בַּכְּרָע שֶׁלָּהּ; וְאִם הִזָּה עַל הַמִּטָּה, טָהֲרָה הַכְּרָע בִּכְלָלָהּ.  וְאִם פֵּרְשָׁה קֹדֶם הַזָּיָה--הַכְּרָע טְמֵאָה טֻמְאַת שִׁבְעָה כְּשֶׁהָיְתָה, וְהַמִּטָּה טְמֵאָה טֻמְאַת עֶרֶב.</P>

<P><B>כא,יח</B>  הָיְתָה הַכְּרָע טְמֵאָה טֻמְאַת עֶרֶב, וְחִבְּרָהּ לַמִּטָּה--הַכֹּל טָמֵא טֻמְאַת עֶרֶב.  פֵּרְשָׁה--הִיא טְמֵאָה טֻמְאַת עֶרֶב, וְהַמִּטָּה טְהוֹרָה:  שְׁאֵין הַטָּמֵא טֻמְאַת עֶרֶב מִן הַמֵּת מְטַמֵּא אָדָם, וְלֹא כֵּלִים--מִפְּנֵי שְׁהוּא וֶלֶד כְּמוֹ שֶׁבֵּאַרְנוּ.  וְכֵן הַדִּין בַּשֵּׁן שֶׁלַּמַּעְדֵּר שֶׁנִּטְמָא בְּמֵת, וְאַחַר כָּךְ חִבְּרוֹ לַמַּעְדֵּר.
<BR> </P>

<H2>הִלְכּוֹת כֵּלִים פֵּרֶק כב</H2>

<P><B>כב,א</B>  כַּמָּה שֵׁעוּר הַבֶּגֶד לְהִטַּמֵּא:  שְׁלוֹשָׁה טְפָחִים עַל שְׁלוֹשָׁה טְפָחִים לְמַדְרֵס, וְשָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת מְכֻוָּנוֹת עִם הַמְּלָל לְטֻמְאַת הַמֵּת אוֹ לִשְׁאָר טֻמְאוֹת.</P>

<P><B>כב,ב</B>  בַּמֶּה דְּבָרִים אֲמוּרִים, בְּבִגְדֵי צֶמֶר וּפִשְׁתִּים.  אֲבָל בְּגָדִים שֶׁלִּשְׁאָר מִינִין, אֵין מְקַבְּלִין טֻמְאָה מִכָּל הַטֻּמְאוֹת אֵלָא אִם הָיָה בָּהֶן שְׁלוֹשָׁה טְפָחִים עַל שְׁלוֹשָׁה טְפָחִים אוֹ יָתֵר:  שֶׁנֶּאֱמָר "אוֹ בֶגֶד" (ויקרא יא,לב), מִפִּי הַשְּׁמוּעָה לָמְדוּ שֶׁבָּא הַכָּתוּב לְרַבּוֹת שְׁלוֹשָׁה טְפָחִים עַל שְׁלוֹשָׁה טְפָחִים בִּשְׁאָר בְּגָדִים.</P>

<P><B>כב,ג</B>  בַּמֶּה דְּבָרִים אֲמוּרִים, בִּקְרָעִים הַבָּאִים מִן הַבְּגָדִים.  אֲבָל הָאוֹרֵג בֶּגֶד בִּפְנֵי עַצְמוֹ כָּל שְׁהוּא, הֲרֵי זֶה מְקַבֵּל שְׁאָר טֻמְאוֹת--חוּץ מִטֻּמְאַת מַדְרֵס, שְׁאֵין מְקַבֵּל אוֹתָהּ אֵלָא הָרָאוּי לְמַדְרֵס.</P>

<P><B>כב,ד</B>  [ב] הַבְּגָדִים הֶעָבִים בְּיוֹתֵר, כְּגוֹן הַלְּבָדִים וְהַנְּמָטִים הַקָּשִׁים, אוֹ הַבְּגָדִים הָרַכִּין בְּיוֹתֵר, כְּגוֹן בִּגְדֵי פִּשְׁתָּן שֶׁלְּמִצְרַיִם שֶׁהַבָּשָׂר נִרְאֶה מִתַּחְתָּן--אֵינָן מְקַבְּלִין טֻמְאָה, עַד שֶׁיִּהְיֶה בַּקְּרָע שְׁלוֹשָׁה טְפָחִים עַל שְׁלוֹשָׁה טְפָחִים, בֵּין לְמַדְרֵס, בֵּין לִשְׁאָר טֻמְאוֹת.</P>

<P><B>כב,ה</B>  [ג] כָּל הַקְּלִיעוֹת, מְקַבְּלוֹת טֻמְאָה כַּבְּגָדִים:  אֶחָד הַקּוֹלֵעַ חוּטִים וְעָשָׂה אוֹתָן פִּיף, אוֹ הָאוֹרֵג אוֹתָן וְעָשָׂה אוֹתָן אַבְנֵט וְכַיּוֹצֶא בּוֹ--חוּץ מִקְּלִיעָה שֶׁעוֹשִׂין אוֹתָהּ הַצַּמָּרִין לִקְשֹׁר בָּהּ הַצֶּמֶר, שְׁהִיא טְהוֹרָה.  הַקְּלָע שֶׁבֵּית קִבּוּל אֶבֶן שֶׁבָּהּ אָרִיג אוֹ עוֹר, מְקַבֶּלֶת טֻמְאָה:  נִפְסַק בֵּית אֶצְבָּע שֶׁלָּהּ, טְהוֹרָה; נִפְסַק בֵּית הַפָּקִיעַ שֶׁלָּהּ בִּלְבָד, עֲדַיִן הִיא בְּטֻמְאָתָהּ.</P>

<P><B>כב,ו</B>  הַמִּכְמוֹרָאוֹת וְהָרְשָׁתוֹת, מְקַבְּלִין טֻמְאָה.  וְהַחֵרֶם מְקַבֵּל טֻמְאָה, מִפְּנֵי הַזּוּטוֹ, מִפְּנֵי שֶׁעֵינֵי אוֹתָהּ הַשְּׂבָכָה דַּקִּין בְּיוֹתֵר, וַהֲרֵי הִיא כַּבֶּגֶד.</P>

<P><B>כב,ז</B>  הָעוֹשֶׂה בֶּגֶד מִן הַחֵרֶם, טָהוֹר; מִן הַזּוּטוֹ, מִטַּמֵּא.  [ד] עָשָׂה חֲלוּק מִן הַמַּשְׁמֶרֶת--אִם יֵשׁ בּוֹ שְׁלוֹשָׁה עַל שְׁלוֹשָׁה, מְקַבֵּל טֻמְאָה.  [ה] מַשְׁמֶרֶת שֶׁלַּיַּיִן שֶׁבָּלָת--אִם מְשַׁמֶּשֶׁת מֵעֵין מְלַאכְתָּהּ רִאשׁוֹנָה, טְמֵאָה; וְאִם לָאו, טְהוֹרָה.</P>

<P><B>כב,ח</B>  [ו] מִטְפְּחוֹת הַסְּפָרִים הַמְּצֻיָּרוֹת--אֵינָן מְקַבְּלוֹת טֻמְאָה, מִפְּנֵי שְׁאֵינָן מְשַׁמְּשֵׁי אָדָם:  שֶׁהֲרֵי צִיּוּרָן מֵעִיד עֲלֵיהֶן, שֶׁלְּסֵפֶר נַעֲשׂוּ.  וּשְׁאֵינָן מְצֻיָּרוֹת--מִטַּמְּאוֹת בִּשְׁאָר טֻמְאוֹת, חוּץ מִטֻּמְאַת מַדְרֵס, מִפְּנֵי שֶׁאוֹמְרִין לוֹ עֲמֹד וְנַעֲשֶׂה מְלַאכְתֵּנוּ, כְּמוֹ שֶׁבֵּאַרְנוּ בְּעִנְיַן טֻמְאַת מִשְׁכָּב וּמוֹשָׁב.  [ז] וְכֶסֶת הַסַּבָּלִין שֶׁמַּנִּיחִין עַל כִּתְפֵיהֶן מִפְּנֵי הַמּוֹט, מִטַּמְּאָה בְּמַדְרֵס.  וּמַשְׁמֶרֶת שֶׁלַּיַּיִן, אֵינָהּ מִטַּמְּאָה בְּמַדְרֵס.</P>

<P><B>כב,ט</B>  [ח] בֶּגֶד שֶׁחִשַּׁב עָלָיו לְצוּרוֹת, אֵינוּ מְקַבֵּל טֻמְאָה; בִּטַּל מַחְשַׁבְתּוֹ, הֲרֵי זֶה מְקַבֵּל טֻמְאָה.  בַּעַל הַבַּיִת שֶׁעָשָׂה מִטְפָּחוֹת לְחַפּוֹת בָּהֶן כּוֹתָלִים וְעַמּוּדִים, אֵינָן מְקַבְּלוֹת טֻמְאָה.  [ט] חֲלוּק שְׁהוּא עָשׂוּי כִּסְבָכָה כְּדֵי לְשַׂחַק בּוֹ לְשׁוֹתֵי שֵׁכָר, אֵינוּ מְקַבֵּל טֻמְאָה.  [י] כֻּפָּח שֶׁנְּתָנוֹ עַל הַסֵּפֶר, טָהַר מִלְּקַבַּל טֻמְאַת מַדְרֵס; אֲבָל מִטַּמֵּא בְּמֵת וּבִשְׁאָר טֻמְאוֹת.</P>

<P><B>כב,י</B>  [יא] הָעוֹשֶׂה אַסְפְּלוֹנִית, בֵּין עַל הַבֶּגֶד בֵּין עַל הָעוֹר--אַף עַל פִּי שֶׁיֵּשׁ בָּהֶן כַּשֵּׁעוּר, טְהוֹרִין.  עָשָׂה לָהֶן מְלֻגְמָה--עַל הַבֶּגֶד--אֵינוּ מְקַבֵּל טֻמְאָה, שֶׁהֲרֵי נִתְלַכְלַךְ וְאֵינוּ רָאוּי; וְעַל הָעוֹר--מְקַבֵּל טֻמְאָה, מִפְּנֵי שְׁהוּא מִתְקַנֵּחַ וְרָאוּי לְמִשְׁכָּב.</P>

<P><B>כב,יא</B>  [יב] מֵאֵימָתַי יְקַבַּל הַבֶּגֶד טֻמְאָה:  מִשֶּׁיֶּאֱרֹג בּוֹ שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת.  וְכָל הַכֵּלִים הַנֶּאֱרָגִין בְּמַחַט, כְּגוֹן הַכִּיס וְאַנְפַּלְיָא--אֵין מְקַבְּלִין טֻמְאָה, עַד שֶׁתִּגָּמֵר מְלַאכְתָּן.  [יג] וְכָל הַכֵּלִים הַנַּעֲשִׂין עַל גַּבֵּי מַחַט, כְּגוֹן מְצוּדָה--כֵּיוָן שֶׁעָשָׂה בָּהֶן בֵּית קִבּוּל מְלַאכְתָּן, מְקַבְּלִין טֻמְאָה.</P>

<P><B>כב,יב</B>  [יד] סְבָכָה שֶׁמַּנִּיחִין הַבָּנוֹת בְּרָאשֵׁיהֶן--אִם הִתְחִיל לַעֲשׂוֹת אוֹתָהּ מִפִּיהָ--אֵינָהּ מְקַבֶּלֶת טֻמְאָה, עַד שֶׁיִּגְמֹר קַרְקַרְתָּהּ; וְאִם הִתְחִיל בָּהּ מִקַּרְקַרְתָּהּ--אֵינָהּ מְקַבֶּלֶת טֻמְאָה, עַד שֶׁיִּגְמֹר אֶת פִּיהָ.  וּשְׁבִיס שֶׁלָּהּ מְקַבֵּל טֻמְאָה בִּפְנֵי עַצְמוֹ, וְהַחוּטִין שֶׁלָּהּ חִבּוּר לְהִטַּמֵּא וּלְטַמֵּא.  [טו] וּסְבָכָה שֶׁנִּקְרְעָה--אִם אֵינָהּ מְקַבֶּלֶת רֹב הַשֵּׂעָר שֶׁלָּרֹאשׁ, טְהוֹרָה.</P>

<P><B>כב,יג</B>  [טז] חֲלוּק שֶׁלְּבֶגֶד, אוֹ שֶׁלְּלֶבֶד, אוֹ שֶׁלִּנְיָר--מֵאֵימָתַי הוּא גְּמָר מְלַאכְתּוֹ:  מִשֶּׁיִּפְתַח אֶת פִּיו--הַגָּדוֹל לְפִי גָּדְלוֹ, וְהַקָּטָן לְפִי קָטְנוֹ.  וְאִם נִטְמָא הַחֲלוּק, מֵאֵימָתַי הִיא טַהְרָתוֹ:  מִשֶּׁיִּבְלֶה, וְאֵינוּ מְשַׁמֵּשׁ מֵעֵין מְלַאכְתּוֹ רִאשׁוֹנָה.  נִשְׁתַּיַּר בּוֹ רֻבּוֹ לְמַעְלָה, עֲדַיִן הוּא בְּטֻמְאָתוֹ; רֻבּוֹ מִלְּמַטָּה, טָהוֹר.  וְאִם נִקְרַע מִבֵּית פִּיו, טָהוֹר.</P>

<P><B>כב,יד</B>  [יז] הָעוֹשֶׂה חֲגוֹר מִצִּדּוֹ שֶׁלַּבֶּגֶד, וּמִצִּדּוֹ שֶׁלַּסָּדִין--אֵינוּ מְקַבֵּל טֻמְאָה, עַד שֶׁיִּמְלֹל שִׂפְתוֹתָיו; עָשָׂהוּ מֵאֶמְצַע הַבֶּגֶד, וּמֵאֶמְצַע הַסָּדִין--אֵינוּ מְקַבֵּל טֻמְאָה, עַד שֶׁיִּמְלֹל מִצִּדּוֹ הַשֵּׁנִי.  [יח] חֲגוֹר שֶׁבָּלוּ צְדָדָיו, וְאֶמְצָעִיתוֹ קַיֶּמֶת--טָמֵא.  [יט] שָׂפָה שֶׁפֵּרְשָׁה מִן הַבֶּגֶד, וְהִתְקִינָהּ לַחְגֹּר בָּהּ אֶת מָתְנָיו--מְקַבֶּלֶת טֻמְאָה, מִפְּנֵי שְׁהִיא כְּאַבְנֵט.</P>

<P><B>כב,טו</B>  [כ] טְלִית שֶׁלַּעֲנִי שֶׁבָּלָת--אִם הָיוּ רֹב שִׂפְתוֹתֶיהָ קַיָּמוֹת--אַף עַל פִּי שְׁאֵין בָּהּ שָׁלוֹשׁ עַל שָׁלוֹשׁ בָּרִיא, הֲרֵי זוֹ מְקַבֶּלֶת טֻמְאָה.  אֵין שִׂפְתוֹתֶיהָ קַיָּמוֹת--אִם יֵשׁ בָּהּ שָׁלוֹשׁ אֶצְבָּעוֹת עַל שָׁלוֹשׁ אֶצְבְּעוֹת חָזָק וּבָרִיא, מְקַבֶּלֶת טֻמְאָה; וְאִם לָאו, אֵינָהּ מְקַבֶּלֶת טֻמְאָה.  וְכֵן שְׁאָר בִּגְדֵי עֲנִיִּים.</P>

<P><B>כב,טז</B>  [כא] מַטְלִיּוֹת שְׁאֵין בָּהֶן שְׁלוֹשָׁה טְפָחִים עַל שְׁלוֹשָׁה טְפָחִים, אֵינָן מְקַבְּלוֹת טֻמְאָה.  וְאִם חִשַּׁב עֲלֵיהֶן וֶהֱכִינָן--מְקַבְּלִין טֻמְאָה, עַד שֶׁיִּהְיוּ פָּחוּת מִשָּׁלוֹשׁ עַל שָׁלוֹשׁ:  שֶׁכָּל פָּחוּת מִשָּׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת אֵינוּ מְקַבֵּל טֻמְאָה כְּלָל, וְאַף עַל פִּי שֶׁהֱכִינוֹ.</P>

<P><B>כב,יז</B>  [כב] פָּחוּת מִשְּׁלוֹשָׁה טְפָחִים עַל שְׁלוֹשָׁה טְפָחִים שֶׁהִתְקִינוֹ לִפְקֹק בּוֹ אֶת הַמֶּרְחֵץ, וּלְנַעַר בּוֹ אֶת הַקְּדֵרָה, וּלְקַנַּח בּוֹ אֶת הָרֵחַיִם, וְכַיּוֹצֶא בְּאֵלּוּ--אִם הִשְׁלִיכוֹ בָּאַשְׁפָּה, אֵינוּ מְקַבֵּל טֻמְאָה.  תָּלָהוּ בְּבִגְדוֹ אוֹ הִנִּיחוֹ אֲחוֹרֵי הַדֶּלֶת--הֲרֵי זֶה כְּמִי שֶׁהִנִּיחוֹ בְּתוֹךְ בְּגָדָיו, וַעֲדַיִן הוּא חָשׁוּב אֶצְלוֹ וּמְקַבֵּל שְׁאָר טֻמְאוֹת:  חוּץ מִטֻּמְאַת מַדְרֵס, שֶׁהֲרֵי הוּא פָּחוּת מִשְּׁלוֹשָׁה טְפָחִים.</P>

<P><B>כב,יח</B>  [כג] שְׁלוֹשָׁה טְפָחִים עַל שְׁלוֹשָׁה טְפָחִים שֶׁהָיָה מֻשְׁלָךְ בָּאַשְׁפָּה--אִם הָיָה בָּרִיא כְּדֵי לִצְרֹר בּוֹ רֹבַע הַקַּב מֶלַח גַּס, וְלֹא יִקָּרַע--הֲרֵי זֶה מִטַּמֵּא בְּמַדְרֵס; וְאִם לָאו, אֵינוּ מִטַּמֵּא.  אֲבָל אִם הָיָה בַּבַּיִת--אִם הָיָה בָּרִיא, אַף עַל פִּי שְׁאֵינוּ יָכוֹל לִצְרֹר בּוֹ מֶלַח, אוֹ שֶׁהָיָה צוֹרֵר מֶלַח, וְלֹא הָיָה בָּרִיא--הֲרֵי זֶה טָמֵא מַדְרֵס.</P>

<P><B>כב,יט</B>  [כד] שְׁלוֹשָׁה עַל שְׁלוֹשָׁה שֶׁנִּקְרַע, וְלֹא הֻבְדְּלוּ הַקְּרָעִים--אִם נוֹתְנוֹ עַל הַכִּסֵּא, וּכְשֶׁיֵּשֵּׁב עָלָיו יִגַּע בְּשָׂרוֹ בַּכִּסֵּא--הֲרֵי זֶה טָהוֹר; וְאִם לֹא יִגַּע, הֲרֵי זֶה מִטַּמֵּא בְּמַדְרֵס.</P>

<P><B>כב,כ</B>  [כה] שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת שֶׁנִּמְהָה מִמֶּנּוּ אַפִלּוּ חוּט אֶחָד, אוֹ שֶׁנִּמְצָא בּוֹ קֶשֶׁר, אוֹ שְׁנֵי חוּטִין מַתְאִימִין--הֲרֵי זוֹ טְהוֹרָה.</P>

<P><B>כב,כא</B>  [כו] שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת שֶׁהִשְׁלִיכָהּ עַל הָאַשְׁפָּה, טְהוֹרָה; הִחְזִירָהּ, מְקַבֶּלֶת טֻמְאָה.  לְעוֹלָם הַשְׁלָכָתָהּ מְטַהֲרַתָּהּ, וְהַחְזָרָתָהּ מְטַמְּאַתָּהּ:  חוּץ מִשֶּׁלְּאַרְגָּמָן, וְשֶׁלִּזְהוֹרִית טוֹבָה--שֶׁאַפִלּוּ הָיְתָה עַל הָאַשְׁפָּה--הֲרֵי הִיא מְקַבֶּלֶת טֻמְאָה, מִפְּנֵי שְׁהִיא חֲשׁוּבָה.</P>

<P><B>כב,כב</B>  [כז] שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת שֶׁנְּתָנָהּ בַּכַּדּוּר, אוֹ שֶׁעֲשָׂיָהּ כַּדּוּר בִּפְנֵי עַצְמָהּ--טְהוֹרָה; אֲבָל שְׁלוֹשָׁה טְפָחִים עַל שְׁלוֹשָׁה טְפָחִים שֶׁנְּתָנוֹ בַּכַּדּוּר--הֲרֵי הוּא כְּמוֹת שֶׁהָיְתָה, וּמִטַּמֵּא בְּמַדְרֵס.  עָשָׂהוּ כַּדּוּר בִּפְנֵי עַצְמוֹ--אֵינוּ מִטַּמֵּא בְּמַדְרֵס, שֶׁהֲרֵי הַתְּפָר מְמַעֲטוֹ מִשְּׁלוֹשָׁה עַל שְׁלוֹשָׁה.
<BR> </P>

<H2>הִלְכּוֹת כֵּלִים פֵּרֶק כג</H2>

<P><B>כג,א</B>  הַמַּפָּץ--הוּא הַמַּחְצֶלֶת שֶׁאוֹרְגִין אוֹתָהּ מִן הַחֲבָלִים, וּמִן הַסּוּף וְהַגֹּמֶא, וְכַיּוֹצֶא בָּהֶן.  וְאֵין הַמַּפָּץ בִּכְלַל הַכֵּלִים הָאֲמוּרִין בַּתּוֹרָה; וְאַף עַל פִּי כֵן מִטַּמֵּא הוּא בְּמַדְרֵס דִּין תּוֹרָה--שֶׁהֲרֵי רִבָּה הַכָּתוּב "כָּל-הַמִּשְׁכָּב" (ויקרא טו,ד; ויקרא טו,כד; ויקרא טו,כו), וְזֶה רָאוּי לְמִשְׁכָּב וְעָשׂוּי לוֹ.</P>

<P><B>כג,ב</B>  וְכֵן מִטַּמֵּא בְּמֵת וּבִשְׁאָר טֻמְאוֹת מִדִּבְרֵיהֶם, כְּכָל פְּשׁוּטֵי כְּלֵי עֵץ כְּמוֹ שֶׁבֵּאַרְנוּ; וְזֶה כְּלָל גָּדוֹל, שֶׁכָּל הַמִּטַּמֵּא בְּמַדְרֵס מִטַּמֵּא בִּשְׁאָר טֻמְאוֹת.</P>

<P><B>כג,ג</B>  [ב] כְּבָר בֵּאַרְנוּ שֶׁהַבֶּגֶד מִטַּמֵּא בְּשָׁלוֹשׁ עַל שָׁלוֹשׁ בִּשְׁאָר טֻמְאוֹת, וּבִשְׁלוֹשָׁה טְפָחִים עַל שְׁלוֹשָׁה טְפָחִים לְמַדְרֵס.</P>

<P><B>כג,ד</B>  [ג] הַשַּׂק, שֵׁעוּרוֹ אַרְבָּעָה טְפָחִים עַל אַרְבָּעָה טְפָחִים; הָעוֹר, חֲמִשָּׁה טְפָחִים עַל חֲמִשָּׁה טְפָחִים; הַמַּפָּץ, שִׁשָּׁה טְפָחִים עַל שִׁשָּׁה טְפָחִים:  בֵּין לְמַדְרֵס, בֵּין לִשְׁאָר הַטֻּמְאוֹת.  וּפָחוּת מִן הַשֵּׁעוּרִין הָאֵלּוּ, טָהוֹר מִכְּלוּם.</P>

<P><B>כג,ה</B>  בַּמֶּה דְּבָרִים אֲמוּרִים, בִּקְרָע אֶחָד מֵהֶן שֶׁנִּקְרַע בְּלֹא כַּוָּנָה.  אֲבָל הַקּוֹצֵץ בְּכַוָּנָה וְקִצַּע אַפִלּוּ טֶפַח עַל טֶפַח לְמוֹשָׁב, אוֹ שְׁלוֹשָׁה טְפָחִים עַל שְׁלוֹשָׁה טְפָחִים לְמִשְׁכָּב--הֲרֵי זֶה מִטַּמֵּא בְּמַדְרֵס:  בֵּין שֶׁהָיָה הַטֶּפַח עַל טֶפַח שֶׁקִּצַּע אוֹ הַשְּׁלוֹשָׁה עַל שְׁלוֹשָׁה, בֶּגֶד אוֹ שַׂק אוֹ עוֹר אוֹ מַפָּץ.</P>

<P><B>כג,ו</B>  וְכֵן הַמְּקַצֵּעַ מֵאַחַד מֵהֶן לַאֲחִיזָה כְּדֵי שֶׁיֶּאֱחֹז בּוֹ בְּיָדוֹ, כְּדֶרֶךְ שֶׁעוֹשִׂין קוֹצְצֵי תְּאֵנִים שֶׁלֹּא יֻזְּקוּ אֶצְבְּעוֹתֵיהֶן--הֲרֵי זֶה טָמֵא בְּכָל שְׁהוּא:  וְהוּא, שֶׁלֹּא יִהְיֶה פָּחוּת מִשָּׁלוֹשׁ עַל שָׁלוֹשׁ--שֶׁכָּל פָּחוּת מִשָּׁלוֹשׁ אֶצְבָּעוֹת, טָהוֹר מִכְּלוּם.</P>

<P><B>כג,ז</B>  [ד] הַמְּחַבֵּר שְׁנֵי טְפָחִים מִן הַבֶּגֶד וְטֶפַח מִן הַשַּׂק, שְׁלוֹשָׁה מִן הַשַּׂק וְאֶחָד מִן הָעוֹר, אַרְבָּעָה מִן הָעוֹר וְאֶחָד מִן הַמַּפָּץ--הֲרֵי זֶה טָהוֹר מִן הַמַּדְרֵס; אֲבָל אִם חִבַּר חֲמִשָּׁה טְפָחִים מִן הַמַּפָּץ וְאֶחָד מִן הָעוֹר, אַרְבָּעָה מִן הָעוֹר וְאֶחָד מִן הַשַּׂק, שְׁלוֹשָׁה מִן הַשַּׂק וְאֶחָד מִן הַבֶּגֶד--הֲרֵי זֶה טָמֵא מַדְרֵס.  זֶה הַכְּלָל--כָּל שֶׁהִשְׁלִים שֵׁעוּרוֹ בְּחָמוּר מִמֶּנּוּ, טָמֵא; הִשְׁלִימוֹ מִן הַקַּל, טָהוֹר.</P>

<P><B>כג,ח</B>  [ה] בְּלוֹיֵי נַפָה וּכְבָרָה שֶׁהִתְקִינָן לִישִׁיבָה, טְהוֹרִין; וְאֵינָן מְקַבְּלִין טֻמְאָה עַד שֶׁיְּקַצַּע אוֹתָן, וְאַחַר כָּךְ יִהְיוּ כְּמַפָּץ.</P>

<P><B>כג,ט</B>  [ו] חֲלוּק שֶׁלְּקָטָן אֵינוּ מִטַּמֵּא בְּמַדְרֵס, עַד שֶׁיִּהְיֶה בּוֹ כַּשֵּׁעוּר שְׁלוֹשָׁה טְפָחִים עַל שְׁלוֹשָׁה טְפָחִים; וְנִמְדָּד כָּפוּל כִּבְרִיָּתוֹ.  וְאֵלּוּ נִמְדָּדִין כְּפוּלִין:  בְּגָדִים שֶׁמַּלְבִּישִׁין בָּהֶן עַל הָרַגְלַיִם, וְעַל הַשּׁוֹקַיִם, וְאֶת הָרֹאשׁ, וְהַמִּכְנָסַיִם, וְהַכּוֹבַע, וְכִיס שֶׁלַּפֻּנְדָּה.  וּמַטְלִית שֶׁטְּלָיָהּ עַל הַשָּׂפָה--אִם פְּשׁוּטָה, נִמְדֶּדֶת פְּשׁוּטָה; וְאִם כְּפוּלָה, נִמְדֶּדֶת כְּפוּלָה.</P>

<P><B>כג,י</B>  [ז] הַבֶּגֶד שֶׁאָרַג בּוֹ שְׁלוֹשָׁה עַל שְׁלוֹשָׁה, וְנִטְמָא בְּמַדְרֵס, וְאַחַר כָּךְ הִשְׁלִים אֶת כָּל הַבֶּגֶד--הַבֶּגֶד כֻּלּוֹ מַדְרֵס; נִטַּל חוּט אֶחָד מִתְּחִלָּתוֹ, טָהוֹר מִן הַמַּדְרֵס, אֲבָל טָמֵא מַגַּע מַדְרֵס, וַהֲרֵי הוּא רִאשׁוֹן כִּכְלִי שֶׁנָּגַע בְּמַדְרֵס.  נִטַּל חוּט אֶחָד מִתְּחִלָּתוֹ, וְאַחַר כָּךְ הִשְׁלִים אֶת כָּל הַבֶּגֶד--כָּל הַבֶּגֶד טָמֵא מַגַּע מַדְרֵס.</P>

<P><B>כג,יא</B>  וְכֵן בֶּגֶד שֶׁאָרַג בּוֹ שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת, וְנִטְמָא בְּמֵת, וְאַחַר כָּךְ הִשְׁלִים עָלָיו אֶת כָּל הַבֶּגֶד--הַבֶּגֶד כֻּלּוֹ טְמֵא מֵת; נִטַּל חוּט אֶחָד מִתְּחִלָּתוֹ--טָהוֹר מִטְּמֵא מֵת, אֲבָל טָמֵא מַגַּע טְמֵא מֵת.  נִטַּל חוּט אֶחָד מִתְּחִלָּתוֹ, וְאַחַר כָּךְ הִשְׁלִים אֶת כָּל הַבֶּגֶד--הַכֹּל טָהוֹר.</P>

<P><B>כג,יב</B>  וְלָמָּה יִהְיֶה הַכֹּל טָהוֹר--מִפְּנֵי שֶׁאָמְרוּ שָׁלוֹשׁ עַל שָׁלוֹשׁ שֶׁנִּתְמַעֲטָה, טְהוֹרָה מִכְּלוּם.  אֲבָל שְׁלוֹשָׁה עַל שְׁלוֹשָׁה שֶׁנִּתְמַעֲטָה--אַף עַל פִּי שֶׁטָּהֲרָה מִן הַמַּדְרֵס, הֲרֵי הִיא טְמֵאָה בְּכָל הַטֻּמְאוֹת.</P>

<P><B>כג,יג</B>  [ח] מַטְלִית שְׁהִיא מַדְרֵס, וּטְלָאָהּ עַל הַקֻּפָּה אוֹ עַל הָעוֹר--נַעֲשָׂה הַכֹּל רִאשׁוֹן לַטֻּמְאָה; הִפְרִישׁ אֶת הַמַּטְלִית--הֲרֵי הַקֻּפָּה אוֹ הָעוֹר רִאשׁוֹן, מִפְּנֵי שֶׁנָּגְעוּ בְּמַדְרֵס.  וְהַמַּטְלִית טְהוֹרָה--שֶׁכֵּיוָן שֶׁטְּלָיָהּ וְהִפְרִישָׁהּ, בָּטְלָה.</P>

<P><B>כג,יד</B>  טְלָיָהּ עַל הַבֶּגֶד אוֹ עַל הַשַּׂק--נַעֲשָׂה הַכֹּל מַדְרֵס, וַהֲרֵי הַכֹּל אָב טֻמְאָה.  הִפְרִישָׁהּ--הֲרֵי הַבֶּגֶד אוֹ הַשַּׂק רִאשׁוֹן, שֶׁהֲרֵי נָגַע בְּמַדְרֵס; וְהַמַּטְלִית אָב טֻמְאָה כְּשֶׁהָיְתָה, שְׁאֵינָהּ בְּטֵלָה עַל הָאָרִיג.</P>

<P><B>כג,טו</B>  תָּפַר הַמַּטְלִית עַל הַבֶּגֶד--כְּשֶׁטְּלָיָהּ מֵרוּחַ אַחַת אוֹ מִשְּׁתֵּי רוּחוֹת כְּמִין גַּם--אֵינָהּ חִבּוּר, וְלֹא נַעֲשָׂה הַכֹּל אָב אֵלָא מַגַּע מַדְרֵס בִּלְבָד; תְּפָרָהּ מִשְּׁתֵּי רוּחוֹת זוֹ כְּנֶגֶד זוֹ--הֲרֵי הִיא חִבּוּר, וְנַעֲשָׂה הַכֹּל אָב.</P>

<P><B>כג,טז</B>  [ט] שְׁלוֹשָׁה עַל שְׁלוֹשָׁה שֶׁנִּטְמָא בְּמַדְרֵס, וְאַחַר כָּךְ נֶחְלַק--טָהַר מִן הַמַּדְרֵס; וְאֵין בִּקְרָעִים אֵלּוּ טֻמְאָה כְּלָל, וַהֲרֵי הֶן כְּשִׁבְרֵי כְּלִי שֶׁנִּטְמָא.  אֲבָל בֶּגֶד שֶׁנִּטְמָא בְּמַדְרֵס, וְקָרַע מִמֶּנּוּ שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת--אוֹתוֹ הַקְּרָע טָהַר מִן הַמַּדְרֵס, אֲבָל טָמֵא בְּמַגַּע מַדְרֵס, שֶׁבְּעֵת פְּרִישָׁתוֹ מִן הַבֶּגֶד הַגָּדוֹל, נִטְמָא בְּמַגָּעוֹ.</P>

<P><B>כג,יז</B>  [י] סָדִין שֶׁנִּטְמָא בְּמַדְרֵס, וְאַחַר כָּךְ עָשָׂהוּ פָּרֹכֶת--טָהַר מִן הַמַּדְרֵס.  וּמֵאֵימָתַי הִיא טַהְרָתוֹ מִן הַמַּדְרֵס, מִשֶּׁיִּקְשֹׁר בּוֹ הַלּוּלָאוֹת שְׁהוּא נִתְלָה בָּהֶן כִּשְׁאָר הַפָּרוֹכוֹת.</P>

<P><B>כג,יח</B>  [יא] טְלִית שְׁהִיא מַדְרֵס, וְהִטְבִילָהּ, וְקֹדֶם שֶׁיַּעְרִיב שִׁמְשָׁהּ הִתְחִיל לִקְרֹעַ מִמֶּנּוּ קְרָע--כֵּיוָן שֶׁנִּקְרַע בָּהּ רֻבָּהּ, שׁוּב אֵינָהּ חִבּוּר וְטָהֲרָה כֻּלָּהּ:  אַף עַל פִּי שֶׁעֲדַיִן נִשְׁתַּיַּר בָּהּ כְּדֵי מַעְפֹּרֶת שֶׁלֹּא נִקְרַע, שֶׁהֲרֵי הוּא קוֹרֵעַ וְהוֹלֵךְ.  בַּמֶּה דְּבָרִים אֲמוּרִים, בִּטְבוּלַת יוֹם:  כֵּיוָן שֶׁלֹּא חָס עָלֶיהָ לְהַטְבִּילָהּ, כָּךְ לֹא יָחוּס לִקְרֹעַ אֶת כֻּלָּהּ; וּלְפִיכָּךְ טָהֲרָה כֻּלָּהּ.
<BR> </P>

<H2>הִלְכּוֹת כֵּלִים פֵּרֶק כד</H2>

<P><B>כד,א</B>  אֵלּוּ עוֹרוֹת מִטַּמְּאִין בְּמַדְרֵס:  עוֹר שֶׁחִשַּׁב עָלָיו לְשָׁטְחוֹ, וְעוֹר שֶׁמַּנִּיחִין עַל הַמִּטּוֹת מִלְמַעְלָה לִישַׁן עָלָיו, וְעוֹר שֶׁמַּנִּיחִין עַל הַחֲמוֹר תַּחַת הַמַּשּׂאוּי, וְעוֹר שֶׁמַּנִּיחִין בָּעֶרֶס תַּחַת הַקָּטָן, וְעוֹר הַכַּר, וְעוֹר הַכֶּסֶת.</P>

<P><B>כד,ב</B>  וְכֵן עוֹר שֶׁמַּנִּיחִין תַּחַת הַשֻּׁלְחָן בְּעֵת הָאֲכִילָה כְּדֵי שֶׁיִּפְּלוּ עָלָיו הַפֵּרוּרִין, מִפְּנֵי שְׁהוּא נִשְׁעָן עָלָיו בְּרַגְלוֹ; וְעוֹר שֶׁחוֹגֵר הַחַמָּר עָלָיו, וְעוֹר שֶׁחוֹגֵר נוֹפֵץ הַפִּשְׁתָּן עָלָיו בְּעֵת שֶׁנּוֹפֵץ, וְעוֹר שֶׁמַּנִּיחַ הַסַּבָּל עַל כְּתֵפוֹ בְּעֵת שֶׁסּוֹבֵל, וְעוֹר שֶׁמַּנִּיחַ הָרוֹפֵא עַל בִּרְכָּיו בְּעֵת שֶׁמֵּפִיס הַשְּׁחִינִין:  מִפְּנֵי שֶׁכָּל אֵלּוּ הָעוֹרוֹת, יוֹשֵׁב עֲלֵיהֶן.</P>

<P><B>כד,ג</B>  וְכֵן עוֹר הַלֵּב שֶׁלַּקָּטָן, שֶׁרִירוֹ יוֹרֵד עָלָיו כְּדֵי שֶׁלֹּא יַפְסִיד בְּגָדָיו; וְעוֹר שֶׁעָשָׂהוּ לִהְיוֹת נוֹתְנוֹ עַל לִבּוֹ בְּעֵת הַקָּצִיר מִפְּנֵי הַשָּׁרָב, וְעוֹר שֶׁלּוֹפְפִין בּוֹ הַכְּסוּת; וְעוֹר הַתָּפוּר כְּמוֹ תֵּבָה שֶׁמַּנִּיחִין בּוֹ הַבְּגָדִים:  שֶׁכָּל אֵלּוּ מִתְהַפְּכִין עֲלֵיהֶן, וְנִשְׁעָנִין עֲלֵיהֶן.  [ב] וְכָל הָעוֹרוֹת הַמִּטַּמְּאוֹת בְּמַדְרֵס, אֵינָן מִטַּמְּאוֹת עַד שֶׁיִּהְיֶה כַּשֵּׁעוּר חֲמִשָּׁה טְפָחִים.</P>

<P><B>כד,ד</B>  וְאֵלּוּ עוֹרוֹת שְׁאֵין מִטַּמְּאִין בְּמַדְרֵס:  עוֹר שֶׁחוֹגֵר סוֹרֵק הַצֶּמֶר בְּעֵת שֶׁסּוֹרֵק, וְעוֹר שֶׁלּוֹפֵף בּוֹ הַצֶּמֶר הַסָּרוּק, וְעוֹר שֶׁלּוֹפֵף בּוֹ הָאַרְגָּמָן.  וְכֻלָּן מִטַּמְּאוֹת בִּשְׁאָר טֻמְאוֹת.</P>

<P><B>כד,ה</B>  [ג] עוֹר שֶׁעָשָׂהוּ חִפּוּי לְכֵלִים, טָהוֹר מִכְּלוּם.  עָשָׂהוּ חִפּוּי לְמִשְׁקֹלֶת--מְקַבֵּל שְׁאָר טֻמְאוֹת, שֶׁהֲרֵי נַעֲשָׂה לְקַבָּלָה; וְאֵינוּ מִטַּמֵּא בְּמַדְרֵס.  [ד] עוֹר שֶׁעָשָׂהוּ לַעֲקֵבוֹ וּלְפַרְסָתוֹ--אִם חוֹפֶה אֶת רֹב הָרֶגֶל, מִטַּמֵּא; וְאִם לָאו, טָהוֹר.  [ה] מַנְעָל שֶׁעַל הָאִמּוּם--אַף עַל פִּי שֶׁעֲדַיִן לֹא לְבָשׁוֹ אָדָם, הֲרֵי זֶה מִטַּמֵּא בְּמַדְרֵס:  שֶׁכְּבָר נִגְמְרָה מְלַאכְתּוֹ, כְּמוֹ שֶׁבֵּאַרְנוּ.</P>

<P><B>כד,ו</B>  כָּל עוֹר הָרָאוּי לְהִטַּמֵּא בְּמַדְרֵס, וְאֵינוּ חָסֵר מְלָאכָה--הַמַּחְשָׁבָה מְטַמְּאַתּוּ; וְאִם חִשַּׁב עָלָיו לִהְיוֹת עוֹר שֻׁלְחָן וְכַיּוֹצֶא בּוֹ, הֲרֵי זֶה מִטַּמֵּא בְּמַדְרֵס.  וְאִם הָיָה חָסֵר מְלָאכָה--אֵין הַמַּחְשָׁבָה מוֹעֶלֶת בּוֹ, עַד שֶׁתִּגָּמֵר מְלַאכְתּוֹ:  חוּץ מֵהָעוֹר שֶׁמְּחַפִּין בּוֹ הַמֶּרְכָּב מִפְּנֵי הָאָבָק--שֶׁהַמַּחְשָׁבָה מוֹעֶלֶת בּוֹ, אַף עַל פִּי שֶׁלֹּא נִגְמְרָה מְלַאכְתּוֹ.</P>

<P><B>כד,ז</B>  בַּמֶּה דְּבָרִים אֲמוּרִים, בְּעוֹרוֹת בַּעַל הַבַּיִת; אֲבָל עוֹרוֹת הָעַבְדָנִין, שֶׁסְּתָמָן לִמְכִירָה--אֵין הַמַּחְשָׁבָה מְטַמְּאַתָּן, עַד שֶׁיַּעֲשֶׂה בָּהֶן מַעֲשֶׂה וְיָכִין אוֹתָן לְמַדְרֵס.</P>

<P><B>כד,ח</B>  [ז] אֵין אָדָם מְטַמֵּא בְּמַדְרֵס מִשְׁכָּב אוֹ מֶרְכָּב שְׁאֵינוּ שֶׁלּוֹ, שֶׁנֶּאֱמָר "וְהַנֹּגֵעַ בְּמִשְׁכָּבוֹ" (ראה ויקרא טו,ה; ויקרא טו,כא).  גָּזַל מִשְׁכָּב וְדָרַס עָלָיו בְּלֹא נְגִיעָה, הֲרֵי זֶה טָהוֹר; וְאִם נִתְיָאֲשׁוּ הַבְּעָלִים, טָמֵא.</P>

<P><B>כד,ט</B>  גָּנַב מִשְׁכָּב, וְיָשַׁב עָלָיו--הֲרֵי זֶה טָמֵא:  שֶׁחֶזְקָתוֹ שֶׁנִּתְיָאֲשׁוּ הַבְּעָלִים, שְׁאֵינָן יוֹדְעִים מִי גְּנָבוֹ.  וְאִם נוֹדַע שֶׁעֲדַיִן לֹא נִתְיָאֲשׁוּ הַבְּעָלִים, הֲרֵי זֶה טָהוֹר.</P>

<P><B>כד,י</B>  לְפִיכָּךְ גַּנָּב שֶׁגָּנַב עוֹר, וְחִשַּׁב עָלָיו לִשְׁכִיבָה--הַמַּחְשָׁבָה מוֹעֶלֶת בּוֹ, וּמִטַּמֵּא בְּמַדְרֵס; אֲבָל הַגַּזְלָן--אֵין מַחְשַׁבְתּוֹ מוֹעֶלֶת, אֵלָא אִם כֵּן נִתְיָאֲשׁוּ הַבְּעָלִים.</P>

<P><B>כד,יא</B>  [ח] עוֹר שֶׁנִּטַּמֵּא בְּמַדְרֵס, וְהִתְחִיל לְקָרְעוֹ רְצוּעוֹת--הֲרֵי הוּא בְּטֻמְאָתוֹ, עַד שֶׁיְּמַעֲטֶנּוּ פָּחוּת פָּחוּת מֵחֲמִשָּׁה טְפָחִים.</P>

<P><B>כד,יב</B>  [ט] כָּל כְּלִי עוֹר שֶׁנִּטְמָא בְּמַדְרֵס הַזָּב, וְשִׁנָּהוּ לִכְלִי אַחֵר--אִם שִׁנָּהוּ מִן הַפָּשׁוּט לַפָּשׁוּט, הֲרֵי הוּא בְּטֻמְאָתוֹ; שִׁנָּהוּ מִן הַפָּשׁוּט לַמְּקַבֵּל, וּמִן הַמְּקַבֵּל לַפָּשׁוּט--טָהוֹר.  וּבַבֶּגֶד, הַכֹּל טָמֵא.</P>

<P><B>כד,יג</B>  כֵּיצַד:  חֵמֶת שֶׁעֲשָׂיָהּ שָׁטִיחַ, וְשָׁטִיחַ שֶׁעָשָׂהוּ חֵמֶת--טָהוֹר; אֲבָל חֵמֶת שֶׁנִּטְמֵאת מַדְרֵס, וַעֲשָׂיָהּ תֻּרְמַל, אוֹ תֻּרְמַל, שֶׁעָשָׂהוּ חֵמֶת--הֲרֵי הֶן מַדְרֵס כְּשֶׁהָיוּ.  [י] כַּר שֶׁלְּבֶגֶד שֶׁנִּטְמָא בְּמַדְרֵס, וְעָשָׂהוּ סָדִין, אוֹ סָדִין שֶׁעָשָׂהוּ כַּר אוֹ כֶּסֶת, בֶּגֶד שֶׁעָשָׂהוּ מִטְפַּחַת, אוֹ מִטְפַּחַת שֶׁעֲשָׂאָהּ כֶּסֶת--הֲרֵי הֶן מַדְרֵס כְּשֶׁהָיוּ.</P>

<P><B>כד,יד</B>  [יא] כֵּלִים שֶׁעִיקַר עֲשִׂיָּתָן לְקַבָּלָה וּלְמִשְׁכָּב כְּאֶחָד, כְּגוֹן הַכַּרִּים וְהַכְּסָתוֹת וְהַשַּׂקִּין וְהַמַּרְצוֹפִין--אִם נִפְחֲתוּ--אַף עַל פִּי שֶׁטָּהֲרוּ מִלְּהִטַּמֵּא בְּמֵת וּבִשְׁאָר טֻמְאוֹת, מִפְּנֵי שְׁאֵינָן יְכוּלִין לְקַבַּל, הֲרֵי הֶן מִטַּמְּאִין בְּמַדְרֵס, שֶׁעֲדַיִן הֶן רְאוּיִין לְמַדְרֵס.</P>

<P><B>כד,טו</B>  אֲבָל כֵּלִים שֶׁעִיקַר עֲשִׂיָּתָן לְקַבָּלָה בִּלְבָד, כְּגוֹן הַחֵמֶת וְהַתֻּרְמַל--אִם הָיוּ גְּדוֹלִים, כְּדֵי שֶׁיִּהְיוּ רְאוּיִין לֵישֵׁב עֲלֵיהֶן--הוֹאִיל וְיוֹשְׁבִין עֲלֵיהֶן מִפְּנֵי גָּדְלָן, הֲרֵי הֶן מִטַּמְּאִין בְּמַדְרֵס כָּל זְמָן שְׁהֶן שְׁלֵמִים.  נִפְחֲתוּ, וְאַף עַל פִּי שֶׁאִפְשָׁר עֲדַיִן לֵישֵׁב עֲלֵיהֶן--הֲרֵי אֵלּוּ אֵין מִטַּמְּאִין בְּמַדְרֵס, שֶׁעִיקַר עֲשִׂיָּתָן לְקַבָּלָה בִּלְבָד, וְהוֹאִיל וּבָטְלוּ מִלְּקַבַּל, טָהֲרוּ מִלְּהִטַּמֵּא לֹא בִּשְׁאָר טֻמְאוֹת וְלֹא בְּמַדְרֵס.</P>

<P><B>כד,טז</B>  וְכַמָּה הוּא שֵׁעוּרָן וְיִהְיוּ רְאוּיִין לְמַדְרֵס:  הַחֵמֶת, שִׁבְעַת קַבִּין; וְהַיַּלְקוּט, חֲמֵשֶׁת קַבִּין; וְהַקַּלַּסְטָר שֶׁתּוֹלִין בּוֹ הַשְּׂעוֹרִים בְּרֹאשׁ הַבְּהֵמָה, אַרְבַּעַת קַבִּין; וְהַכְּרִיתוֹת שֶׁמְּעַרִּין בָּהֶן הַמַּיִם, סְאָה.  וּפָחוּת מִן הַשֵּׁעוּרִין הָאֵלּוּ--אֵינָן רְאוּיִין לְמַדְרֵס, וְאֵין דֶּרֶךְ הָעָם לֵישֵׁב עֲלֵיהֶן.</P>

<P><B>כד,יז</B>  נִפְחֲתוּ, וְצָרַר מְקוֹם הַפְּחָת--הֲרֵי הֶן טְהוֹרִין, וּכְאִלּוּ לֹא קָשַׁר מְקוֹם הַפְּחָת.  וְכָל הַחֲמָתוֹת שֶׁנִּפְחֲתוּ וּצְרָרָן--טְהוֹרוֹת, חוּץ מִשֶּׁלָּעַרְבָּיִים:  מִפְּנֵי שֶׁכָּךְ הוּא דַּרְכָּן תָּמִיד לְצָרְרָן.  וְחֵמֶת חֲלִילִין--אֵינָהּ מִטַּמֵּא בְּמַדְרֵס, שֶׁהֲרֵי אֵינָהּ רְאוּיָה לְמַדְרֵס.
<BR> </P>

<H2>הִלְכּוֹת כֵּלִים פֵּרֶק כה</H2>

<P><B>כה,א</B>  כָּל פְּשׁוּטֵי כְּלֵי עֵץ הָעֲשׂוּיִין לִישִׁיבָה אוֹ לִשְׁכִיבָה אוֹ לִרְכִיבָה--מִטַּמְּאִין בְּמַדְרֵס, כְּגוֹן הַמִּטָּה וְהַכִּסֵּא וְכַיּוֹצֶא בָּהֶן.  [ב] הַמִּטָּה וְהַכַּר וְהַכֶּסֶת שֶׁלַּמֵּת, וְכִסֵּא שֶׁלַּכַּלָּה, וּמַשְׁבֵּר שֶׁלֶּחָיָה, וְכִסֵּא שֶׁלַּכּוֹבֵס שְׁהוּא כּוֹרֵס עָלָיו אֶת הַכֵּלִים, וְכִסֵּא שֶׁלַּקָּטָן שֶׁיֵּשׁ לוֹ רַגְלַיִם אַף עַל פִּי שְׁאֵין בּוֹ גֹּבַהּ טֶפַח--כָּל אֵלּוּ מִטַּמְּאִין בְּמַדְרֵס.</P>

<P><B>כה,ב</B>  [ג] כִּסֵּא שֶׁלְּבַרְזֶל שֶׁעוֹשִׂין בְּבֵית הַכִּסֵּא, וְהָעוֹר נָתוּן עָלָיו--הֲרֵי הוּא מִטַּמֵּא בְּמַדְרֵס וּבִשְׁאָר טֻמְאוֹת.  הִפְרִישׁ הָעוֹר הַמְּחֻפֶּה עַל הַבַּרְזֶל--הָעוֹר מִטַּמֵּא בְּמַדְרֵס, וְהַבַּרְזֶל מִטַּמֵּא בִּשְׁאָר טֻמְאוֹת אֲבָל לֹא בְּמַדְרֵס.  [ד] טְרַסְקַל שֶׁלִּגְמִי וְכַיּוֹצֶא בּוֹ הַמְּחֻפֶּה בְּעוֹר, מִטַּמֵּא בְּמַדְרֵס וּבִשְׁאָר טֻמְאוֹת; הִפְרִישׁ הָעוֹר מֵעָלָיו, הָעוֹר מִטַּמֵּא בְּמַדְרֵס, אֲבָל הַטְּרַסְקַל טָהוֹר מִכְּלוּם, שֶׁהֲרֵי נַעֲשָׂה כְּשִׁבְרֵי כֵּלִים.</P>

<P><B>כה,ג</B>  [ה] סַפְסַלִּין שֶׁבַּמֶּרְחֵץ, שֶׁשְּׁתֵּי רַגְלָיו שֶׁלַּסַּפְסַל שֶׁלְּעֵץ--מִטַּמֵּא בְּמַדְרֵס.  הָיְתָה אַחַת שֶׁלְּעֵץ, וְאַחַת שֶׁלְּשַׁיִשׁ--אֵינוּ מְקַבֵּל טֻמְאָה.  [ו] נְסָרִים שֶׁבַּמֶּרְחֵץ שֶׁשִּׁגְּמָן, אֵינָן מְקַבְּלִין טֻמְאָה, שְׁאֵינָן עֲשׂוּיִין לִישִׁיבָה, אֵלָא כְּדֵי שֶׁיִּהְיוּ הַמַּיִם מְהַלְּכִין תַּחְתֵּיהֶן.</P>

<P><B>כה,ד</B>  [ז] הַסַּל וְהַכַּלְכָּלָה שֶׁמִּלְּאָן תֶּבֶן אוֹ מוֹכִין--אַף עַל פִּי שֶׁהִתְקִינָן לִישִׁיבָה--אֵינָן מְקַבְּלִין טֻמְאַת מַדְרֵס, שְׁאֵינָן רְאוּיִין לִישִׁיבָה.  וְאִם סֵרְגָן בִּגְמִי אוֹ בִּמְשִׁיחָה עַל פִּיהֶן, הֲרֵי אֵלּוּ מִטַּמְּאִין בְּמַדְרֵס.</P>

<P><B>כה,ה</B>  [ח] קוֹרַת בֵּית הַבַּד שֶׁעָשָׂה רֹאשָׁהּ הָאֶחָד כִּסֵּא--אֵינוּ מִטַּמֵּא בְּמַדְרֵס, מִפְּנֵי שֶׁאוֹמְרִין לוֹ עֲמֹד וְנַעֲשֶׂה מְלַאכְתֵּנוּ.  אֲבָל אִם קָבַע אֶת הַכִּסֵּא בְּקוֹרַת בֵּית הַבַּד, הַכִּסֵּא מִטַּמֵּא מַדְרֵס; וְאִם דָּרַס הַזָּב עַל הַקּוֹרָה, לֹא נִטְמָא הַכִּסֵּא.</P>

<P><B>כה,ו</B>  וְכֵן אִם קָבַע הַכִּסֵּא בְּקוֹרָה גְּדוֹלָה.  עָשָׂה רֹאשׁ הַקּוֹרָה הַגְּדוֹלָה כִּסֵּא--אֵין טָמֵא אֵלָא מְקוֹם הַכִּסֵּא בִּלְבָד, וּשְׁאָר הַקּוֹרָה טָהוֹר.  וְכֵן הַדִּין בְּכִסֵּא שֶׁקְּבָעוֹ בַּעֲרֵבָה, שְׁהוּא טָהוֹר.</P>

<P><B>כה,ז</B>  [ט] קְצַת הַקּוֹרָה שֶׁמְּתַקֵּן אוֹתוֹ הַמְּסַתֵּת אֶת הָאֶבֶן לִהְיוֹת יוֹשֵׁב עָלָיו, הֲרֵי מְקוֹם יְשִׁיבָתוֹ מִטַּמֵּא בְּמַדְרֵס.  מְקוֹם יְשִׁיבָה שֶׁאֲחוֹרֵי הַקָּרוֹן--טָהוֹר, שְׁאֵינָהּ אֵלָא יְשִׁיבַת צַעַר.  [י] רָאשֵׁי כְּלֻנְסוֹת שֶׁהָאֻמָּנִין יוֹשְׁבִין עֲלֵיהֶן, וְשָׁפִין אֶת הָאֲבָנִים וְכַיּוֹצֶא בָּהֶן--טְהוֹרִין.</P>

<P><B>כה,ח</B>  וְכֵן כֹּפֶת שֶׁלִּתְמָרָה שְׁהוּא יוֹשֵׁב עָלָיו--אַפִלּוּ גֹּבַהּ טֶפַח--טָהוֹר, שְׁאֵין זֶה כְּלִי.  וְכֵן בּוּל שֶׁלְּעֵץ--אַף עַל פִּי שֶׁסֵּרְקוֹ וְכִרְכְּמוֹ וְעָשָׂהוּ פָּנִים לְשַׁעַר וְכַיּוֹצֶא בּוֹ, אֵינוּ כְּלִי; וְלֹא מְקַבֵּל טֻמְאָה, עַד שֶׁיָּחֹק בּוֹ.</P>

<P><B>כה,ט</B>  [יא] רָאשֵׁי כְּלֻנְסוֹת שְׁהֶן חֲקוּקִין--אִם חֲקָקָן לַדַּעַת, מְקַבְּלִין טֻמְאָה.  מְצָאָן חֲקוּקִין--אִם חִשַּׁב עֲלֵיהֶן, מְקַבְּלִין טֻמְאָה מִכָּאן וּלְהַבָּא; וְאִם חִשַּׁב עֲלֵיהֶן חֵרֵשׁ שׁוֹטֶה וְקָטָן, אוֹ אָדָם שְׁאֵינָן שֶׁלּוֹ--טְהוֹרִין.  וְכֵן כָּל כַּיּוֹצֶא בָּהֶן מִדְּבָרִים שְׁאֵינָן מְקַבְּלִין טֻמְאָה אֵלָא בְּמַחְשָׁבָה--שְׁאֵין לָךְ מַחְשָׁבָה מוֹעֶלֶת, אֵלָא מַחְשֶׁבֶת בְּעָלִים שְׁהֶן בְּנֵי דֵּעָה.</P>

<P><B>כה,י</B>  [יב] הָעוֹשֶׂה כִּיפָה מִן הַשְּׂאוֹר, וְיִבְּשָׁהּ וְיֵחֲדָהּ לִישִׁיבָה--הֲרֵי בָּטְלָה מִתּוֹרַת אֹכֶל, וּמִטַּמְּאָה בְּמַדְרֵס:  שֶׁהֲרֵי הִיא מְשַׁמֶּשֶׁת תַּשְׁמִישֵׁי הָעֵץ.</P>

<P><B>כה,יא</B>  [יג] מַחְצֶלֶת הַקַּשׁ, מִטַּמְּאָה בְּמַדְרֵס; וּמַחְצֶלֶת הַקָּנִים וְשֶׁלְּחֵלֶף--טְהוֹרָה, מִפְּנֵי שְׁאֵינָהּ רְאוּיָה לְמַדְרֵס.  וּשְׁאָר הַמַּחְצְלָאוֹת--אִם עֲשָׂאָהּ לִשְׁכִיבָה, מְקַבֶּלֶת טֻמְאָה; עֲשָׂאָהּ לְסִכּוּךְ, טְהוֹרָה.  עֲשָׂאָהּ סְתָם--אִם הָיְתָה גְּדוֹלָה, סְתָמָהּ לְסִכּוּךְ; וְהַקְּטַנָּה, סְתָמָהּ לִשְׁכִיבָה.  [יד] וּמַחְצֶלֶת שֶׁעָשָׂה לָהּ קָנִים לְאָרְכָּהּ--טְמֵאָה מַדְרֵס, שֶׁעֲדַיִן רְאוּיָה לִשְׁכִיבָה; עֲשָׂאָן כְּמִין גַּם, טְהוֹרָה.  עָשָׂה קָנִים לְרָחְבָּהּ--אִם אֵין בֵּין קָנֶה לַחֲבֵרוֹ אַרְבָּעָה טְפָחִים, טְהוֹרָה.</P>

<P><B>כה,יב</B>  נֶחְלְקָה לְרָחְבָּהּ, עֲדַיִן מְקַבֶּלֶת טֻמְאָה.  נֶחְלְקָה לְאָרְכָּהּ, וְנִשְׁתַּיְּרוּ בָּהּ שְׁלוֹשָׁה מַעֲדַנִּים שֶׁלְּשִׁשָּׁה טְפָחִים--עֲדַיִן הִיא רְאוּיָה לְמַדְרֵס, וּמִטַּמְּאָה; פָּחוּת מִכָּאן, טְהוֹרָה.  וְכֵן אִם הִתִּיר רָאשֵׁי מַעֲדַנִּים, טְהוֹרָה.  וְאַף טֻמְאַת מַדְרֵס לֹא תְקַבַּל הַמַּחְצֶלֶת, עַד שֶׁתִּגָּמֵר מְלַאכְתָּהּ וְתִתְקַנַּב כְּמוֹ שֶׁבֵּאַרְנוּ.</P>

<P><B>כה,יג</B>  [טו] תֵּבָה שֶׁפִּתְחָהּ מִלְמַעְלָן--טְהוֹרָה מִן הַמַּדְרֵס, שְׁאֵינָהּ רְאוּיָה לֵישֵׁב עָלֶיהָ; וּמְקַבֶּלֶת שְׁאָר טֻמְאוֹת.  וְשֶׁפִּתְחָהּ מִצִּדָּהּ--טְמֵאָה בְּמַדְרֵס, וּבִשְׁאָר טֻמְאוֹת.  [טז] עֲגָלָה שֶׁלַּקָּטָן--מִטַּמְּאָה בְּמַדְרֵס, שֶׁהֲרֵי נִשְׁעָן עָלֶיהָ.  [יז] מַקֵּל שֶׁלַּזְּקֵנִים--טָהוֹר מִכְּלוּם, שְׁאֵינוּ אֵלָא לְסַיַּע.</P>

<P><B>כה,יד</B>  [יח] סַנְדָּל שֶׁלַּסַּיָּדִין, וְהוּא סַנְדָּל שֶׁלְּעֵץ--הֲרֵי הוּא מִטַּמֵּא בְּמַדְרֵס, מִפְּנֵי שֶׁהַסַּיָּד פְּעָמִים מִטַּיֵּל בּוֹ עַד שֶׁמַּגִּיעַ לְבֵיתוֹ.  [יט] קָב שֶׁלַּקִּטֵּעַ שֶׁיֵּשׁ בּוֹ בֵּית קִבּוּל כְּתִיתִין--מִטַּמֵּא בִּשְׁאָר טֻמְאוֹת, מִפְּנֵי בֵּית קִבּוּלוֹ, וּמִטַּמֵּא בְּמַדְרֵס, שֶׁהֲרֵי נִשְׁעָן עָלָיו.</P>

<P><B>כה,טו</B>  [כ] וְאֵלּוּ טְמֵאִין מִשּׁוֹם מֶרְכָּב:  מַרְדַּעַת שֶׁלַּחֲמוֹר, וּטְפִיטָן שֶׁלַּסּוּס, וְכַר הַגָּמָל, וְאֻכָּף שֶׁלַּנָּאקָה, וְכָל כַּיּוֹצֶא בָּהֶן.  הַלּוּחוֹת שֶׁמַּנִּיחִין עַל גַּבֵּי הַחֲמוֹר, וְאַחַר כָּךְ נוֹתְנִין עָלָיו הַמַּשּׂאוּי--טְהוֹרוֹת; וְאִם הָיְתָה רְאוּיָה לְמֶרְכָּב, טְמֵאָה.
<BR> </P>

<H2>הִלְכּוֹת כֵּלִים פֵּרֶק כו</H2>

<P><B>כו,א</B>  כְּלִי עֵץ הָרָאוּי לְמַדְרֵס שֶׁקְּבָעוֹ בַּכּוֹתָל בְּתוֹךְ הַבִּנְיָן--קְבָעוֹ וְלֹא בָּנָה עַל גַּבָּיו, אוֹ שֶׁבָּנָה עַל גַּבָּיו וְלֹא קְבָעוֹ--עֲדַיִן הוּא מִטַּמֵּא בְּמַדְרֵס כְּשֶׁהָיָה; קְבָעוֹ בְּמַסְמְרִים, וּבָנָה עָלָיו--טָהוֹר.</P>

<P><B>כו,ב</B>  וְכֵן מַפָּץ שֶׁנְּתָנוֹ עַל גַּבֵּי הַקּוֹרוֹת--קְבָעוֹ וְלֹא נָתַן עָלָיו אֶת הַמַּעְזֵבָה, אוֹ שֶׁנָּתַן עָלָיו אֶת הַמַּעְזֵבָה וְלֹא קְבָעוֹ--עֲדַיִן הוּא מִטַּמֵּא בְּמַדְרֵס; קְבָעוֹ, וְנָתַן עָלָיו אֶת הַמַּעְזֵבָה--טָהוֹר.</P>

<P><B>כו,ג</B>  [ב] סַפְסַל שֶׁנִּטַּל אֶחָד מֵרָאשָׁיו, וַעֲדַיִן הוּא רָאוּי לְמַדְרֵס--נִטַּל הַשֵּׁנִי, טָהוֹר; וְאִם יֵשׁ בּוֹ גֹּבַהּ טֶפַח, מִטַּמֵּא בְּמַדְרֵס.</P>

<P><B>כו,ד</B>  [ג] כִּסֵּא שֶׁלַּכַּלָּה שֶׁנִּטְּלוּ חִפּוּיָיו, טָהוֹר; וְאִם לֹא הָיוּ חִפּוּיָיו יוֹצְאִין, וְנִטְּלוּ--עֲדַיִן הוּא רָאוּי לְמַדְרֵס, שֶׁכֵּן דַּרְכּוֹ לִהְיוֹת מַטֵּהוּ עַל צִדּוֹ וְיוֹשֵׁב עָלָיו.</P>

<P><B>כו,ה</B>  [ד] כִּסֵּא שֶׁנִּטְּלוּ חִפּוּיָיו, וַעֲדַיִן הוּא רָאוּי לִישִׁיבָה--מִטַּמֵּא; נִטְּלוּ שְׁנַיִם מֵחִפּוּיָיו זֶה בְּצַד זֶה, טָהוֹר.  [ה] שִׁדָּה שֶׁנִּטַּל הָעֶלְיוֹן שֶׁלָּהּ--טְמֵאָה, מִפְּנֵי הַתַּחְתּוֹן שְׁהוּא רָאוּי לְמַדְרֵס; נִטַּל הַתַּחְתּוֹן--טְמֵאָה, מִפְּנֵי הָעֶלְיוֹן.  נִטַּל הָעֶלְיוֹן, וְהַתַּחְתּוֹן--הֲרֵי הַדַּפִּין טְהוֹרִין.</P>

<P><B>כו,ו</B>  תֵּבָה שֶׁנִּפְחֲתָה מִצִּדָּהּ--מִטַּמְּאָה בְּמַדְרֵס כִּשְׁאָר טֻמְאוֹת, מִפְּנֵי שְׁהִיא רְאוּיָה אַף לִישִׁיבָה וְהַכֹּל יוֹשְׁבִין עָלֶיהָ.  נִפְחֲתָה מִלְמַעְלָן--טְהוֹרָה מִן הַמַּדְרֵס, שֶׁהֲרֵי אֵינָהּ רְאוּיָה לִישִׁיבָה; וּמִטַּמְּאָה בִּשְׁאָר טֻמְאוֹת, שֶׁעֲדַיִן הִיא מְקַבֶּלֶת.</P>

<P><B>כו,ז</B>  נִפְחֲתָה מִלְּמַטָּן--טְהוֹרָה מִכָּל טֻמְאָה, אַף עַל פִּי שֶׁאִפְשָׁר לֵישֵׁב עָלֶיהָ כְּכִסֵּא, מִפְּנֵי שֶׁעִיקַר מַעֲשֶׂיהָ לְקַבָּלָה, וּכְבָר בָּטַל הָעִיקָר; וְהַמְּגוּרוֹת שֶׁבָּהּ מִטַּמְּאוֹת, וְאֵינָן חִבּוּר לָהּ.</P>

<P><B>כו,ח</B>  וְכֵן מַשְׁפֶּלֶת שֶׁנִּפְחֲתָה מִלְּקַבַּל רִמּוֹנִים--אַף עַל פִּי שְׁהִיא רְאוּיָה לְמַדְרֵס, הֲרֵי הִיא טְהוֹרָה מִכְּלוּם:  מִפְּנֵי שֶׁעִיקַר מַעֲשֶׂיהָ לְקַבָּלָה; וְהוֹאִיל וּבָטַל הָעִיקָר, בָּטְלָה הַטְּפֵלָה.</P>

<P><B>כו,ט</B>  [ז] עֲרֵבָה שֶׁלְּעֵץ שֶׁמְּגַבְּלִין בָּהּ הַבַּנָּיִין אֶת הַגְּבִיסִין--אַף עַל פִּי שֶׁמְּקַבֶּלֶת שְׁאָר טֻמְאוֹת, אֵינָהּ מִטַּמְּאָה בְּמַדְרֵס.  עֲרֵבָה שֶׁלְּעֵץ שֶׁלָּשִׁין בָּהּ הַבָּצֵק, שְׁהִיא מַחְזֶקֶת מִשְּׁנֵי לוֹגִין וְעַד תִּשְׁעַת קַבִּין, שֶׁנִּסְדְּקָה עַד שְׁאֵינוּ יָכוֹל לִרְחֹץ בָּהּ רַגְלוֹ אַחַת, מִפְּנֵי הַסְּדָק--הֲרֵי זוֹ מִטַּמְּאָה בְּמַדְרֵס:  שֶׁסְּתָמָהּ שְׁהוּא כּוֹפֶה אוֹתָהּ וְיוֹשֵׁב עָלֶיהָ, לְפִי גָּדְלָהּ וּסְדָק שֶׁלָּהּ.</P>

<P><B>כו,י</B>  הִנִּיחָהּ בַּגְּשָׁמִים עַד שֶׁנִּתְפְּחָה, וְנִסְתַּם הַסְּדָק--אֵינָהּ מִטַּמְּאָה בְּמַדְרֵס, שֶׁהֲרֵי הִיא רְאוּיָה לָלוּשׁ בָּהּ, וּתְחִלַּת מַעֲשֶׂיהָ לָלוּשׁ בָּהּ; וּמְקַבֶּלֶת שְׁאָר טֻמְאוֹת.  חָזַר וְהִנִּיחָהּ בַּקָּדִים, וְנִפְתַּח הַסְּדָק--חָזְרָה לְקַבַּל טֻמְאַת מַדְרֵס, וּטְהוֹרָה מִשְּׁאָר טֻמְאוֹת.</P>

<P><B>כו,יא</B>  [ח] עֲרֵבָה גְּדוֹלָה שְׁהִיא מַחְזֶקֶת יָתֵר עַל תִּשְׁעַת קַבִּין, שֶׁנִּפְחֲתָה מִלְּקַבַּל רִמּוֹנִים, וְהֵכִינָהּ לִישִׁיבָה--הֲרֵי זוֹ טְהוֹרָה אַף מִטֻּמְאַת מַדְרֵס, עַד שֶׁיַּקְצִיעַ:  שְׁאֵין הַמַּחְשָׁבָה מוֹעֶלֶת בַּעֲרֵבָה גְּדוֹלָה שֶׁנִּפְחֲתָה, עַד שֶׁיֵּעָשֶׂה בָּהּ מַעֲשֶׂה.  עֲשָׂיָהּ אֵבוּס לַבְּהֵמָה--אַף עַל פִּי שֶׁקְּבָעָהּ בַּכּוֹתָל, טְמֵאָה בְּכָל הַטֻּמְאוֹת.</P>

<P><B>כו,יב</B>  [ט] מִטָּה שֶׁנִּטְּלוּ אֲרוּכוֹת שֶׁלָּהּ אַחַר שֶׁנִּטְמֵאת, וְעָשָׂה לָהּ חֲדָשׁוֹת, וְלֹא שִׁנָּה אֶת הַנְּקָבִים, וְנִשְׁתַּבְּרוּ הַחֲדָשׁוֹת--עֲדַיִן הִיא בְּטֻמְאָתָהּ; נִשְׁתַּבְּרוּ הַיְּשָׁנוֹת--טְהוֹרָה, שֶׁהַכֹּל הוֹלֵךְ אַחַר הַיְּשָׁנוֹת.</P>

<P><B>כו,יג</B>  [י] מִטָּה שֶׁהָיְתָה טְמֵאָה מַדְרֵס, וְנִטְּלָה קְצָרָה וּשְׁתֵּי כְּרָעַיִם--עֲדַיִן הִיא בְּטֻמְאָתָהּ, שֶׁעֲדַיִן צוּרַת הַמִּטָּה עוֹמֶדֶת; נִטְּלָה אֲרוּכָה וּשְׁתֵּי כְּרָעַיִם, טְהוֹרָה.  [יא] קָצַץ שְׁתֵּי לְשׁוֹנוֹת שֶׁלְּמִטָּה בָּאֲלַכְסוֹן, אוֹ שֶׁקָּצַץ שְׁתֵּי כְּרָעַיִם טֶפַח עַל טֶפַח בָּאֲלַכְסוֹן, אוֹ שֶׁמִּעֲטָן פָּחוּת מִטֶּפַח--הֲרֵי זוֹ נִשְׁבְּרָה וּטְהוֹרָה.</P>

<P><B>כו,יד</B>  נִשְׁבְּרָה אֲרוּכָה, וְתִקְּנָהּ--עֲדַיִן הִיא אָב טֻמְאָה כְּשֶׁהָיְתָה; נִשְׁבְּרָה הָאֲרוּכָה הַשְּׁנִיָּה, וְתִקְּנָהּ--טְהוֹרָה מִן הַמַּדְרֵס, אֲבָל טְמֵאָה מַגַּע מַדְרֵס.  לֹא הִסְפִּיק לְתַקַּן אֶת הָרִאשׁוֹנָה, עַד שֶׁנִּשְׁבְּרָה הַשְּׁנִיָּה--טְהוֹרָה.</P>

<P><B>כו,טו</B>  [יב] מִטָּה שֶׁהָיְתָה טְמֵאָה מַדְרֵס, אוֹ בִּשְׁאָר טֻמְאוֹת, וְנִגְנַב חֶצְיָהּ אוֹ אָבַד, אוֹ שֶׁחֲלָקוּהָ אַחִין אוֹ שֻׁתָּפִין--הֲרֵי זוֹ טְהוֹרָה, שֶׁהֲרֵי זוֹ כִּכְלִי שֶׁנִּשְׁבַּר.  הִחְזִירוּהָ, מְקַבֶּלֶת טֻמְאָה מִכָּאן וּלְהַבָּא:  הֲרֵי זֶה דּוֹמֶה לְמִי שֶׁעָשָׂה כְּלִי אֶחָד, מִשִּׁבְרֵי כְּלִי שֶׁנִּטְמָא--שְׁהוּא טָהוֹר, וּמְקַבֵּל טֻמְאָה לְהַבָּא.</P>

<P><B>כו,טז</B>  [יג] מִטָּה שֶׁנִּתְפָּרְקוּ אֵבָרֶיהָ--אִם נִשְׁאֲרָה אֲרוּכָה וּשְׁתֵּי כְּרָעַיִם, אוֹ קְצָרָה וּשְׁתֵּי כְּרָעַיִם--הֲרֵי אֵלּוּ מִטַּמְּאִין, מִפְּנֵי שֶׁרְאוּיִין לְסָמְכָן לַכּוֹתָל וְלִישַׁן עֲלֵיהֶן.  [יד] וּמִטָּה שֶׁנִּטְמֵאת כֻּלָּהּ--אִם הִטְבִּילָהּ אֵבָרִים אֵבָרִים, טְהוֹרָה.  [טו] הַמְּפָרֵק אֶת הַמִּטָּה לְהַטְבִּילָהּ--הַנּוֹגֵעַ בַּחֲבָלִים שֶׁלָּהּ, טָהוֹר.
<BR> </P>

<H2>הִלְכּוֹת כֵּלִים פֵּרֶק כז</H2>

<P><B>כז,א</B>  שָׁלוֹשׁ תֵּבוֹת הֶן:  תֵּבָה שֶׁפִּתְחָהּ מִצִּדָּהּ, טְמֵאָה מַדְרֵס; פִּתְחָהּ מִלְמַעְלָה, טְמֵאָה טְמֵא מֵת; וְהַבָּאָה בַּמִּדָּה, טְהוֹרָה מִכְּלוּם.</P>

<P><B>כז,ב</B>  שָׁלוֹשׁ עֲרֵבוּת הֶן:  עֲרֵבָה מִשְּׁנֵי לוֹגִין וְעַד תִּשְׁעַת קַבִּין שֶׁנִּסְדְּקָה, טְמֵאָה מַדְרֵס; וּשְׁלֵמָה, טְמֵאָה טְמֵא מֵת; וְהַבָּאָה בַּמִּדָּה, טְהוֹרָה מִכְּלוּם.</P>

<P><B>כז,ג</B>  שָׁלוֹשׁ עֲגָלוֹת הֶן:  הָעֲשׂוּיָה כְּקַתְדְּרָה, טְמֵאָה מַדְרֵס; וְהָעֲשׂוּיָה כְּמִטָּה, טְמֵאָה טְמֵא מֵת; וְשֶׁלָּאֲבָנִים, טְהוֹרָה מִכְּלוּם.</P>

<P><B>כז,ד</B>  שְׁלוֹשָׁה תָּרִיסִין הֶן:  תָּרִיס הַכָּפוּף, טָמֵא מַדְרֵס; וְשֶׁמְּשַׂחֲקִין בּוֹ בְּקֻמְפּוֹן, טָמֵא טְמֵא מֵת; וְדִיצַת הָעַרְבָּיִים, טְהוֹרָה מִכְּלוּם--לְפִי שְׁהִיא עֲשׂוּיָה לְצוּרָה בִּלְבָד, וְאֵינָהּ מִמְּשַׁמְּשֵׁי אָדָם, וְכָל כְּלִי שְׁאֵינוּ מִמְּשַׁמְּשֵׁי אָדָם, אֵינוּ מְקַבֵּל טֻמְאָה כָּל עִיקָר.</P>

<P><B>כז,ה</B>  שְׁלוֹשָׁה תַּרְבּוֹסִין שֶׁלְּעוֹר הֶן:  שֶׁלַּסַּפָּרִים, טָמֵא מַדְרֵס; וְשֶׁאוֹכְלִין עָלָיו, טָמֵא טְמֵא מֵת; וְשֶׁשּׁוֹטְחִין עָלָיו אֶת הַזֵּיתִים, טָהוֹר מִכְּלוּם--לְפִי שְׁאֵינוּ מִמְּשַׁמְּשֵׁי אָדָם.</P>

<P><B>כז,ו</B>  שָׁלוֹשׁ בְּסִיסוֹת הֶן:  שֶׁלִּפְנֵי הַמִּטָּה וְשֶׁלִּפְנֵי הַסּוֹפְרִים, טָמֵא מַדְרֵס; וְשֶׁלְּשֻׁלְחָן, טָמֵא טְמֵא מֵת; וְשֶׁלְּמִגְדָּל, טָהוֹר מִכְּלוּם--לְפִי שְׁהוּא כְּמִקְצַת הַמִּגְדָּל, וְצוּרָתוֹ מוֹכַחַת עָלָיו.</P>

<P><B>כז,ז</B>  [יח] שָׁלוֹשׁ פֵּנַקְסוֹת הֶן:  הָאֲפֵיפִירִין שֶׁמַּנִּיחִין עָלָיו הַסְּפָרִים, טָמֵא מַדְרֵס; וְשֶׁיֵּשׁ בּוֹ בֵּית קִבּוּל שַׁעְוָה, טָמֵא טְמֵא מֵת; וַחֲלָקָהּ, טְהוֹרָה מִכְּלוּם--לְפִי שְׁאֵין עָלָיו צוּרַת כְּלִי, וְאֵינוּ רָאוּי לְמַדְרֵס.</P>

<P><B>כז,ח</B>  [ז] שָׁלוֹשׁ מִטּוֹת הֶן:  הָעֲשׂוּיָה לַשְּׁכִיבָה, טְמֵאָה מַדְרֵס; וְשֶׁלַּזַּגָּגִין שֶׁנּוֹתְנִין בָּהּ כְּלֵי זְכוֹכִית, טְמֵאָה טְמֵא מֵת; וְשֶׁלַּסַּרָּגִין שֶׁמְּסָרְגִין עָלֶיהָ אֶת הַסְּבָכוֹת, טְהוֹרָה מִכְּלוּם--לְפִי שְׁאֵינָהּ מִמְּשַׁמְּשֵׁי אָדָם.</P>

<P><B>כז,ט</B>  [ח] שָׁלוֹשׁ מַשְׁפֵּלוֹת הֶן:  שֶׁלַּזֵּבֶל, טְמֵאָה מַדְרֵס; שֶׁלַּתֶּבֶן, טְמֵאָה טְמֵא מֵת; וְהַפֻּחְצָל שֶׁלַּגְּמַלִּים, טָהוֹר מִכְּלוּם--לְפִי שֶׁהַחֲבָלִים שֶׁלּוֹ קָשִׁים בְּיוֹתֵר וְעָבִים וְאֵינוּ רָאוּי לֵישֵׁב עָלָיו, וְעֵינֵי הַסְּבָכָה רְחָבִים הַרְבֵּה וְאֵינוּ רָאוּי לְקַבַּל תֶּבֶן וְכַיּוֹצֶא בּוֹ, וְנִמְצָא שְׁאֵין עָלָיו תּוֹרַת כְּלִי, אֵלָא חֲבָלִים בִּלְבָד.</P>

<P><B>כז,י</B>  [ט] שְׁלוֹשָׁה מַפָּצִין הֶן:  הֶעָשׂוּי לִישִׁיבָה, טָמֵא מַדְרֵס; וְשֶׁלַּצַּבָּעִין שֶׁמַּנִּיחִין בּוֹ אֶת הַכֵּלִים, טָמֵא טְמֵא מֵת; וְשֶׁלַּגִּתּוֹת שֶׁנּוֹתְנִין עָלָיו עֲנָבִים וּמְחַפִּין בּוֹ, טָהוֹר מִכְּלוּם--שְׁאֵינָן מִמְּשַׁמְּשֵׁי אָדָם.</P>

<P><B>כז,יא</B>  [י] שְׁלוֹשָׁה חֲמָתוֹת הֶן וּשְׁלוֹשָׁה תֻּרְמַלִּין הֶן:  הַמְּקַבְּלִין כַּשֵּׁעוּר, טְמֵאִין מַדְרֵס; וְכַמָּה שֵׁעוּרָן--הַחֵמֶת אַרְבַּעַת קַבִּין, וְהַתֻּרְמַל חֲמֵשֶׁת קַבִּין.  וּשְׁאֵינָן מְקַבְּלִין כַּשֵּׁעוּר, טְמֵאִין טְמֵא מֵת; וְשֶׁלְּעוֹר הַדָּג, טְהוֹרוֹת מִכְּלוּם.</P>

<P><B>כז,יב</B>  [יא] שְׁלוֹשָׁה עוֹרוֹת הֶן:  הֶעָשׂוּי לְשָׁטִיחַ, טָמֵא מַדְרֵס; וְהֶעָשׂוּי לְתַכְרִיךְ, טָמֵא טְמֵא מֵת; וְשֶׁלָּרְצוּעוֹת וְשֶׁלַּסַּנְדָּלִין, טָהוֹר מִכְּלוּם--לְפִי שְׁאֵין עָלָיו צוּרַת כְּלִי.</P>

<P><B>כז,יג</B>  [יב] שְׁלוֹשָׁה סְדִינִין הֶן:  הֶעָשׂוּי לִשְׁכִיבָה, טָמֵא מַדְרֵס; וְהֶעָשׂוּי לַפָּרֹכֶת, טָמֵא טְמֵא מֵת; וְשֶׁלַּצּוּרוֹת שֶׁעוֹשִׂין אוֹתוֹ כְּדֵי שֶׁיִּתְלַמַּד מִמֶּנּוּ הָרוֹקֵם, טָהוֹר מִכְּלוּם--לְפִי שְׁאֵינָן מִמְּשַׁמְּשֵׁי אָדָם.</P>

<P><B>כז,יד</B>  [יג] שָׁלוֹשׁ מִטְפָּחוֹת הֶן:  שֶׁלַּיָּדַיִם, טְמֵאָה מַדְרֵס; וְשֶׁלַּסַּפָּרִים, טְמֵאָה טְמֵא מֵת; וְשֶׁלְּתַכְרִיכֵי הַמֵּת וְשֶׁלְּנִבְלֵי בְּנֵי לֵוִי, טְהוֹרָה מִכְּלוּם--לְפִי שְׁאֵינָן מִמְּשַׁמְּשֵׁי אָדָם.</P>

<P><B>כז,טו</B>  [יד] עוֹר הֶעָשׂוּי כְּמוֹ יָד שֶׁמַּכְנִיסִין בּוֹ הַיָּד וְהָאֶצְבָּעוֹת מִפְּנֵי הַצִּנָּה וְכַיּוֹצֶא בָּהֶן, וְהוּא הַנִּקְרָא פְּרַקְלִים; וּשְׁלוֹשָׁה פְּרַקְלִימִין הֶן:  שֶׁלְּצָדֵי חַיָּה וָעוֹף, טָמֵא מַדְרֵס--שֶׁהֲרֵי נִשְׁעָן עָלָיו; וְשֶׁלַּחֲגָבִים, טָמֵא טְמֵא מֵת--מִפְּנֵי שֶׁנּוֹתְנִין בּוֹ אֶת הַחֲגָבִים; וְשֶׁלַּקַּיָּצִין שֶׁמְּקַיְּצִין בּוֹ הַפֵּרוֹת, טָהוֹר מִכְּלוּם--לְפִי שְׁאֵינוּ מִמְּשַׁמְּשֵׁי אָדָם.</P>

<P><B>כז,טז</B>  [טו] שָׁלוֹשׁ סְבָכוֹת הֶן:  שֶׁלַּיַּלְדָה, טְמֵאָה מַדְרֵס; וְשֶׁלַּזְּקֵנָה, טְמֵאָה טְמֵא מֵת; וְשֶׁעוֹשִׂין לְצַחַק בָּהּ לְשׁוֹתֵי שֵׁכָר, טְהוֹרָה מִכְּלוּם--לְפִי שְׁאֵינָהּ מִמְּשַׁמְּשֵׁי אָדָם.</P>

<P><B>כז,יז</B>  [טז] שְׁלוֹשָׁה סַנְדָּלִין הֶן:  שֶׁלָּאָדָם, טָמֵא מַדְרֵס; שֶׁלְּמַתֶּכֶת וְשֶׁלַּבְּהֵמָה, טָמֵא טְמֵא מֵת; שֶׁלְּשַׁעַם וְשֶׁלִּצְפִירָה, טָהוֹר מִכְּלוּם.</P>

<P><B>כז,יח</B>  כְּלָלוֹ שֶׁלַּדָּבָר:  כָּל כְּלִי שְׁאֵינוּ רָאוּי לְמִשְׁכָּב אוֹ לְמֶרְכָּב, אוֹ שְׁהוּא רָאוּי וְלֹא נַעֲשָׂה לְכָּךְ אֵלָא לִמְלָאכָה אַחֶרֶת--הֲרֵי הוּא טָהוֹר מִן הַמַּדְרֵס.  נַעֲשָׂה לִמְלָאכָה אַחֶרֶת וּמְשַׁמֵּשׁ עִמָּהּ אֶת הַיְּשִׁיבָה, כְּגוֹן הַטְּלִית וְהָרָדִיד--מִטַּמֵּא בְּמַדְרֵס; וְכָל הַמִּטַּמֵּא בְּמַדְרֵס, מִטַּמֵּא בְּמֵת.  וְיֵשׁ שֶׁמִּטַּמֵּא בְּמֵת וְאֵינוּ מִטַּמֵּא בְּמַדְרֵס, כְּמוֹ שֶׁבֵּאַרְנוּ.  וְכָל הַמִּטַּמֵּא בְּמֵת--מִטַּמֵּא בִּשְׁאָר אֲבוֹת הַטֻּמְאוֹת, בֵּין אָבוֹת שֶׁלַּתּוֹרָה בֵּין שֶׁלְּדִבְרֵיהֶם; וּמִטַּמֵּא בְּמַשְׁקִין.</P>

<P><B>כז,יט</B>  [יז] שָׁלוֹשׁ קֻפּוֹת הֶן:  מְהוּהָה שֶׁטְּלָיָהּ עַל הַבְּרִיאָה, הוֹלְכִין אַחַר הַבְּרִיאָה; קְטַנָּה עַל הַגְּדוֹלָה, הוֹלְכִין אַחַר הַגְּדוֹלָה.  הָיוּ שֹׁווֹת, הוֹלְכִין אַחַר הַפְּנִימִית; כֵּיצַד הוֹלְכִין אַחֲרֶיהָ--שְׁאִם נִקְּבָה בְּמוֹצִיא רִמּוֹן, שְׁתֵּיהֶן טְהוֹרוֹת.
<BR> </P>

<H2>הִלְכּוֹת כֵּלִים פֵּרֶק כח</H2>

<P><B>כח,א</B>  כָּל הַכֵּלִים שֶׁיֵּשׁ לָהֶן בֵּית קִבּוּל, שֶׁנִּטְמְאוּ אֲחוֹרֵיהֶן בְּמַשְׁקִין--לֹא נִטְמָא תּוֹכָן לַתְּרוּמָה, וְלֹא הָגְנֵיהֶן, וְלֹא אָזְנֵיהֶן, וְלֹא יְדֵיהֶן, וְלֹא מְקוֹם הָאֶצְבָּע הַשּׁוֹקֵעַ בִּשְׂפַת הַכְּלִי; נִטְמָא תּוֹכוֹ שֶׁלַּכְּלִי, נִטְמְאוּ כֻּלָּן.  נָפְלוּ מַשְׁקִין טְמֵאִין עַל כַּנֵּי הַכֵּלִים, אוֹ עַל הָגְנֵיהֶן, אוֹ עַל אָזְנֵיהֶן, אוֹ עַל יְדוֹת הַכֵּלִים הַמְּקַבְּלִין--הֲרֵי זֶה מְנַגְּבָן, וּטְהוֹרִין:  וְאַפִלּוּ אֲחוֹרֵי הַכְּלִי כֻּלּוֹ, לֹא נִטְמְאוּ.</P>

<P><B>כח,ב</B>  אֶחָד כְּלֵי הַשַּׂק, כְּגוֹן הַשַּׂקִּין וְהַמַּרְצוֹפִין, אוֹ כְּלֵי הָעוֹר, כְּגוֹן הַכַּרִּים וְהַכְּסָתוֹת, וְאֶחָד כְּלֵי הָעֵץ, אַפִלּוּ קֻפּוֹת וּמַשְׁפֵּלוֹת--אִם נִטְמְאוּ אֲחוֹרֵיהֶן בְּמַשְׁקִין, לֹא נִטְמָא תּוֹכָן.</P>

<P><B>כח,ג</B>  פְּשׁוּטֵי כְּלֵי שְׁטָף שְׁאֵינָן רְאוּיִין לְמַדְרֵס, כְּגוֹן הַשֻּׁלְחָן וְטַבְלָה שְׁאֵין לָהּ דֹּפֶן--הוֹאִיל וְאֵין מְקַבְּלִין טֻמְאָה מִן הַתּוֹרָה--אִם נִטְמְאוּ אֲחוֹרֵיהֶן בְּמַשְׁקִין, לֹא נִטְמָא תּוֹכָן.</P>

<P><B>כח,ד</B>  אֲבָל פְּשׁוּטֵי כְּלֵי שְׁטָף הָרְאוּיִין לְמַדְרֵס--כְּגוֹן הַמִּטָּה, וְהָעוֹר שֶׁיְּשֵׁנִים עָלָיו, וְהַכִּסֵּא, וְכַיּוֹצֶא בָּהֶן--אֵין לָהֶם אֲחוֹרַיִם וָתוֹךְ; אֵלָא בֵּין שֶׁנָּגְעוּ מַשְׁקִין בָּהֶן מִתּוֹכָן, אוֹ מֵאֲחוֹרֵיהֶן--נִטְמָא הַכְּלִי כֻּלּוֹ.</P>

<P><B>כח,ה</B>  וְכֵן מִדּוֹת יַיִן וְשֶׁמֶן, וְזוֹמֵי לִסְטְרָה, וּמַסְנֶנֶת שֶׁלַּחַרְדָּל, וּמַשְׁמֶרֶת שֶׁלַּיַּיִן--אֵין לָהֶן אֲחוֹרַיִם וָתוֹךְ; אֵלָא אִם נָפְלוּ מַשְׁקִין עַל מִקְצָתָן, נִטְמְאוּ כֻּלָּן כְּמוֹ הַבְּגָדִים.</P>

<P><B>כח,ו</B>  [ד] הַמַּרְדֵעַ, וְהוּא הַמַּלְמָד--יֵשׁ לִשְׁנֵי קְצוֹתָיו אֲחוֹרַיִם וָתוֹךְ.  כֵּיצַד:  נָפְלוּ מַשְׁקִין עַל הַחַרְחוּר--לֹא נִטְמָא מִן הָעֵץ הַסָּמוּךְ לַחַרְחוּר אֵלָא שִׁבְעָה טְפָחִים בִּלְבָד, וּשְׁאָר הָעֵץ טָהוֹר; וְכֵן אִם נָפְלוּ מַשְׁקִין עַל הַדָּרְבָּן, לֹא נִטְמָא אֵלָא אַרְבָּעָה טְפָחִים הַסְּמוּכִין לַדָּרְבָּן.  נָפְלוּ חוּץ לַשִּׁבְעָה, וְחוּץ לְאַרְבָּעָה--הֲרֵי זֶה כִּכְלִי קִבּוּל שֶׁנָּגְעוּ מַשְׁקִין בַּאֲחוֹרָיו, וְלֹא נִטְמָא אֵלָא מִמְּקוֹם מַגָּעוֹ וְלַחוּץ.</P>

<P><B>כח,ז</B>  [ה] כִּיס בְּתוֹךְ כִּיס, שֶׁנִּטְמָא אֶחָד מֵהֶן בְּמַשְׁקִין--לֹא נִטְמָא חֲבֵרוֹ.  בַּמֶּה דְּבָרִים אֲמוּרִים, בְּשֶׁהָיוּ שִׂפְתוֹתֵיהֶן שׁוֹוִין.  אֲבָל אִם הָיָה הַחִיצוֹן עוֹדֵף, וְנִטְמָא הַפְּנִימִי--נִטְמָא הַחִיצוֹן; נִטְמָא הַחִיצוֹן, לֹא נִטְמָא הַפְּנִימִי.  וּבַשֶּׁרֶץ--בֵּין כָּךְ וּבֵין כָּךְ--אִם נִטְמָא אֶחָד מֵהֶן, לֹא נִטְמָא חֲבֵרוֹ.</P>

<P><B>כח,ח</B>  [ו] הַחוֹקֵק רֹבַע וַחֲצִי רֹבַע בְּעֵץ אֶחָד, וְנִטְמָא אֶחָד מֵהֶן בְּמַשְׁקִין--לֹא נִטְמָא הַשֵּׁנִי, אַף עַל פִּי שְׁהֶן עֵץ אֶחָד.  כֵּיצַד:  נָגְעוּ מַשְׁקִין טְמֵאִין בְּתוֹךְ הָרֹבַע--הָרֹבַע וַאֲחוֹרָיו טְמֵאִין, וַחֲצִי הָרֹבַע וַאֲחוֹרָיו טָהוֹר; נָגַע בַּחֲצִי הָרֹבַע מִתּוֹכוֹ--חֲצִי הָרֹבַע וַאֲחוֹרָיו טְמֵאִין, וְהָרֹבַע וַאֲחוֹרָיו טְהוֹרִין.  וְכִשְׁהוּא מַטְבִּיל, מַטְבִּיל אֶת הַכֹּל.  נִטְמְאוּ אֲחוֹרֵי הָרֹבַע, אוֹ אֲחוֹרֵי חֲצִי הָרֹבַע בְּמַשְׁקִין--הֲרֵי אֲחוֹרֵי הַכְּלִי טָמֵא, שְׁאֵין חוֹלְקִין אֶת הָאֲחוֹרַיִם.</P>

<P><B>כח,ט</B>  [ז] קֻמְקְמוֹס שֶׁהָיוּ אֲחוֹרָיו טְמֵאִין, וְהָיָה מַרְתִּיחַ--אֵין חוֹשְׁשִׁין שֶׁמֶּא יָצְאוּ מַשְׁקִין מִתּוֹכוֹ וְנָגְעוּ בַּאֲחוֹרָיו וְחָזְרוּ לְתוֹכוֹ, אֵלָא הֲרֵי הַמַּשְׁקִין שֶׁבְּתוֹכוֹ טְהוֹרִין לַתְּרוּמָה.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2017 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר טהרה - הלכות מקוות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת מִקְווֹת</H1>

<P>מִצְוַת עֲשֵׂה אַחַת, וְהִיא שֶׁיִּטְבֹּל כָּל טָמֵא בְּמֵי מִקְוָה וְאַחַר כָּךְ יִטְהַר.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת מִקְווֹת פֵּרֶק א</H2>

<P><B>א,א</B>  כָּל הַטְּמֵאִים--בֵּין אָדָם, בֵּין כֵּלִים, בֵּין שֶׁנִּטְמְאוּ בְּטֻמְאָה חֲמוּרָה שֶׁלַּתּוֹרָה, בֵּין שֶׁנִּטְמְאוּ בִּטְמָאוֹת שֶׁלְּדִבְרֵיהֶם--אֵין לָהֶן טַהְרָה, אֵלָא בִּטְבִילָה בְּמַיִם הַנִּקְוִים בַּקַּרְקָע.</P>

<P><B>א,ב</B>  כָּל מָקוֹם שֶׁנֶּאֱמָר בַּתּוֹרָה רְחִיצַת בָּשָׂר וְכִבּוּס בְּגָדִים מִן הַטְּמָאוֹת, אֵינוּ אֵלָא טְבִילַת כָּל הַגּוּף בְּמִקְוָה; וְזֶה שֶׁנֶּאֱמָר בַּזָּב "וְיָדָיו לֹא-שָׁטַף בַּמָּיִם" (ויקרא טו,יא), כְּלוֹמַר שֶׁיִּטְבֹּל כָּל גּוּפוֹ.  וְהוּא הַדִּין לִשְׁאָר הַטְּמֵאִים--שְׁאִם טָבַל כֻּלּוֹ חוּץ מֵרֹאשׁ אֶצְבָּעוֹ הַקְּטַנָּה, עֲדַיִן הוּא בְּטֻמְאָתוֹ.  וְכָל הַדְּבָרִים הָאֵלֶּה--אַף עַל פִּי שְׁהֶן מִפִּי הַשְּׁמוּעָה, הֲרֵי נֶאֱמָר "בַּמַּיִם יוּבָא וְטָמֵא עַד-הָעֶרֶב, וְטָהֵר" (ויקרא יא,לב):  בִּנְיַן אָב לְכָל הַטְּמֵאִים, שֶׁיָּבוֹאוּ בַּמַּיִם.</P>

<P><B>א,ג</B>  כָּל הַכֵּלִים שֶׁנִּטְמְאוּ--יֵשׁ לָהֶן טַהְרָה בַּמִּקְוָה, חוּץ מִכְּלֵי חֶרֶס וּכְלֵי זְכוֹכִית; וְכֵן הַמַּפָּץ.  וּכְלִי חֶרֶס, נֶאֱמָר בּוֹ "וְאֹתוֹ תִשְׁבֹּרוּ" (ויקרא יא,לג)--אֵין לוֹ טַהְרָה אֵלָא שְׁבִירָה.  אַפִלּוּ חִבְּרוֹ בַּקַּרְקָע, וְאַפִלּוּ קְבָעוֹ בְּמַסְמֵר, וְאַפִלּוּ מִלְּאָהוּ סִיד אוֹ גְּבָסִים--הֲרֵי הוּא כְּמוֹת שֶׁהָיָה, עַד שֶׁיִּשָּׁבֵר.  וּכְלֵי זְכוֹכִית, כִּכְלֵי חֶרֶס עָשׂוּ אוֹתָן בְּדָבָר זֶה.</P>

<P><B>א,ד</B>  הַמַּפָּץ אֵינוּ בִּכְלַל הַכֵּלִים הַמְּקַבְּלִין שְׁאָר כָּל הַטֻּמְאוֹת:  לְפִי שְׁאֵינוּ כְּלִי קִבּוּל, אֵינוּ בִּכְלַל כְּלֵי עֵץ הָאֲמוּרִים בַּתּוֹרָה; וְהוֹאִיל וְהוּא רָאוּי לְמִשְׁכָּב, נִתְרַבָּה לְטֻמְאַת מַדְרֵס בִּלְבָד דִּין תּוֹרָה; וְכֵיוָן שְׁאֵין לוֹ טֻמְאָה וְלֹא טַהְרָה בַּפֵּרוּשׁ, וְנִתְרַבָּה לַטֻּמְאָה--לֹא יִתְרַבֶּה לִטַּהַר בְּמִקְוָה, שְׁאֵין מִטַּהֵר בְּמִקְוָה אֵלָא הַכֵּלִים הָאֲמוּרִים בַּתּוֹרָה.  וְאֵין לַמַּפָּץ טַהְרָה אֵלָא קְרִיעָתוֹ, עַד שֶׁיִּשָּׁאֵר פָּחוּת מִשִּׁשָּׁה עַל שִׁשָּׁה טְפָחִים.</P>

<P><B>א,ה</B>  הַזָּב--אֵין לוֹ טַהְרָה אֵלָא בְּמַעְיָן, שֶׁהֲרֵי נֶאֱמָר בּוֹ "בְּמַיִם חַיִּים" (ויקרא טו,יג); אֲבָל הַזָּבָה וּשְׁאָר הַטְּמֵאִים, בֵּין אָדָם בֵּין כֵּלִים--טוֹבְלִין אַף בְּמִקְוָה.</P>

<P><B>א,ו</B>  כָּל חַיָּבֵי טְבִילוֹת, טְבִילָתָן בַּיּוֹם--חוּץ מִנִּדָּה וְיוֹלֶדֶת, שֶׁטְּבִילָתָן בַּלַּיְלָה כְּמוֹ שֶׁבֵּאַרְנוּ בְּעִנְיַן נִדָּה.  וּבַעַל קֶרִי טוֹבֵל וְהוֹלֵךְ כָּל הַיּוֹם כֻּלּוֹ, מִתְּחִלַּת הַלַּיְלָה--שֶׁנֶּאֱמָר "וְהָיָה לִפְנוֹת-עֶרֶב, יִרְחַץ בַּמָּיִם" (דברים כג,יב), שֶׁטּוֹבֵל וְהוֹלֵךְ מִתְּחִלַּת הַלַּיְלָה עַד הַעְרֵב שֶׁמֶשׁ.</P>

<P><B>א,ז</B>  כָּל הַטּוֹבֵל צָרִיךְ שֶׁיִּטְבֹּל כָּל גּוּפוֹ כִּשְׁהוּא עָרֹם, בְּבַת אַחַת.  וְאִם הָיָה בַּעַל שֵׂעָר, יַטְבִּיל כָּל שֵׂעָר רֹאשׁוֹ; וַהֲרֵי הוּא כְּגוּפוֹ, דִּין תּוֹרָה.  וְכָל הַטְּמֵאִים שֶׁטָּבְלוּ בְּבִגְדֵיהֶם, עָלְתָה לָהֶן טְבִילָה--מִפְּנֵי שֶׁהַמַּיִם בָּאִין בָּהֶן, אֵינָן חוֹצְצִין.  וְכֵן הַנִּדָּה שֶׁטָּבְלָה בִּבְגָדֶיהָ, מֻתֶּרֶת לְבַעְלָהּ.</P>

<P><B>א,ח</B>  כָּל הַטּוֹבֵל צָרִיךְ לְהִתְכַּוַּן לַטְּבִילָה; וְאִם לֹא נִתְכַּוַּן, עָלְתָה לוֹ טְבִילָה לְחֻלִּין.  אַפִלּוּ נִדָּה שֶׁטָּבְלָה בְּלֹא כַּוָּנָה, כְּגוֹן שֶׁנָּפְלָה לְתוֹךְ הַמַּיִם אוֹ יָרְדָה לְהָקֵר--הֲרֵי זוֹ מֻתֶּרֶת לְבַעְלָהּ; אֲבָל לִתְרוּמָה וּקְדָשִׁים--אֵינָהּ טְהוֹרָה, עַד שֶׁתִּטְבֹּל בְּכַוָּנָה.</P>

<P><B>א,ט</B>  הַכּוֹפֵת יָדָיו וְרַגְלָיו, וְיָשַׁב לוֹ בְּאַמַּת הַמַּיִם--אִם נִכְנְסוּ מַיִם דֶּרֶךְ כֻּלּוֹ, טָהוֹר.  הַקּוֹפֵץ לְתוֹךְ הַמִּקְוָה, הֲרֵי זֶה מְגֻנֶּה.  וְהַטּוֹבֵל פַּעֲמַיִם בְּמִקְוָה, הֲרֵי זֶה מְגֻנֶּה.  וְהָאוֹמֵר לַחֲבֵרוֹ כְּבֹשׁ יָדָךְ עָלַי בַּמִּקְוָה, הֲרֵי זֶה מְגֻנֶּה.</P>

<P><B>א,י</B>  בֵּית הַסְּתָרִים וּבֵית הַקְּמָטִים, אֵינָן צְרִיכִין שֶׁיָּבוֹאוּ בָּהֶן הַמַּיִם:  שֶׁנֶּאֱמָר "וְיָדָיו לֹא-שָׁטַף בַּמָּיִם" (ויקרא טו,יא), אֵבָרִים הַנִּרְאִים בִּלְבָד.  וְאַף עַל פִּי כֵן צְרִיכִין לִהְיוֹת רְאוּיִין שֶׁיָּבוֹאוּ בָּהֶן הַמַּיִם, וְלֹא יִהְיֶה בָּהֶן דָּבָר חוֹצֵץ.  לְפִיכָּךְ אָמְרוּ חֲכָמִים לְעוֹלָם יְלַמַּד אָדָם בְּתוֹךְ בֵּיתוֹ, שֶׁתִּהְיֶה אִשָּׁה מְדִיחָה קְמָטֶיהָ בַּמַּיִם וְאַחַר כָּךְ תִּטְבֹּל.  הָאִשָּׁה טוֹבֶלֶת כְּדֶרֶךְ גְּדִילָתָהּ כְּאוֹרֶגֶת, וְכִמְנִיקָה אֶת בְּנָהּ.</P>

<P><B>א,יא</B>  אִשָּׁה אֵינָהּ טוֹבֶלֶת בַּנָּמֵל, מִפְּנֵי שֶׁמִּתְבַּיֶּשֶׁת מִבְּנֵי אָדָם וְאֵינָהּ טוֹבֶלֶת כַּהֹגֶן; וְאִם הִקִּיף לָהּ מַפָּץ וְכַיּוֹצֶא בּוֹ כְּדֵי לְהַצְנִיעָהּ, טוֹבֶלֶת בַּנָּמֵל.  וְלֹא תִטְבֹּל עַל גַּבֵּי כְּלִי חֶרֶס אוֹ סַל וְכַיּוֹצֶא בָּהֶן, מִפְּנֵי שְׁהִיא מְפַחֶדֶת וְלֹא תַעֲלֶה לָהּ טְבִילָה.</P>

<P><B>א,יב</B>  אֶחָד הָאָדָם וְאֶחָד הַכֵּלִים, לֹא יִהְיֶה דָּבָר חוֹצֵץ בֵּינָם לְבֵין הַמַּיִם:  כְּגוֹן שֶׁהָיָה בָּצֵק אוֹ טִיט מֻדְבָּק עַל בְּשַׂר הָאָדָם, אוֹ עַל גּוּף הַכְּלִי--הֲרֵי זֶה טָמֵא כְּשֶׁהָיָה, וְלֹא עָלְתָה לָהֶן טְבִילָה.</P>

<P><B>א,יג</B>  דְּבַר תּוֹרָה:  אִם הָיָה דָּבָר הַחוֹצֵץ חוֹפֶה אֶת רֹב הָאָדָם, אוֹ רֹב הַכְּלִי--לֹא עָלְתָה לָהֶן טְבִילָה.  וְהוּא שֶׁיִּהְיֶה הָאָדָם מַקְפִּיד עָלָיו, וְרוֹצֶה לְהַעְבִירוֹ; אֲבָל אִם אֵינוּ מַקְפִּיד עָלָיו, וְלֹא שָׂם אוֹתוֹ עַל לֵב בֵּין עָבַר בֵּין לֹא עָבַר--אֵינוּ חוֹצֵץ, וְאַף עַל פִּי שְׁהוּא חוֹפֶה אֶת רֻבּוֹ.  וְכֵן אִם הָיָה חוֹפֶה מֵעוּטוֹ--אֵינוּ חוֹצֵץ, אַף עַל פִּי שְׁהוּא מַקְפִּיד עָלָיו.</P>

<P><B>א,יד</B>  מִדִּבְרֵי סוֹפְרִים:  שֶׁכָּל דָּבָר הַחוֹצֵץ--אִם הָיָה מַקְפִּיד עָלָיו--לֹא עָלְתָה לוֹ טְבִילָה, אַף עַל פִּי שְׁהוּא עַל מֵעוּטוֹ; גְּזֵרָה, מִשּׁוֹם רֻבּוֹ.  וְכָל דָּבָר הַחוֹצֵץ--אִם הָיָה חוֹפֶה אֶת רֻבּוֹ--לֹא עָלְתָה לוֹ טְבִילָה, אַף עַל פִּי שְׁאֵינוּ מַקְפִּיד עָלָיו; גְּזֵרָה, מִשּׁוֹם רֻבּוֹ הַמַּקְפִּיד עָלָיו.</P>

<P><B>א,טו</B>  נִמְצֵאתָ אוֹמֵר שְׁאִם הָיָה עַל בְּשַׂר הָאָדָם אוֹ עַל גּוּף הַכְּלִי דָּבָר מִדְּבָרִים הַחוֹצְצִין, כְּגוֹן בָּצֵק וְזֶפֶת וְכַיּוֹצֶא בָּהֶן--אַפִלּוּ טִפָּה כַּחַרְדָּל, וְהוּא מַקְפִּיד עָלֶיהָ--לֹא עָלְתָה לוֹ טְבִילָה; וְאִם אֵינוּ מַקְפִּיד עָלֶיהָ--עָלְתָה לוֹ טְבִילָה, אֵלָא אִם כֵּן הָיָה חוֹפֶה אֶת רֹב הַכְּלִי אוֹ רֹב הָאָדָם כְּמוֹ שֶׁבֵּאַרְנוּ.
<BR> </P>

<H2>הִלְכּוֹת מִקְווֹת פֵּרֶק ב</H2>

<P><B>ב,א</B>  אֵלּוּ חוֹצְצִין בָּאָדָם:  לִפְלוּף שֶׁחוּץ לָעַיִן, וּגְלָד שֶׁעַל גַּבֵּי הַמַּכָּה, וְסַם יָבֵשׁ שֶׁעַל גַּבֵּי הַמַּכָּה, וְהָרְטִיָּה שֶׁעָלֶיהָ, וְגִלְדֵי צוֹאָה שֶׁעַל בְּשָׂרוֹ, וּבָצֵק אוֹ טִיט שֶׁתַּחַת הַצִּפֹּרֶן, וְהמִּלְמוּלִין שֶׁעַל הַגּוּף, וְטִיט הַיָּוֵן, וְטִיט הַיּוֹצְרִין, וְטִיט שֶׁלַּדְּרָכִים הַנִּמְצָא שָׁם תָּמִיד אַפִלּוּ בִּימוֹת הַחַמָּה--כָּל אֵלּוּ חוֹצְצִין.  וּשְׁאָר כָּל הַטִּיט--כִּשְׁהוּא לַח--אֵינוּ חוֹצֵץ, שֶׁהֲרֵי נִמְחֶה בַּמַּיִם; וְכִשְׁהוּא יָבֵשׁ, חוֹצֵץ.</P>

<P><B>ב,ב</B>  הַדְּיוֹ, וְהַדְּבַשׁ, וְהֶחָלָב, וְהַדָּם, וְשֶׂרֶף הַתּוּת, וְשֶׂרֶף הַתְּאֵנָה, וְשֶׂרֶף הַשִּׁקְמָה, וְשֶׂרֶף הַחַרּוּב--יְבֵשִׁין, חוֹצְצִין; לַחִין, אֵינָן חוֹצְצִין.  וּשְׁאָר כָּל הַשְּׂרָפִין--בֵּין לַחִין בֵּין יְבֵשִׁין, חוֹצְצִין.  וְדָם שֶׁנִּסְרַךְ בַּבָּשָׂר--אַפִלּוּ לַח, חוֹצֵץ.</P>

<P><B>ב,ג</B>  הָאֵבֶר וְהַבָּשָׂר הַמְּדֻלְדָּלִין בָּאָדָם, חוֹצְצִין.  [ג] בֵּית הַסְּתָרִים בָּאִשָּׁה, חוֹצֵץ עַד שֶׁתָּדִיחַ תְּחִלָּה, שֶׁהַזִּיעָה שָׁם תָּמִיד, וְהָאָבָק מִתְקַבֵּץ וְחוֹצֵץ.  בַּמֶּה דְּבָרִים אֲמוּרִים, בִּנְשׂוּאָה; אֲבָל בִּפְנוּיָה--הוֹאִיל וְאֵינָהּ מַקְפֶּדֶת, אֵינוּ חוֹצֵץ.</P>

<P><B>ב,ד</B>  הָאֶגֶד שֶׁעַל גַּבֵּי הַמַּכָּה, וְהַקַּשְׂקַשִּׂין שֶׁעַל גַּבֵּי הַשֶּׁבֶר, וְהַשֵּׁירִים וְהַנְּזָמִים וְהַקַּטְלָיוֹת וְהַטַּבָּעוֹת--בִּזְמָן שְׁהֶן חֲזָקִים וּדְבֵקִים בַּבָּשָׂר, חוֹצְצִין; וּבִּזְמָן שְׁהֶן רָפִין, אֵינָן חוֹצְצִין.</P>

<P><B>ב,ה</B>  חוּטֵי צֶמֶר, וְחוּטֵי פִּשְׁתָּן, וְהָרְצוּעוֹת שֶׁקּוֹשְׁרִין הַנָּשִׁים עַל רָאשֵׁיהֶן לְנוֹאי--חוֹצְצִין, מִפְּנֵי שְׁהֶן מַבְדִּילִין בֵּין הַמַּיִם וּבֵין הַגּוּף; אֲבָל חוּטֵי שֵׂעָר--אֵין חוֹצְצִין, מִפְּנֵי שֶׁהַמַּיִם בָּאִין בָּהֶן אַף עַל פִּי שְׁאֵינָן רָפִין.</P>

<P><B>ב,ו</B>  חוּטִין שֶׁבַּצַּוָּאר--אֵין חוֹצְצִין, אַפִלּוּ שֶׁלְּפִשְׁתָּן:  לְפִי שְׁאֵין אִשָּׁה חוֹנֶקֶת עַצְמָהּ בָּהֶן.  אֲבָל חֲבָקִין שֶׁלְּצַוָּאר, כְּגוֹן קַטְלָיוֹת וַעֲנָקִים--חוֹצְצִין:  לְפִי שֶׁהָאִשָּׁה חוֹנֶקֶת עַצְמָהּ בָּהֶן, כְּדֵי שֶׁתֵּרָאֶה בַּעֲלַת בָּשָׂר.  [ז] שֵׂעָר שֶׁעַל הַלֵּב שֶׁנִּתְקַשַּׁר וְנַעֲשָׂה קִלְקִין, חוֹצֵץ; וְכֵן קִלְקֵי הַזָּקָן חוֹצְצִין.</P>

<P><B>ב,ז</B>  [ח] חֵץ שְׁהוּא תָּחוּב בָּאָדָם--בִּזְמָן שְׁהוּא נִרְאֶה, חוֹצֵץ; וּבִזְמָן שְׁאֵינוּ נִרְאָה--טוֹבֵל וְאוֹכֵל בִּתְרוּמָתוֹ לָעֶרֶב, אַף עַל פִּי שְׁהוּא חֵץ טָמֵא.  וְכֵן מִי שֶׁבָּלַע טַבַּעַת טְמֵאָה, וְטָבַל--הֲרֵי זֶה טָהוֹר; וְאִם הֱקִיאָהּ אַחַר שֶׁטָּבַל, נִטְמָא בְּמַגָּעָהּ:  שֶׁכְּבָר בֵּאַרְנוּ שֶׁכָּל הַבְּלוּעִין בְּגוּף הַחַי, אֵינָן מְטַמְּאִין וְלֹא מִטַּמְּאִין.</P>

<P><B>ב,ח</B>  נִכְנְסוּ צְרוֹרוֹת וְקִסְמִין בְּסִדְקֵי רַגְלָיו מִלְּמַטָּה, חוֹצְצִין.  [ט] אַסְפְּלוֹנִית, מְלֻגְמָה, וּרְטִיָּה שֶׁעַל בֵּית הַסְּתָרִים--חוֹצְצִין:  אַף עַל פִּי שְׁאֵינוּ צָרִיךְ שֶׁיִּכָּנְסוּ הַמַּיִם, צְרִיכִין שֶׁיִּהְיוּ רְאוּיִין וְלֹא יִהְיֶה עֲלֵיהֶן דָּבָר חוֹצֵץ כְּמוֹ שֶׁבֵּאַרְנוּ.</P>

<P><B>ב,ט</B>  הָיְתָה בּוֹ שַׂעֲרָה אוֹ שְׁתֵּי שְׂעָרוֹת חוּץ לַמַּכָּה וְרֹאשָׁן מֻדְבָּק לַמַּכָּה, אוֹ שֶׁהָיוּ מֻדְבָּקִין בְּטִיט אוֹ בְּצוֹאָה, אוֹ שֶׁהָיוּ בּוֹ שְׁתֵּי שְׂעָרוֹת בְּרִיסֵי עֵינָיו מִלְמַעְלָה--הֲרֵי אֵלּוּ חוֹצְצִין.</P>

<P><B>ב,י</B>  לֹא יִטְבֹּל אָדָם בֶּעָפָר שֶׁעַל רַגְלָיו; וְאִם טָבַל, אֵינוּ חוֹצֵץ.  [יא] הָאוֹחֵז בָּאָדָם וּבַכֵּלִים, וְהִטְבִּילָן--הֲרֵי הֶן בְּטֻמְאָתָן, וְאַף עַל פִּי שֶׁרִפָּה יָדָיו עַד שֶׁבָּאוּ בָּהֶן הַמַּיִם:  גְּזֵרָה, שֶׁמֶּא לֹא יְרַפֶּה.  וְאִם הֵדִיחַ יָדָיו בַּמַּיִם, עָלְתָה לָהֶן טְבִילָה.</P>

<P><B>ב,יא</B>  [יב] הַמַּפְשֶׁלֶת בְּנָהּ לַאֲחוֹרֶיהָ, וְטָבְלָה--לֹא עָלְתָה לָהּ טְבִילָה:  שֶׁמֶּא טִיט הָיָה בְּרַגְלֵי הַתִּינוֹק אוֹ בְּיָדוֹ, וְנִדְבַּק בְּאִמּוֹ בְּשָׁעַת טְבִילָה, וְחָצַץ, וְאַחַר שֶׁעָלְתָה נָפַל.</P>

<P><B>ב,יב</B>  [יג] נִדָּה שֶׁנָּתְנָה שְׂעָרָהּ בְּפִיהָ, אוֹ שֶׁקָּפְצָה יָדָהּ, אוֹ שֶׁקָּרְצָה בְּשִׂפְתוֹתֶיהָ, אוֹ שֶׁנִּמְצָא עֶצֶם בֵּין שִׁנֶּיהָ--כְּאִלּוּ לֹא טָבְלָה.  וְכֵן שְׁאָר הַטְּמֵאִים.  נָתְנָה מָעוֹת בְּפִיהָ, וְיָרְדָה וְטָבְלָה--טָהֲרָה מִטֻּמְאַת נִדָּה, וַהֲרֵי הִיא טְמֵאָה עַל גַּב רֻקָּהּ; וְנִמְצְאָה רִאשׁוֹן לַטֻּמְאָה, כְּמִי שֶׁנָּגַע בְּרֹק הַנִּדָּה.  וְכֵן הַדִּין בְּזָב.</P>

<P><B>ב,יג</B>  [יד] וְאֵלּוּ שְׁאֵין חוֹצְצִין בָּאָדָם:  קִלְקֵי הָרֹאשׁ וּבֵית הַשֶּׁחִי וּבֵית הַסְּתָרִים בָּאִישׁ, וְלִפְלוּף שֶׁבָּעַיִן, וּגְלָד שֶׁהֶעֱלָת הַמַּכָּה, וְלִכְלוּכֵי צוֹאָה שֶׁעַל בְּשָׂרוֹ, וְצוֹאָה שֶׁתַּחַת הַצִּפֹּרֶן, וְצִפֹּרֶן הַמְּדֻלְדֶּלֶת, וְכִישׁוּת הַקָּטָן וְהוּא הַשֵּׂעָר הַדַּק שֶׁעַל בְּשָׂרוֹ--כָּל אֵלּוּ אֵין חוֹצְצִין.</P>

<P><B>ב,יד</B>  [טו] שְׁתֵּי שְׂעָרוֹת אוֹ יָתֵר שֶׁהָיוּ קְשׁוּרִין כְּאַחַת קֶשֶׁר אֶחָד--אֵינָן חוֹצְצִין, מִפְּנֵי שֶׁהַמַּיִם בָּאִין בָּהֶן.  וְשַׂעֲרָה אַחַת שֶׁנִּקְשְׁרָה, חוֹצֶצֶת:  וְהוּא, שֶׁיִּהְיֶה מַקְפִּיד עָלֶיהָ; אֲבָל אִם אֵינוּ מַקְפִּיד עָלֶיהָ, עָלְתָה לוֹ טְבִילָה, עַד שֶׁיִּהְיֶה רֹב שְׂעָרוֹ קָשׁוּר, נִימָה נִימָה בִּפְנֵי עַצְמָהּ.  כְּזֶה הוֹרוּ הַגְּאוֹנִים.</P>

<P><B>ב,טו</B>  וְיֵרָאֶה לִי שֶׁשְּׂעָרוֹ שֶׁלָּאָדָם כְּגוּפוֹ הוּא חָשׁוּב לְעִנְיַן טְבִילָה, וְאֵינוּ כְּגוּף בִּפְנֵי עַצְמוֹ כְּדֵי שֶׁנֹּאמַר רֹב הַשֵּׂעָר; אֵלָא אַף עַל פִּי שֶׁכָּל שֵׂעָר רֹאשׁוֹ קָשׁוּר נִימָה נִימָה--אִם אֵינוּ מַקְפִּיד עָלָיו, עָלְתָה לוֹ טְבִילָה, אֵלָא אִם כֵּן נִצְטָרַף לְחוֹצֵץ אַחֵר עַל גּוּפוֹ, כְּמוֹ שֶׁבֵּאַרְנוּ.  וְאֶחָד הַנִּדָּה, וְאֶחָד שְׁאָר הַטְּמֵאִים שֶׁיֵּשׁ בְּרֹאשָׁן שֵׂעָר.</P>

<P><B>ב,טז</B>  תַּקָּנַת עֶזְרָא הִיא שֶׁתִּהְיֶה אִשָּׁה חוֹפֶפֶת אֶת שְׂעָרָהּ, וְאַחַר כָּךְ תִּטְבֹּל; וְאִם אִפְשָׁר לָהּ לָחֹף בַּלַּיְלָה וְלִטְבֹּל מִיָּד, תֵּכֶף לַחֲפִיפָה--הֲרֵי זֶה מְשֻׁבָּח.  וּבְשָׁעַת הַדֹּחַק, אוֹ מִפְּנֵי הַחֹלִי--חוֹפֶפֶת אַפִלּוּ בְּעֶרֶב שַׁבָּת, וְטוֹבֶלֶת לְמוֹצָאֵי שַׁבָּת.</P>

<P><B>ב,יז</B>  טָבְלָה וְעָלְתָה, וְנִמְצָא עָלֶיהָ דָּבָר חוֹצֵץ--אִם בְּאוֹתוֹ הַיּוֹם שֶׁחָפְפָה טַבְלָה, אֵינָהּ צְרִיכָה לָחֹף פַּעַם שְׁנִיָּה, אֵלָא חוֹזֶרֶת, וְטוֹבֶלֶת בִּלְבָד.  וְאִם לָאו, צְרִיכָה לָחֹף פַּעַם שְׁנִיָּה וְלִטְבֹּל.</P>

<P><B>ב,יח</B>  לֹא תָחֹף אִשָּׁה בְּנֶתֶר, מִפְּנֵי שְׁהוּא מְקַטֵּף אֶת הַשֵּׂעָר, וְלֹא בְּאָהָל, מִפְּנֵי שְׁהוּא מְסָרֵךְ אֶת הַשֵּׂעָר; אֵלָא בְּחַמִּין, וְאַפִלּוּ בְּחַמֵּי חַמָּה--מִפְּנֵי שֶׁהַחַמִּין מְיַשְּׁרִין אֶת הַשֵּׂעָר, וּמְסַלְסְלִין אוֹתוֹ.  אֲבָל הַצּוֹנֵן מְקַבְּצִין אֶת הַשֵּׂעָר, וּמְכַלְכְּלִין אוֹתוֹ וּמִתְקַשֵּׁר.</P>

<P><B>ב,יט</B>  נִדָּה שֶׁנָּתְנָה תַּבְשִׁיל לִבְנָהּ, וְטָבְלָה--לֹא עָלְתָה לָהּ טְבִילָה, מִפְּנֵי הַשַּׁמְנוּנִית שֶׁעַל יָדָהּ.  [כ] שָׂרְטָה בְּשָׂרָהּ וְהוֹצִיאָה דָּם, וְטָבְלָה--בְּתוֹךְ שְׁלוֹשָׁה יָמִים, אֵין מְקוֹם הַשְּׂרִיטוֹת חוֹצֵץ; לְאַחַר שְׁלוֹשָׁה יָמִים, הֲרֵי מְקוֹם הַשְּׂרִיטוֹת חוֹצֵץ, מִפְּנֵי שֶׁהַדָּם קוֹפֶה שָׁם, כַּגְּלָד שֶׁעַל גַּבֵּי הַמַּכָּה.</P>

<P><B>ב,כ</B>  וְכֵן לִפְלוּף שֶׁבָּעַיִן--אִם הָיָה יָבֵשׁ וְהוּא שֶׁהִתְחִיל לְהוֹרִיק, חוֹצֵץ בַּנִּדָּה.  [כא] כֹּחַל שֶׁבָּעַיִן, אֵינוּ חוֹצֵץ; שֶׁעַל גַּבֵּי הָעַיִן, חוֹצֵץ.  וְאִם הָיוּ עֵינֶיהָ פּוֹרְחוֹת, אַף עַל גַּבֵּי הָעַיִן אֵינוּ חוֹצֵץ.  [כב] פָּתְחָה עֵינֶיהָ בְּיוֹתֵר, אוֹ עָצְמָה עֵינֶיהָ בְּיוֹתֵר--לֹא עָלְתָה לָהּ טְבִילָה.</P>

<P><B>ב,כא</B>  בַּמֶּה דְּבָרִים אֲמוּרִים, לְעִנְיַן טְהָרוֹת; אֲבָל לְהַתִּירָהּ לְבַעְלָהּ, הֲרֵי זוֹ מֻתֶּרֶת.  אַף עַל פִּי שֶׁנָּתְנָה תַּבְשִׁיל לִבְנָהּ, אוֹ שֶׁהָיָה בָּהּ שֶׂרֶט יָשָׁן, אוֹ שֶׁהָיָה עַל גַּב עֵינֶיהָ כֹּחַל, וּבֵין פָּתְחָה עֵינֶיהָ אוֹ עָצְמָה אוֹתָן--הֲרֵי זוֹ מֻתֶּרֶת לְבַעְלָהּ:  שֶׁכָּל הַדְּבָרִים הָאֵלּוּ וְכַיּוֹצֶא בָּהֶן אֵינָן חוֹצְצִין אֵלָא מִדִּבְרֵיהֶם, וּלְעִנְיַן טְהָרוֹת גָּזְרוּ; לְעִנְיַן בְּעִילָה, לֹא גָזְרוּ.  וְכָל הַחוֹצֵץ בַּנִּדָּה לִטְהָרוֹת--חוֹצֵץ בִּשְׁאָר טְמֵאִים לְעִנְיַן טְהָרוֹת, וְחוֹצֵץ בַּבֶּגֶד בְּשָׁעַת טְבִילָה.</P>

<P><B>ב,כב</B>  [כג] מִי שֶׁטָּבַל, וְעָלָה וְנִמְצָא עָלָיו דָּבָר חוֹצֵץ--אַף עַל פִּי שֶׁנִּתְעַסַּק בְּאוֹתוֹ הַמִּין כָּל הַיּוֹם כֻּלּוֹ, הֲרֵי הוּא בְּטֻמְאָתוֹ עַד שֶׁיֹּאמַר יוֹדֵעַ אֲנִי בַּוַּדַּאי שֶׁלֹּא הָיָה זֶה עָלַי קֹדֶם הַטְּבִילָה:  הוֹאִיל וְהֻחְזַק טָמֵא, הַעְמֵד טָמֵא עַל טֻמְאָתוֹ, עַד שֶׁתֵּדַע בַּוַּדַּאי שֶׁטָּהַר.
<BR> </P>

<H2>הִלְכּוֹת מִקְווֹת פֵּרֶק ג</H2>

<P><B>ג,א</B>  וְאֵלּוּ חוֹצְצִין בַּכֵּלִים:  הַזֶּפֶת, וְהַחֵמָר, וְכַיּוֹצֶא בָּהֶן.  הַזֶּפֶת שֶׁבְּכוֹס וְשֶׁבִּצְלוֹחִית--מִתּוֹכָן, חוֹצְצִין; וּמֵאֲחוֹרֵיהֶן, אֵינָן חוֹצְצִין.  בַּמֶּה דְּבָרִים אֲמוּרִים, מִבֵּית הָאֻמָּן; אֲבָל מִבַּעַל הַבַּיִת--בֵּין מִתּוֹכָן בֵּין מֵאֲחוֹרֵיהֶן, חוֹצְצִין.</P>

<P><B>ג,ב</B>  הַזֶּפֶת שֶׁבְּתַמְחוּי וְשֶׁבִּקְעָרָה--בֵּין מִתּוֹכָן בֵּין מֵאֲחוֹרֵיהֶן, בֵּין מִבַּעַל הַבַּיִת בֵּין מִבֵּית הָאֻמָּן--חוֹצְצִין.  [ב] הַמּוֹר וְהַקּוּמוֹס--בֵּין בְּכוֹס וּצְלוֹחִית בֵּין בְּתַמְחוּי וּקְעָרָה, בֵּין מִבַּעַל הַבַּיִת בֵּין מִבֵּית הָאֻמָּן, בֵּין מִתּוֹכָן בֵּין מֵאֲחוֹרֵיהֶן--חוֹצְצִין.</P>

<P><B>ג,ג</B>  הָיָה זֶפֶת אוֹ חֵמָר וְכַיּוֹצֶא בָּהֶן עַל הַטַּבְלָה, וְעַל הַשֻּׁלְחָן, וְעַל הַדַּרְגַּשׁ--אִם הָיוּ נְקִיִּים--חוֹצְצִין, מִפְּנֵי שְׁהוּא מַקְפִּיד עֲלֵיהֶן; וְעַל הַבְּלוּסִין--אֵינָן חוֹצְצִין, מִפְּנֵי שְׁאֵינוּ מַקְפִּיד עֲלֵיהֶן.  [ג] הָיוּ עַל מִטּוֹת בַּעַל הַבַּיִת, חוֹצְצִין; וְעַל שֶׁלְּעָנִי, אֵינָן חוֹצְצִין.  עַל אִכּוּף בַּעַל הַבַּיִת, חוֹצֵץ; וְעַל זַקָּקִין, אֵינוּ חוֹצֵץ.  עַל הַמַּרְדַּעַת מִשְּׁנֵי צְדָדִין, חוֹצֵץ.</P>

<P><B>ג,ד</B>  הָיָה זֶפֶת אוֹ חֵמָר וְכַיּוֹצֶא בָּהֶן עַל בִּגְדֵי תַּלְמִידֵי חֲכָמִים--אַפִלּוּ מִצַּד אֶחָד חוֹצֵץ, מִפְּנֵי שְׁהֶן מַקְפִּידִין עַל מַלְבּוּשָׁן לִהְיוֹת נָקִי.</P>

<P><B>ג,ה</B>  עַל בִּגְדֵי עַמֵּי הָאָרֶץ--מִשְּׁנֵי צְדָדִין, חוֹצֵץ; מִצַּד אֶחָד, אֵינוּ חוֹצֵץ.  [ה] הָיוּ עַל הַמִּטְפָּחוֹת שֶׁלַּזַּפָּתִים, וְשֶׁלַּיּוֹצְרִים, וְשֶׁלִּמְפַסְּלֵי אִילָנוֹת--אֵינָן חוֹצְצִין.  [ו] טַבָּח שֶׁהָיָה דָּם עַל בִּגְדוֹ--אֵינוּ חוֹצֵץ, מִפְּנֵי שְׁאֵינוּ מַקְפִּיד.  [ז] מוֹכֵר רְבָב שֶׁהָיָה רְבָב עַל בִּגְדוֹ, אֵינוּ חוֹצֵץ; וְכֵן כָּל כַּיּוֹצֶא בְּזֶה.  הָיָה הַטַּבָּח מוֹכֵר רְבָב, וְהָיָה עַל בִּגְדוֹ דָּם וּרְבָב--הֲרֵי זֶה סְפֵק אִם חוֹצֵץ, מִפְּנֵי שְׁהֶן שְׁנַיִם מַקְפִּיד, אוֹ אֵינוּ חוֹצֵץ, שֶׁהֲרֵי מְלַאכְתּוֹ הִיא וְאֵינוּ מַקְפִּיד.</P>

<P><B>ג,ו</B>  [ח] הָיָה הַזֶּפֶת אוֹ הַחֵמָר וְכַיּוֹצֶא בָּהֶן עַל הַסַּנְדָּל מִתּוֹכוֹ--מִלְמַעְלָה, חוֹצֵץ; וּמִלְּמַטָּה, אֵינוּ חוֹצֵץ.  עַל הַסַּפְסַל--מִלְמַעְלָה אוֹ מִן הַצְּדָדִין, חוֹצֵץ; מִלְּמַטָּה, אֵינוּ חוֹצֵץ.  [ט] לִכְלוּכֵי צוֹאָה שֶׁבַּכִּסֵּא וְשֶׁבַּקַּתְדְּרָה הַמְּכֻבָּשִׁין--בֵּין מִתּוֹכָן בֵּין מֵאֲחוֹרֵיהֶן, בֵּין מִלְּמַטָּה בֵּין מִן הַצְּדָדִין--אֵינָן חוֹצְצִין, מִפְּנֵי שֶׁהַמַּיִם מַעְבִירִין אוֹתָן.</P>

<P><B>ג,ז</B>  אֲבָל לִכְלוּכֵי שְׁמָרִים שֶׁבַּכּוֹס וְשֶׁבַּצְּלוֹחִית, וְהַמּוֹךְ שֶׁבַּשֵּׁיר וְשֶׁבַּזּוֹג, וְהַטִּיט וְהַבָּצֵק שֶׁעַל יַד הַקֻּרְדֹּם וְשֶׁעַל יַד הַמַּגְרֵפָה--חוֹצְצִין.</P>

<P><B>ג,ח</B>  [י] דָּבָר בָּרוּר הוּא שֶׁכָּל מָקוֹם שֶׁאָמַרְנוּ בַּזֶּפֶת וּבַחֵמָר וְכַיּוֹצֶא בָּהֶן שְׁאֵינָן חוֹצְצִין בַּכֵּלִים, מִפְּנֵי שְׁאֵינוּ מַקְפִּיד הוּא; לְפִיכָּךְ אִם הָיָה רֹב הַכְּלִי חָפוּי בְּזֶפֶת אוֹ בְּחֵמָר וְכַיּוֹצֶא בָּהֶן--לֹא עָלְתָה לוֹ טְבִילָה כְּמוֹ שֶׁבֵּאַרְנוּ, אַף עַל פִּי שְׁאֵינוּ מַקְפִּיד.  וְאֵין בְּדָבָר זֶה הֶפְרֵשׁ בִּכְלִי מִן הַכֵּלִים, אֵלָא כָּל הַכֵּלִים שׁוֹוִין בְּדָבָר זֶה.</P>

<P><B>ג,ט</B>  [יא] כָּל יְדוֹת הַכֵּלִים שְׁהֶן חֲלוּלִין שֶׁהִכְנִיסָן שֶׁלֹּא כְּדַרְכָּן, אוֹ שֶׁהִכְנִיסָן כְּדַרְכָּן וְלֹא מֵרְקָן, אוֹ שֶׁהָיוּ שֶׁלְּמַתֶּכֶת וְנִשְׁבְּרוּ--לֹא עָלְתָה לָהֶן טְבִילָה.  [יב] כְּלִי שֶׁהָפַךְ פִּיו לְמַטָּה, וְהִטְבִּילוֹ--כְּאִלּוּ לֹא טָבַל, מִפְּנֵי שְׁאֵין הַמַּיִם נִכְנָסִין בְּכֻלּוֹ.  הָיָה בּוֹ מְקוֹם שְׁאֵינָן נִכְנָסִין בּוֹ עַד שֶׁיַּטֶּנּוּ--לֹא עָלְתָה לוֹ טְבִילָה, עַד שֶׁיַּטֶּנּוּ עַל צִדּוֹ.</P>

<P><B>ג,י</B>  [יג] כְּלִי שְׁהוּא צָר מִכָּאן וּמִכָּאן, וְרָחֵב מִן הָאֶמְצָע--אֵינוּ טָהוֹר, עַד שֶׁיַּטֶּנּוּ עַל צִדּוֹ.  [יד] צְלוֹחִית שֶׁפִּיהָ שׁוֹקֵעַ--אֵינָהּ טְהוֹרָה, עַד שֶׁיַּטֶּנָּה עַל צִדָּהּ.  [טו] קַלְמָרִין--אֵינָהּ טְהוֹרָה, עַד שֶׁיִּקְּבֶנָּה מִצִּדָּהּ כְּדֵי שֶׁיִּכָּנְסוּ הַמַּיִם לָעַקְמוּמִית שֶׁבָּהּ.</P>

<P><B>ג,יא</B>  [טז] בְּהֵמָה שֶׁהָיָה הַשֵּׁיר עָלֶיהָ רָפוּי וְנִטְמָא, מַטְבִּילִין אוֹתוֹ בִּמְקוֹמוֹ.  [יז] וְלֹא יַטְבִּיל אֶת הַקֻּמְקְמוֹס בַּפֶּחָמִין שֶׁבּוֹ, אֵלָא אִם כֵּן שִׁפְשַׁף.  [יח] כְּלִי שְׁהוּא מָלֵא מַשְׁקִין, וְהִטְבִּילוֹ--כְּאִלּוּ לֹא טָבַל.  הָיָה מָלֵא מַיִם, וְהִטְבִּילוֹ--הֲרֵי הַמַּיִם וְהַכְּלִי טְהוֹרִין כְּאַחַת, מִפְּנֵי שֶׁהַמַּיִם יֵשׁ לָהֶן טַהְרָה כְּמוֹ שֶׁבֵּאַרְנוּ בְּטֻמְאַת אֹכָלִין וּמַשְׁקִין.</P>

<P><B>ג,יב</B>  הָיָה הַכְּלִי מָלֵא מֵי רַגְלַיִם, רוֹאִין אוֹתָן כְּאִלּוּ הֶן מַיִם.  הָיָה בּוֹ מֵי חַטָּאת--אִם הָיָה רֹב הַכְּלִי פָּנוּי, כְּדֵי שֶׁיִּרְבּוּ מֵי מִקְוָה עַל מֵי חַטָּאת שֶׁבְּתוֹכוֹ--הֲרֵי זֶה טָהוֹר; וְאִם לָאו--עֲדַיִן הוּא בְּטֻמְאָתוֹ, וּכְאִלּוּ הֶן שְׁאָר מַשְׁקִין שֶׁחוֹצְצִין בֵּין גּוּף הַכְּלִי וּבֵין מֵי הַמִּקְוָה.</P>

<P><B>ג,יג</B>  [יט] כְּלִי שֶׁתּוֹכוֹ טָהוֹר וְגַבּוֹ טָמֵא, וְהָיָה מָלֵא יַיִן לָבָן אוֹ חָלָב, וְהִטְבִּילוֹ--הוֹלְכִין אַחַר הָרֹב:  אִם הָיָה רֹב הַכְּלִי פָּנוּי, כְּדֵי שֶׁיִּרְבּוּ הַמַּיִם בְּתוֹכוֹ--טָהוֹר, מִפְּנֵי שֶׁטֻּמְאָתוֹ מִדִּבְרֵיהֶם.  אֲבָל אִם הָיָה בּוֹ יַיִן אָדֹם אוֹ שְׁאָר מַשְׁקִין, לֹא עָלְתָה לוֹ טְבִילָה.</P>

<P><B>ג,יד</B>  [כ] לְגִין שְׁהוּא מָלֵא מַיִם טְמֵאִים, וְנָתַן עַל פִּיו טִיט טוֹפֵחַ, וְהָיָה הַטִּיט שׁוֹקֵעַ בַּמַּיִם, וְהִטְבִּילוֹ--טָהוֹר; וְאִם הָיָה טִיט הַיָּוֵן וְכַיּוֹצֶא בּוֹ, כְּאִלּוּ לֹא טָבַל.  וְכֵן טַבַּעַת שֶׁנְּתָנָהּ בִּלְבֵנָה שֶׁלְּטִיט טוֹפֵחַ, וְהִטְבִילָהּ--טְהוֹרָה; וְאִם הָיָה טִיט יָוֵן, כְּאִלּוּ לֹא טָבְלָה.</P>

<P><B>ג,טו</B>  [כא] אֵלּוּ שְׁאֵין צְרִיכִין שֶׁיָּבוֹאוּ בָּהֶן הַמַּיִם:  סְתָם קִשְׁרֵי בִּגְדֵי עֲנִיִּים; וְאִם הִקְפִּיד עֲלֵיהֶן, חוֹצְצִין.  וְקִשְׁרֵי בִּגְדֵי בַּעֲלֵי בָּתִּים, סְתָמָן חוֹצְצִין; וְאִם אֵינוּ מַקְפִּיד עַל הַקְּשָׁרִים, אֵינָן חוֹצְצִין.  וְקִשְׁרֵי נִימֵי הַבְּגָדִים שֶׁנִּתְקַשְּׁרוּ מֵאֵלֵיהֶן, וַחֲבַט הַסַּנְדָּל, וּתְפִלָּה שֶׁלָּרֹאשׁ בִּזְמָן שֶׁהַקְּצִיצָה דְּבוּקָה עִם הָרְצוּעָה בְּבֵית הָרְצוּעָה שֶׁבָּהּ וַחֲזָקָה, וּתְפִלָּה שֶׁלַּזְּרוֹעַ בִּזְמָן שְׁאֵינָהּ עוֹלָה וְיוֹרֶדֶת, וְאָזְנֵי הַחֵמֶת וְאָזְנֵי הַתֻּרְמַל, וְכָל כַּיּוֹצֶא בְּאֵלּוּ מִקְּשָׁרִים וּתְפָרִים שְׁאֵינוּ עֲתִיד לְהַתִּירָן.</P>

<P><B>ג,טז</B>  [כב] וְאֵלּוּ שְׁהֶן צְרִיכִין שֶׁיָּבוֹאוּ בָּהֶן הַמַּיִם:  הַקְּשָׁרִים שֶׁבְּפִתְחֵי הַחֲלוּק שְׁהֶן עֲשׂוּיִין בְּלוּלָאוֹת, וְכֵן קִשְׁרֵי לוּלָאוֹת שֶׁבַּכָּתֵף, וְשָׂפָה שֶׁלַּסָּדִין צָרִיךְ לְמַתַּח, וּתְפִלָּה שֶׁלָּרֹאשׁ בִּזְמָן שְׁאֵינָהּ בָּרְצוּעָה, וְשֶׁלַּזְּרוֹעַ בִּזְמָן שְׁהִיא עוֹלָה וְיוֹרֶדֶת, וּשְׁנָץ שֶׁלַּסַּנְדָּל, וְקִשְׁרֵי נִימֵי הַבְּגָדִים שֶׁקָּשַׁר אוֹתָן, וְכֵן כָּל כַּיּוֹצֶא בְּאֵלּוּ מִמְּקוֹמוֹת שְׁהוּא עֲתִיד לְגַלּוֹתָן וּלְמַתְּחָן.</P>

<P><B>ג,יז</B>  הַסַּלִּין שֶׁלַּגַּת וְשֶׁלַּבַּד--אִם הָיוּ חֲזָקִים, צָרִיךְ לַחְטֹט; וְאִם הָיוּ רָפִין, צָרִיךְ לְנַעַר.  הַכַּר וְהַכֶּסֶת שֶׁלְּעוֹר, צְרִיכִין שֶׁיָּבוֹאוּ הַמַּיִם בָּהֶן.  [כג] כֶּסֶת עֲגוּלָה, וְהַכַּדּוּר, וְהָאִמּוּם, וְהַקָּמִיעַ, וְהַתְּפִלָּה--אֵינָן צְרִיכִין שֶׁיָּבוֹאוּ הַמַּיִם לַחֲלָלָן.  זֶה הַכְּלָל--כָּל שְׁאֵין דַּרְכוֹ לְהַכְנִיס וּלְהוֹצִיא, טוֹבֵל סָתוּם.</P>

<P><B>ג,יח</B>  [כד] הַמַּטְבִּיל בְּגָדִים כִּשְׁהֶן מְכֻבָּסִין, צְרִיכִין שֶׁיִּכָּנְסוּ בָּהֶן הַמַּיִם עַד שֶׁיְּבַעְבְּעוּ; הִטְבִּילָן נְגוּבִין, עַד שֶׁיְּבַעְבְּעוּ וְיָנוּחוּ מִבִּעְבּוּעָן.</P>

<P><B>ג,יט</B>  [כה] כָּל יְדוֹת הַכֵּלִים שְׁהֶן אֲרוּכִין יָתֵר מִצָּרְכָּן, וַעֲתִיד לָקוּצָן--מַטְבִּילָן עַד מְקוֹם הַמִּדָּה.  כֵּיצַד:  שַׁלְשֶׁלֶת דְּלִי גָּדוֹל אַרְבָּעָה טְפָחִים, וְקָטָן עֲשָׂרָה טְפָחִים; מַטְבִּיל מִן הַשַּׁלְשֶׁלֶת עַד מִדָּה זוֹ בִּלְבָד, וְהַשְּׁאָר טָהוֹר.</P>

<P><B>ג,כ</B>  [כו] כְּלִי טָמֵא שֶׁנָּתַן בְּתוֹכוֹ כֵּלִים אֲחֵרִים, וְהִטְבִּיל הַכֹּל--עָלְתָה לָהֶן טְבִילָה, אַף עַל פִּי שֶׁפִּי הַכְּלִי צָר בְּיוֹתֵר:  שֶׁהֲרֵי הַמַּיִם נִכְנָסִין לוֹ; וּמִתּוֹךְ שֶׁעָלְתָה טְבִילָה לִכְלִי גָּדוֹל, עָלְתָה טְבִילָה לַכֵּלִים שֶׁבְּתוֹכוֹ.  וְאִם הִטָּהוּ עַל צִדּוֹ, וְהִטְבִּיל--לֹא עָלְתָה לָהֶן טְבִילָה, עַד שֶׁיִּהְיֶה פִּיו רָחֵב כִּשְׁפוֹפֶרֶת הַנּוֹד.  וְכֵן אִם הָיָה הַכְּלִי טָהוֹר, וְנָתַן לְתוֹכוֹ כֵּלִים טְמֵאִים, וְהִטְבִּילָן--לֹא עָלְתָה לָהֶן טְבִילָה, עַד שֶׁיִּהְיֶה פִּיו רָחֵב כִּשְׁפוֹפֶרֶת הַנּוֹד.</P>

<P><B>ג,כא</B>  בַּמֶּה דְּבָרִים אֲמוּרִים, לַתְּרוּמָה.  אֲבָל לַקֳּדָשִׁים--אֵין מַטְבִּילִין כֵּלִים לְתוֹךְ כֵּלִים טְהוֹרִים כְּלָל, וְאַפִלּוּ הָיוּ בְּסַל אוֹ בְּקֻפָּה כְּמוֹ שֶׁבֵּאַרְנוּ.
<BR> </P>

<H2>הִלְכּוֹת מִקְווֹת פֵּרֶק ד</H2>

<P><B>ד,א</B>  דִּין תּוֹרָה:  שֶׁכָּל מַיִם מְכֻנָּסִין, טוֹבְלִין בָּהֶן--שֶׁנֶּאֱמָר "מִקְוֵה-מַיִם" (ויקרא יא,לו), מִכָּל מָקוֹם.  וְהוּא, שֶׁיִּהְיֶה בָּהֶן כְּדֵי לְהַעֲלוֹת בָּהֶן טְבִילָה לְכָל גּוּף הָאָדָם בְּבַת אַחַת:  שִׁעֲרוּ חֲכָמִים, אַמָּה עַל אַמָּה בְּרוּם שָׁלוֹשׁ אַמּוֹת; וְשֵׁעוּר זֶה הוּא מַחְזִיק אַרְבָּעִים סְאָה מַיִם, בֵּין שְׁאוּבִין בֵּין שְׁאֵינָן שְׁאוּבִין.</P>

<P><B>ד,ב</B>  מִדִּבְרֵי סוֹפְרִים:  שֶׁהַמַּיִם הַשְּׁאוּבִין, פְּסוּלִין לִטְבִילָה; וְלֹא עוֹד, אֵלָא מִקְוֵה מַיִם שְׁאֵינָן שְׁאוּבִין, שֶׁנָּפַל לְתוֹכָן שְׁלֹשֶׁת לוֹגִין מַיִם שְׁאוּבִין--פָּסְלוּ הַכֹּל.  אַף עַל פִּי שֶׁפְּסוּל מַיִם שְׁאוּבִין מִדִּבְרֵי סוֹפְרִים, לְמָדוּהוּ בְּהֶקֵּשׁ:  שֶׁהֲרֵי הוּא אוֹמֵר "אַךְ מַעְיָן וּבוֹר מִקְוֵה-מַיִם, יִהְיֶה טָהוֹר" (ויקרא יא,לו)--הַמַּעְיָן אֵין בּוֹ תְּפוּסַת יַד אָדָם כְּלָל, וְהַבּוֹר כֻּלּוֹ בִּידֵי אָדָם שֶׁהֲרֵי כֻּלּוֹ מַיִם שְׁאוּבִין; אָמְרוּ חֲכָמִים הַמִּקְוָה לֹא יִהְיֶה כֻּלּוֹ שָׁאוּב כַּבּוֹר, וְאֵינוּ צָרִיךְ לִהְיוֹת כֻּלּוֹ בִּידֵי שָׁמַיִם כַּמַּעְיָן, אֵלָא אִם יֵשׁ בּוֹ תְּפוּסַת יַד אָדָם, כָּשֵׁר.</P>

<P><B>ד,ג</B>  כֵּיצַד:  הַמַּנִּיחַ קַנְקַנִּים בְּרֹאשׁ הַגָּג לְנַגְּבָן, וְיָרְדוּ לָהֶן גְּשָׁמִים וְנִתְמַלְּאוּ--אַף עַל פִּי שְׁהִיא עוֹנַת הַגְּשָׁמִים, הֲרֵי זֶה יְשַׁבַּר אֶת הַקַּנְקַנִּים אוֹ יִכְפֶּה אוֹתָן וְהַמַּיִם הַנִּקְוִים מֵהֶן כְּשֵׁרִים לִטְבִילָה, וְאַף עַל פִּי שֶׁכָּל הַמַּיִם הָאֵלּוּ הָיוּ בְּכֵלִים, שֶׁהֲרֵי לֹא מִלְּאָן בְּיָדוֹ.  לְפִיכָּךְ אִם הִגְבִּיהַּ אֶת הַקַּנְקַנִּים, וְהֶעֱרָה אוֹתָן--הֲרֵי כָּל הַמַּיִם שֶׁבָּהֶן שְׁאוּבִין.</P>

<P><B>ד,ד</B>  הַמַּנִּיחַ כֵּלִים תַּחַת הַצִּנּוֹר תָּמִיד בְּכָל עֵת וּבְכָל זְמָן, אֶחָד כֵּלִים קְטַנִּים וְאֶחָד כֵּלִים גְּדוֹלִים, אַפִלּוּ כְּלֵי אֲבָנִים וְכַיּוֹצֶא בָּהֶן מִכֵּלִים שְׁאֵינָן מְקַבְּלִין טֻמְאָה, וְנִתְמַלְּאוּ מֵי גְּשָׁמִים--הֲרֵי אֵלּוּ פְּסוּלִין.  וְאִם כְּפָיָן עַל פִּיהֶן, אוֹ שִׁבְּרָן--הַמַּיִם הַנִּקְוִים מֵהֶן כִּשְׁאוּבִין לְכָל דָּבָר, שֶׁהֲרֵי לְדַעְתּוֹ נִתְמַלְּאוּ:  שֶׁחֶזְקַת הַצִּנּוֹר לְקַלַּח מַיִם.  וְאַפִלּוּ שָׁכַח הַכֵּלִים תַּחַת הַצִּנּוֹר, פְּסוּלִין:  גָּזְרוּ עַל הַשּׁוֹכֵחַ, מִפְּנֵי הַמַּנִּיחַ.</P>

<P><B>ד,ה</B>  וְכֵן הַמַּנִּיחַ אֶת הַכֵּלִים בֶּחָצֵר בְּשָׁעַת קִשּׁוּר עָבִים, וְנִתְמַלְּאוּ--הַמַּיִם שֶׁבָּהֶן פְּסוּלִין, שֶׁהֲרֵי לְדַעְתּוֹ נִתְמַלְּאוּ.  וְכֵן גָּזְרוּ עַל הַשּׁוֹכֵחַ בֶּחָצֵר בְּשָׁעַת קִשּׁוּר עָבִים, מִשּׁוֹם מַנִּיחַ.</P>

<P><B>ד,ו</B>  הִנִּיחָן בֶּחָצֵר בְּשָׁעַת פִּזּוּר עָבִים, וּבָאוּ עָבִים, וְנִתְמַלְּאוּ--הֲרֵי אֵלּוּ כְּשֵׁרִין, כְּמִי שֶׁהִנִּיחָן בְּרֹאשׁ הַגָּג לְנַגְּבָן.  וְכֵן אִם הִנִּיחָן בְּשָׁעַת קִשּׁוּר עָבִים, וְנִתְפַּזְּרוּ, וְחָזְרוּ וְנִתְקַשְּׁרוּ, וְנִתְמַלְּאוּ--הֲרֵי אֵלּוּ כְּשֵׁרִין.  וְאִם שִׁבְּרָן אוֹ כְּפָיָן, הַמַּיִם הַנִּקְוִים מֵהֶן כְּשֵׁרִין.</P>

<P><B>ד,ז</B>  [ה] הַסַּיָּד שֶׁשָּׁכַח עֲצִיץ בְּמִקְוָה, וְנִתְמַלָּא מַיִם--אַף עַל פִּי שֶׁלֹּא נִשְׁאַר בַּמִּקְוָה אֵלָא מְעַט, וַהֲרֵי הָעֲצִיץ יֵשׁ בּוֹ רֹב הַמִּקְוָה--הֲרֵי זֶה יְשַׁבַּר אֶת הָעֲצִיץ בִּמְקוֹמוֹ, וְנִמְצָא הַמִּקְוָה כֻּלּוֹ כָּשֵׁר.</P>

<P><B>ד,ח</B>  וְכֵן הַמְּסַדֵּר אֶת הַקַּנְקַנִּים בְּתוֹךְ הַמִּקְוָה, כְּדֵי לְחַסְּמָן, וְנִתְמַלְּאוּ מַיִם--אַף עַל פִּי שֶׁבָּלַע הַמִּקְוָה אֶת מֵימָיו, וְלֹא נִשְׁאָר שָׁם מַיִם כְּלָל אֵלָא מַיִם שֶׁבְּתוֹךְ הַקַּנְקַנִּים--הֲרֵי זֶה יְשַׁבַּר אֶת הַקַּנְקַנִּים, וְהַמַּיִם הַנִּקְוִים מֵהֶן מִקְוָה כָּשֵׁר.</P>

<P><B>ד,ט</B>  [ו] כֵּיצַד פּוֹסְלִין הַמַּיִם הַשְּׁאוּבִין אֶת הַמִּקְוָה בִּשְׁלֹשֶׁת לוֹגִין:  שְׁאִם הָיָה בַּמִּקְוָה פָּחוּת מֵאַרְבָּעִים סְאָה, וְנָפְלוּ לוֹ שְׁלֹשֶׁת לוֹגִין וְהִשְׁלִימוּהוּ לְאַרְבָּעִים סְאָה--הֲרֵי הַכֹּל פָּסוּל.  אֲבָל מִקְוָה שֶׁיֵּשׁ בּוֹ אַרְבָּעִים סְאָה מַיִם שְׁאֵינָן שְׁאוּבִין, וְשָׁאַב בְּכַד, וְשָׁפַךְ לְתוֹכוֹ כָּל הַיּוֹם כֻּלּוֹ--הֲרֵי זֶה כָּשֵׁר.</P>

<P><B>ד,י</B>  וְלֹא עוֹד, אֵלָא מִקְוָה עֶלְיוֹן שֶׁיֵּשׁ בּוֹ אַרְבָּעִים סְאָה מַיִם כְּשֵׁרִין, וְהָיָה מְמַלֵּא בִּכְלִי וְנוֹתֵן לְתוֹכוֹ עַד שֶׁרַבּוּ הַמַּיִם, וְיָרְדוּ לְמִקְוָה תַּחְתּוֹן אַרְבָּעִים סְאָה--הֲרֵי הַתַּחְתּוֹן כָּשֵׁר.</P>

<P><B>ד,יא</B>  [ז] מִקְוָה שֶׁיֵּשׁ בּוֹ אַרְבָּעִים סְאָה מְכֻוָּנוֹת, וְנָתַן לְתוֹכוֹ סְאָה מַיִם שְׁאוּבִין, וְנָטַל אַחַר כָּךְ מִמֶּנּוּ סְאָה--הֲרֵי זֶה כָּשֵׁר; וְכֵן נוֹתֵן סְאָה וְנוֹטֵל סְאָה, וְהוּא כָּשֵׁר--עַד רֻבּוֹ.</P>

<P><B>ד,יב</B>  [ח] אֵין הַמַּיִם הַשְּׁאוּבִין פּוֹסְלִין אֶת הַמִּקְוָה בִּשְׁלֹשֶׁת לוֹגִין, עַד שֶׁיִּפְּלוּ לְתוֹךְ הַמִּקְוָה מִן הַכְּלִי; אֲבָל אִם נִגְרְרוּ הַמַּיִם הַשְּׁאוּבִין חוּץ לַמִּקְוָה, וְנִמְשְׁכוּ וְיָרְדוּ לַמִּקְוָה--אֵינָן פּוֹסְלִין אֶת הַמִּקְוָה, אֵלָא עַד שֶׁיִּהְיוּ מֶחְצָה לְמֶחְצָה; אֲבָל אִם הָיָה רֹב מִן הַכְּשֵׁרִים, הֲרֵי הַמִּקְוָה כָּשֵׁר.</P>

<P><B>ד,יג</B>  כֵּיצַד:  מִקְוָה שֶׁיֵּשׁ בּוֹ עֶשְׂרִים סְאָה וּמַשְׁהוּ מַיִם כְּשֵׁרִים, וְהָיָה מְמַלֵּא וְשׁוֹאֵב חוּץ לַמִּקְוָה, וְהַמַּיִם נִמְשָׁכִין וְיוֹרְדִין לַמִּקְוָה--בֵּין שֶׁהָיוּ נִמְשָׁכִין עַל הַקַּרְקָע, אוֹ בְּתוֹךְ הַסִּילוֹן וְכַיּוֹצֶא בּוֹ מִדְּבָרִים שְׁאֵינָן פּוֹסְלִין--הֲרֵי הַמִּקְוָה כָּשֵׁר, וְאַפִלּוּ הִשְׁלִימוֹ לְאֶלֶף סְאָה:  שֶׁהַשְּׁאוּבָה שֶׁהִמְשִׁיכוּהָ כְּשֵׁרָה, אִם הָיָה שָׁם רֹב אַרְבָּעִים סְאָה מִן הַכָּשֵׁר.</P>

<P><B>ד,יד</B>  וְכֵן גָּג שֶׁהָיָה בְּרֹאשׁוֹ עֶשְׂרִים סְאָה וּמַשְׁהוּ מֵי גְּשָׁמִים, וּמִלָּא בִּכְתֵפוֹ וְנָתַן לְתוֹכוֹ פָּחוּת מֵעֶשְׂרִים, שֶׁנִּמְצָא הַכֹּל פָּסוּל, וּפָתַח הַצִּנּוֹר וְנִמְשְׁכוּ הַכֹּל לְמָקוֹם אֶחָד--הֲרֵי זֶה מִקְוָה כָּשֵׁר:  שֶׁהַשְּׁאוּבָה שֶׁהִמְשִׁיכוּהָ--כֻּלָּהּ כְּשֵׁרָה, הוֹאִיל וְהָיָה שָׁם רֹב כָּשֵׁר.  וְכֵן כָּל כַּיּוֹצֶא בְּזֶה.</P>

<P><B>ד,טו</B>  [ט] הוֹרוּ מִקְצַת חַכְמֵי מַעְרָב וְאָמְרוּ הוֹאִיל וְאָמְרוּ חֲכָמִים שְׁאוּבָה שֶׁהִמְשִׁיכוּהָ כֻּלָּהּ טְהוֹרָה, אֵין אָנוּ צְרִיכִין שֶׁיִּהְיוּ שָׁם רֹב מַיִם כְּשֵׁרִים; וְזֶה שֶׁהִצְרִיךְ רֹב וְהַמְשָׁכָה, דִּבְרֵי יָחִיד הֶן, וּכְבָר נִדְחוּ, שֶׁהֲרֵי אָמְרוּ בַּסּוֹף שְׁאוּבָה שֶׁהִמְשִׁיכוּהָ כֻּלָּהּ טְהוֹרָה.  וּלְפִי דִּבְרֵי זֶה--אִם הָיָה מְמַלֵּא בִּכְלִי וְשׁוֹפֵךְ, וְהַמַּיִם נִזְחָלִין וְהוֹלְכִין לְמָקוֹם אֶחָד, הֲרֵי זֶה מִקְוָה כָּשֵׁר.  וְכֵן כָּל אַמְבְּטֵי שֶׁבַּמֶּרְחֲצָאוֹת שֶׁלָּנוּ מִקְווֹת כְּשֵׁרִים, שֶׁהֲרֵי כָּל הַמַּיִם שֶׁבָּהֶן שָׁאוּב שֶׁנִּמְשַׁךְ הוּא.  וּמֵעוֹלָם לֹא רָאִינוּ מִי שֶׁעָשָׂה מַעֲשֶׂה בְּדָבָר זֶה.</P>

<P><B>ד,טז</B>  [י] מֵי גְּשָׁמִים וּמַיִם שְׁאוּבִין שֶׁהָיוּ מִתְעָרְבִין בֶּחָצֵר, וְנִמְשָׁכִין וְיוֹרְדִין לָעוּקָה שֶׁבֶּחָצֵר, אוֹ שֶׁהָיוּ מִתְעָרְבִין עַל מַעֲלוֹת הַמְּעָרָה, וְיוֹרְדִין לַמְּעָרָה--אִם רֹב מִן הַכָּשֵׁר, כָּשֵׁר; וְאִם רֹב מִן הַפָּסוּל, פָּסוּל; מֶחְצָה לְמֶחְצָה, פָּסוּל.</P>

<P><B>ד,יז</B>  אֵימָתַי--בִּזְמָן שֶׁמִּתְעָרְבִין עַד שֶׁלֹּא יַגִּיעוּ לַמִּקְוָה, וְנִמְשָׁכִין וְיוֹרְדִין.  אֲבָל אִם הָיוּ הַכְּשָׁרִים וְהַפְּסוּלִים מְקַלְּחִין לְתוֹךְ הַמִּקְוָה--אִם יָדוּעַ שֶׁנָּפַל לְתוֹכוֹ אַרְבָּעִים סְאָה מַיִם כְּשֵׁרִים עַד שֶׁלֹּא יָרְדוּ לְתוֹכוֹ שְׁלֹשֶׁת לוֹגִין מַיִם שְׁאוּבִין, כָּשֵׁר; וְאִם לָאו, פָּסוּל.
<BR> </P>

<H2>הִלְכּוֹת מִקְווֹת פֵּרֶק ה</H2>

<P><B>ה,א</B>  מִקְוָה שֶׁנָּפְלוּ לוֹ שְׁלֹשֶׁת לוֹגִין מַיִם שְׁאוּבִין מִכְּלִי אֶחָד, אוֹ מִשְּׁנַיִם וּשְׁלוֹשָׁה כֵּלִים--מִצְטָרְפִין:  וְהוּא, שֶׁיַּתְחִיל הַשֵּׁנִי עַד שֶׁלֹּא פָסַק הָרִאשׁוֹן.  מֵאַרְבָּעָה כֵּלִים, אֵין מִצְטָרְפִין.  בַּמֶּה דְּבָרִים אֲמוּרִים, בִּזְמָן שֶׁלֹּא נִתְכַּוַּן; אֲבָל אִם נִתְכַּוַּן לְרַבּוֹת אֶת מֵי הַמְּקְוָה--אַפִלּוּ נָפַל מִשְׁקַל דֵּינָר בְּכָל שָׁנָה, מִצְטָרֵף לִשְׁלֹשֶׁת לוֹגִין.</P>

<P><B>ה,ב</B>  בֵּין שֶׁקָּדְמוּ הַשְּׁאוּבִין אֶת הַכְּשֵׁרִים, בֵּין שֶׁקָּדְמוּ הַכְּשֵׁרִים אֶת הַפְּסוּלִין, אוֹ שֶׁהָיוּ הַשְּׁאוּבִין וְהַכְּשֵׁרִים נוֹפְלִין לַמִּקְוָה כְּאַחַת--כֵּיוָן שֶׁנָּפְלוּ שְׁלֹשֶׁת לוֹגִין שְׁאוּבִין לְתוֹךְ אַרְבָּעִים סְאָה אוֹ לְפָחוּת מֵאַרְבָּעִים--נִפְסַל הַכֹּל וְנַעֲשָׂה שָׁאוּב.</P>

<P><B>ה,ג</B>  [ב] שְׁנַיִם שֶׁהִטִּילוּ זֶה לוֹג וּמֶחְצָה, וְזֶה לוֹג וּמֶחְצָה, וְהַסּוֹחֵט כְּסוּתוֹ וְהִגְבִּיהָהּ, וַהֲרֵי הַמַּיִם שֶׁבָּהּ נוֹפְלִין מִמְּקוֹמוֹת הַרְבֵּה, וְכֵן הַמְּעַרֶּה מִן הַצִּרְצוּר, שֶׁמַּטִּיל מִמְּקוֹמוֹת הַרְבֵּה--הֲרֵי אֵלּוּ פּוֹסְלִין.</P>

<P><B>ה,ד</B>  [ג] הַמַּטְבִּיל כַּר אוֹ כֶּסֶת שֶׁלְּעוֹר בְּמִקְוָה שֶׁיֵּשׁ בּוֹ אַרְבָּעִים סְאָה מְכֻוָּנוֹת--כֵּיוָן שֶׁהִגְבִּיהַּ שִׂפְתוֹתֵיהֶן מִן הַמַּיִם, נִמְצְאוּ הַמַּיִם שֶׁבְּתוֹכָן שְׁאוּבִין.  כֵּיצַד יַעֲשֶׂה--מַטְבִּילָן, וּמַעֲלֶה אוֹתָן דֶּרֶךְ שׁוּלֵיהֶן.  אֲבָל הַשַּׂק וְהַקֻּפָּה--מַטְבִּילִין אוֹתָן וּמַעֲלִין אוֹתָן כְּדַרְכָּן, וְאֵינוּ חוֹשֵׁשׁ.</P>

<P><B>ה,ה</B>  [ד] מִקְוָה שֶׁיֵּשׁ בּוֹ שָׁלוֹשׁ גֻּמּוֹת שֶׁלְּמַיִם שְׁאוּבִין, לוֹג בְּכָל גֻּמָּה, וְנָפַל לְתוֹכוֹ מַיִם כְּשֵׁרִים--אִם יָדוּעַ שֶׁנָּפַל לְתוֹכוֹ אַרְבָּעִים סְאָה מַיִם כְּשֵׁרִים עַד שֶׁלֹּא יַגִּיעוּ לַגֻּמָּה הַשְּׁלִישִׁית, כָּשֵׁר; וְאִם לָאו, פָּסוּל.</P>

<P><B>ה,ו</B>  [ה] שְׁנֵי מִקְווֹת, אֵין בְּכָל אֶחָד מֵהֶן אַרְבָּעִים סְאָה, וְנָפַל לְזֶה לוֹג וּמֶחְצָה, וּלְזֶה לוֹג וּמֶחְצָה, וְנִתְעָרְבוּ שְׁנֵי הַמִּקְווֹת--הֲרֵי אֵלּוּ כְּשֵׁרִים, מִפְּנֵי שֶׁלֹּא נִקְרָא עַל אֶחָד מֵהֶן שֵׁם פְּסוּל.</P>

<P><B>ה,ז</B>  אֲבָל מִקְוָה שְׁאֵין בּוֹ אַרְבָּעִים סְאָה, שֶׁנָּפַל לְתוֹכוֹ שְׁלֹשֶׁת לוֹגִין מַיִם שְׁאוּבִין, וְאַחַר כָּךְ נֶחְלַק לִשְׁנַיִם, וְרִבָּה מַיִם כְּשֵׁרִים עַל כָּל אֶחָד מֵהֶן--הֲרֵי אֵלּוּ פְּסוּלִין:  שֶׁכָּל הַמִּקְוָה כֻּלּוֹ שֶׁנִּפְסַל כְּמַיִם שְׁאוּבִין הוּא חָשׁוּב, וּכְאִלּוּ כָּל מֵימָיו נִשְׁאֲבוּ בִּכְלִי.</P>

<P><B>ה,ח</B>  [ו] בּוֹר שְׁהוּא מָלֵא מַיִם שְׁאוּבִין, וְהָאַמָּה נִכְנֶסֶת לוֹ וְיוֹצְאָה מִמֶּנּוּ--לְעוֹלָם הוּא בִּפְסוּלוֹ, עַד שֶׁיִּתְחַשַּׁב שֶׁלֹּא נִשְׁאַר מִן הַשְּׁאוּבִין שֶׁהָיוּ בַּבּוֹר שְׁלֹשֶׁת לוֹגִין.</P>

<P><B>ה,ט</B>  מִקְוָה שֶׁנָּפַל לְתוֹכוֹ מַיִם שְׁאוּבִין וְנִפְסַל, וְאַחַר כָּךְ רִבָּה עָלָיו מַיִם כְּשֵׁרִים עַד שֶׁנִּמְצְאוּ הַכְּשֵׁרִים אַרְבָּעִים סְאָה--הֲרֵי הוּא בִּפְסוּלוֹ:  עַד שֶׁיֵּצְאוּ כָּל הַמַּיִם שֶׁהָיוּ בּוֹ, וְיִפְחֲתוּ הַשְּׁאוּבִין מִשְּׁלֹשֶׁת לוֹגִין.</P>

<P><B>ה,י</B>  כֵּיצַד:  מִקְוָה שֶׁיֵּשׁ בּוֹ עֶשְׂרִים סְאָה מֵי גְּשָׁמִים, וְנָפַל לְתוֹכוֹ סְאָה מַיִם שְׁאוּבִין, וְאַחַר כָּךְ הִרְבָּה עָלָיו מַיִם כְּשֵׁרִים--הֲרֵי זֶה בִּפְסוּלוֹ:  עַד שֶׁיֵּדַע שֶׁיָּצְאוּ מִמֶּנּוּ עֶשְׂרִים סְאָה שֶׁהָיוּ בּוֹ וַחֲמֵשֶׁת קַבִּין וְיוֹתֵר מֵרְבִּיעַ הַקַּב, וְלֹא נִשְׁאָר מִן הַכֹּל שֶׁנִּפְסַל חוּץ מִפָּחוּת מִשְּׁלֹשֶׁת לוֹגִין.  וְכֵן אִם עָשָׂה מִקְוָה שֶׁיֵּשׁ בּוֹ אַרְבָּעִים סְאָה מַיִם כְּשֵׁרִים, וְעֵרַב אוֹתוֹ עִם הַמִּקְוָה הַזֶּה הַפָּסוּל--טָהֲרוּ אֵלּוּ אֶת אֵלּוּ.</P>

<P><B>ה,יא</B>  [ז] הַמְּסַנֵּק אֶת הַטִּיט לַצְּדָדִין, וְנִמְשְׁכוּ מִמֶּנּוּ שְׁלֹשֶׁת לוֹגִין לַמִּקְוָה--הֲרֵי זֶה כָּשֵׁר; הָיָה תּוֹלֵשׁ הַטִּיט וּמַגְבִּיהוֹ בְּיָדָיו, וְהִבְדִּילוֹ מִן הַמִּקְוָה לְצִדָּהּ, וְנִמְשְׁכוּ מִמֶּנּוּ שְׁלֹשֶׁת לוֹגִין--הֲרֵי אֵלּוּ פְּסוּלִין.</P>

<P><B>ה,יב</B>  [ח] גַּיִס הָעוֹבֵר מִמָּקוֹם לְמָקוֹם, וְכֵן בְּהֵמָה הָעוֹבֶרֶת מִמָּקוֹם לְמָקוֹם, וְזָלְפוּ בִּידֵיהֶם וּבְרַגְלֵיהֶם שְׁלֹשֶׁת לוֹגִין לְמִקְוָה--הֲרֵי זֶה כָּשֵׁר.  וְלֹא עוֹד אֵלָא אַפִלּוּ עָשׂוּ מִקְוָה בַּתְּחִלָּה, הֲרֵי הוּא כָּשֵׁר.</P>

<P><B>ה,יג</B>  [ט] מִקְוָה שְׁאֵין בּוֹ אַרְבָּעִים סְאָה, וְנָפַל לְתוֹכוֹ פָּחוּת מִשְּׁלֹשֶׁת לוֹגִין מַיִם טְמֵאִין שְׁאוּבִין--הֲרֵי זֶה כָּשֵׁר לַחַלָּה וְלַתְּרוּמָה וְלִטֹּל מֵהֶן לַיָּדַיִם, וּפְסוּלִין לְהִקָּווֹת עֲלֵיהֶן.  יָרְדוּ עֲלֵיהֶן גְּשָׁמִים, וְרַבּוּ עֲלֵיהֶן--הֲרֵי אֵלּוּ כְּשֵׁרִים לְהִקָּווֹת עֲלֵיהֶן.</P>

<P><B>ה,יד</B>  נָפַל לְתוֹכוֹ שְׁלֹשֶׁת לוֹגִין מַיִם שְׁאוּבִין טְמֵאִין--הֲרֵי זֶה פָּסוּל לַחַלָּה וְלַתְּרוּמָה וְלִטֹּל מִמֶּנּוּ לַיָּדַיִם, וּפָסוּל לְהִקָּווֹת עָלָיו.  יָרְדוּ גְּשָׁמִים וְרַבּוּ עֲלֵיהֶן--הֲרֵי הֶן כְּשֵׁרִים לַחַלָּה וְלַתְּרוּמָה וְלִטֹּל מֵהֶן לַיָּדַיִם, וּפְסוּלִין לְהִקָּווֹת עֲלֵיהֶן, עַד שֶׁיֵּצְאוּ כָּל הַמַּיִם הָרִאשׁוֹנִים שֶׁנַּעֲשׂוּ כֻּלָּן כִּשְׁאוּבִין, וְלֹא יִשָּׁאֵר מֵהֶן אֵלָא פָּחוּת מִשְּׁלֹשֶׁת לוֹגִין.</P>

<P><B>ה,טו</B>  וְכֵן מִקְוָה שֶׁיֵּשׁ בּוֹ אַרְבָּעִים סְאָה חָסֵר דֵּינָר, וְנָפַל לְתוֹכוֹ שְׁלֹשֶׁת לוֹגִין מַיִם שְׁאוּבִין טְמֵאִין--הֲרֵי זֶה פָּסוּל לַחַלָּה וְלַתְּרוּמָה וְלִטֹּל מִמֶּנּוּ לַיָּדַיִם, וּפְסוּלִין לְהִקָּווֹת עֲלֵיהֶן.  נָפַל לְתוֹכוֹ פָּחוּת מִשְּׁלֹשֶׁת לוֹגִין, אַפִלּוּ כֻּלָּן טְמֵאִין, וְאַחַר כָּךְ נָפַל לְתוֹכוֹ מִשְׁקַל דֵּינָר מֵי גְּשָׁמִים לְהַשְׁלִימוֹ--כְּשֵׁם שֶׁטָּהַר לִטְבִילָה, כָּךְ טָהַר לְכָל דָּבָר.
<BR> </P>

<H2>הִלְכּוֹת מִקְווֹת פֵּרֶק ו</H2>

<P><B>ו,א</B>  כָּל הַכֵּלִים הַמְּקַבְּלִין שֶׁהָלְכוּ הַמַּיִם עֲלֵיהֶן, אוֹ שֶׁנָּפְלוּ מִתּוֹכָן--הֲרֵי אֵלּוּ שְׁאוּבִין, וּפוֹסְלִין אֶת הַמִּקְוָה:  וְהוּא, שֶׁיֵּעָשׂוּ לְקַבָּלָה.  אַפִלּוּ הָיוּ כֵּלִים שְׁאֵין מְקַבְּלִין טֻמְאָה, כְּגוֹן כְּלֵי אֲבָנִים וּכְלֵי אֲדָמָה--הֲרֵי אֵלּוּ פּוֹסְלִין.</P>

<P><B>ו,ב</B>  כָּל כְּלִי שֶׁלֹּא נַעֲשָׂה לְקַבָּלָה--אַף עַל פִּי שְׁהוּא מְקַבֵּל, אֵינוּ פּוֹסֵל אֶת הַמִּקְוָה:  כְּגוֹן הַסִּילוֹנוֹת שֶׁהַמַּיִם נִמְשָׁכִין בָּהֶן--אַף עַל פִּי שְׁהֶן רְחָבִים בָּאֶמְצָע וּמְקַבְּלִין--אֵין פּוֹסְלִין אֶת הַמִּקְוָה, בֵּין שֶׁהָיוּ שֶׁלְּמַתֶּכֶת אוֹ שֶׁלְּחֶרֶס.</P>

<P><B>ו,ג</B>  הַשֹּׁקֶת שֶׁבַּסֶּלַע--אֵינָהּ פּוֹסֶלֶת אֶת הַמִּקְוָה, לְפִי שְׁאֵינָהּ כְּלִי.  אֲבָל כְּלִי שֶׁחִבְּרוֹ בַּסֶּלַע--פּוֹסֵל אֶת הַמִּקְוָה, אַף עַל פִּי שֶׁחִבְּרוֹ בְּסִיד.  נִקְּבָה מִלְּמַטָּה, אוֹ מִן הַצַּד כִּשְׁפוֹפֶרֶת הַנּוֹד--כְּשֵׁרָה, וְאֵינָהּ פּוֹסֶלֶת אֶת הַמִּקְוָה.</P>

<P><B>ו,ד</B>  הַלּוֹקֵחַ כְּלִי גָּדוֹל, כְּגוֹן חָבִית גְּדוֹלָה אוֹ עֲרֵבָה גְּדוֹלָה, וְנִקְּבוֹ נֶקֶב הַמְּטַהֵר אוֹתוֹ, וּקְבָעוֹ בָּאָרֶץ, וְעָשָׂהוּ מִקְוָה--הֲרֵי זֶה כָּשֵׁר.  וְכֵן אִם פָּקַק אֶת הַנֶּקֶב בְּסִיד וּבְבִנְיָן, אֵינוּ פּוֹסֵל; וְהַמַּיִם הַנִּקְוִים בְּתוֹכוֹ, מִקְוָה כָּשֵׁר.  סָתַם אֶת הַנֶּקֶב בְּסִיד וּבִגְבָסִים--עֲדַיִן הוּא פּוֹסֵל אֶת הַמִּקְוָה, עַד שֶׁיִּקְבְּעֶנּוּ בָּאָרֶץ אוֹ יִבְנֶה.  וְאִם הוֹלִיכוֹ עַל גַּב הָאָרֶץ וְעַל גַּב הַסִּיד, וּמֵרַח בְּטִיט מִן הַצְּדָדִין--הֲרֵי זֶה כָּשֵׁר.</P>

<P><B>ו,ה</B>  הַמַּנִּיחַ טַבְלָה תַּחַת הַצִּנּוֹר, וַהֲרֵי הַמַּיִם נִמְשָׁכִין עַל הַטַּבְלָה, וְיוֹרְדִין לַמִּקְוָה--אִם הָיָה לַטַּבְלָה דֹּפֶן, הֲרֵי זוֹ פּוֹסֶלֶת אֶת הַמִּקְוָה; וְאִם לָאו, אֵינָהּ פּוֹסֶלֶת.  זְקָפָהּ תַּחַת הַצִּנּוֹר כְּדֵי לְהַדִּיחָהּ--אַף עַל פִּי שֶׁיֵּשׁ לָהּ דֹּפֶן--אֵינָהּ פּוֹסֶלֶת, שֶׁהֲרֵי לֹא עֲשָׂיָהּ לְקַבַּל.</P>

<P><B>ו,ו</B>  הַחוֹטֵט בַּצִּנּוֹר מָקוֹם לְקַבַּל בּוֹ הַצְּרוֹרוֹת הַמִּתְגַּלְגְּלִין בַּמַּיִם, כְּדֵי שֶׁלֹּא יֵרְדוּ עִם הַמַּיִם--אִם הָיָה הַצִּנּוֹר שֶׁלְּעֵץ וְחָפַר בּוֹ כָּל שְׁהוּא, פּוֹסֵל אֶת הַמִּקְוָה:  שֶׁהֲרֵי כָּל הַמַּיִם שֶׁיּוֹרְדִין בָּאִין מִתּוֹךְ כְּלִי שֶׁנַּעֲשָׂה לְקַבָּלָה--וְאַפִלּוּ קְבָעוֹ אַחַר שֶׁחָקַק בּוֹ, הוֹאִיל וְהָיָה עָלָיו תּוֹרַת כְּלִי כְּשֶׁהָיָה תָּלוּשׁ.  אֲבָל אִם קְבָעוֹ בַּקַּרְקָע, וְאַחַר כָּךְ חָקַק בּוֹ בֵּית קִבּוּל--אֵינוּ פּוֹסֵל.  וְאִם הָיָה צִנּוֹר שֶׁלְּחֶרֶס, אֵינוּ פּוֹסֵל עַד שֶׁיִּהְיֶה בַּחֲקָק כְּדֵי לְקַבַּל רְבִיעִית.</P>

<P><B>ו,ז</B>  אַף עַל פִּי שֶׁנִּתְמַלָּא הַמָּקוֹם הֶחָקוּק שֶׁבַּצִּנּוֹר צְרוֹרוֹת הַמִּתְחַלְחְלִין בְּתוֹכוֹ--הֲרֵי הוּא בִּפְסוּלוֹ, וְאֵינוּ כְּסָתוּם.  יָרַד לְתוֹךְ הַמָּקוֹם שֶׁחָקַק עָפָר, וּסְתָמוֹ--הֲרֵי זֶה כָּשֵׁר.</P>

<P><B>ו,ח</B>  [ז] הַסְּפוֹג וְהַדְּלִי שֶׁהָיוּ בָּהֶן שְׁלֹשֶׁת לוֹגִין מַיִם, וְנָפְלוּ לְמִקְוָה--לֹא פְסָלוּהוּ:  שֶׁלֹּא אָמְרוּ אֵלָא שְׁלֹשֶׁת לוֹגִין שֶׁנָּפְלוּ, לֹא כְּלִי שֶׁנָּפַל וּבוֹ מַיִם שְׁאוּבִין.</P>

<P><B>ו,ט</B>  [ח] הַשִּׁדָּה וְהַתֵּבָה שֶׁבַּיָּם--אֵין מַטְבִּילִין בָּהֶן, אֵלָא אִם כֵּן הָיוּ נְקוּבִים כִּשְׁפוֹפֶרֶת הַנּוֹד; וְאִם הָיוּ שַׂק אוֹ קֻפָּה, מַטְבִּילִין בָּהֶן.  וְכֵן הַמַּנִּיחַ שַׂק אוֹ קֻפָּה תַּחַת הַצִּנּוֹר, אֵין הַמַּיִם הַנִּמְשָׁכִין מֵהֶן פּוֹסְלִין אֶת הַמִּקְוָה.</P>

<P><B>ו,י</B>  [ט] גִּסְטְרָה טְמֵאָה שְׁהִיא בְּתוֹךְ הַמִּקְוָה, וּשְׂפָתָהּ לְמַעְלָה מִן הַמַּיִם, וְהִטְבִּיל בָּהּ הַכֵּלִים--טָהֲרוּ מִטֻּמְאָתָן.  אֲבָל כְּשֶׁיַּגְבִּיהַּ אוֹתָן מִן הַמַּיִם עַד שְׁהֶן בְּאַוֵּיר הַגִּסְטְרָה, מִטַּמֵּא הַמַּיִם שֶׁעַל גַּבָּן מֵאַוֵּיר הַגִּסְטְרָה, וְחוֹזֵר וּמְטַמֵּא אוֹתָן.</P>

<P><B>ו,יא</B>  וְכֵן מַעְיָן שְׁהוּא יוֹצֶא מִתַּחַת הַתַּנּוּר הַטָּמֵא, וְיָרַד וְטָבַל לְתוֹכוֹ--הוּא טָהוֹר, וְיָדָיו טְמֵאוֹת מֵאַוֵּיר הַתַּנּוּר, אֵלָא אִם כֵּן הָיוּ הַמַּיִם לְמַעְלָה מִן הַתַּנּוּר בְּרוּם יָדָיו, שֶׁנִּמְצָא כְּשֶׁטָּבַל יָדָיו לְמַעְלָה מִן הַתַּנּוּר:  שְׁאֵין כְּלֵי חֶרֶס מִטַּהֲרִין בַּמִּקְוָה כְּמוֹ שֶׁבֵּאַרְנוּ.</P>

<P><B>ו,יב</B>  [י] חָבִית מְלֵאָה מַיִם שֶׁנָּפְלָה לַיָּם, אַפִלּוּ לְיָם הַגָּדוֹל--הַטּוֹבֵל שָׁם, לֹא עָלְתָה לוֹ טְבִילָה:  אֵי אִפְשָׁר לִשְׁלֹשֶׁת לוֹגִין שֶׁלֹּא יִהְיוּ בְּמָקוֹם אֶחָד.  וְכִכָּר שֶׁלִּתְרוּמָה, שֶׁנָּפַל לְשָׁם--נִטְמָא בַּמַּיִם הַשְּׁאוּבִין, שֶׁהֲרֵי הַמַּיִם עוֹמְדִין שָׁם.  אֲבָל הַנְּהָרוֹת וְכַיּוֹצֶא בָּהֶן--הוֹאִיל וְהֶן נִמְשָׁכִין, הֲרֵי זֶה טוֹבֵל שָׁם.</P>

<P><B>ו,יג</B>  [יא] מַיִם שְׁאוּבִין שֶׁהָיוּ בְּצַד הַמִּקְוָה--אַף עַל פִּי שֶׁהַמַּיִם נוֹגְעִין בְּמֵי הַמִּקְוָה, לֹא פְסָלוּהוּ:  מִפְּנֵי שְׁהֶן כְּמִקְוָה סָמוּךְ לְמִקְוָה.  הָיוּ הַשְּׁאוּבִין בָּאֶמְצָע, פּוֹסְלִין אֶת הַמִּקְוָה.</P>

<P><B>ו,יד</B>  [יב] שְׁתֵּי בְּרֵכוֹת זוֹ לְמַעְלָה מִזּוֹ, וְכוֹתָל בֵּינֵיהֶן, וְהָעֶלְיוֹנָה מְלֵאָה מַיִם כְּשֵׁרִים, וְהַתַּחְתּוֹנָה מְלֵאָה שְׁאוּבִין, וְנִקַּב בַּכּוֹתָל שֶׁבֵּין הָעֶלְיוֹנָה לַתַּחְתּוֹנָה--אִם יֵשׁ כְּנֶגֶד הַנֶּקֶב שְׁלֹשֶׁת לוֹגִין מַיִם שְׁאוּבִין, נִפְסְלָה הָעֶלְיוֹנָה:  מִפְּנֵי שֶׁהַנֶּקֶב כְּאִלּוּ הוּא בְּאֶמְצַע הָעֶלְיוֹנָה, וְאֵינוּ בְּצִדָּהּ.</P>

<P><B>ו,טו</B>  [יג] כַּמָּה יִהְיֶה בַּנֶּקֶב, וְיִהְיֶה בּוֹ שְׁלֹשֶׁת לוֹגִין--הַכֹּל לְפִי הַבְּרֵכָה:  אִם הָיְתָה הַבְּרֵכָה הַתַּחְתּוֹנָה אַרְבָּעִים סְאָה, צָרִיךְ שֶׁיִּהְיֶה הַנֶּקֶב אֶחָד מִשְּׁלוֹשׁ מֵאוֹת וְעֶשְׂרִים לַבְּרֵכָה.  הָיְתָה עֶשְׂרִים סְאָה, צָרִיךְ לִהְיוֹת הַנֶּקֶב אֶחָד מִמֵּאָה וְשִׁשִּׁים לַבְּרֵכָה.  וְצֵא וְחַשַּׁב לְפִי חֶשְׁבּוֹן זֶה--שֶׁהַסְּאָה שֵׁשֶׁת קַבִּין, וְהַקַּב אַרְבַּעַת לוֹגִין.</P>

<P><B>ו,טז</B>  [יד] שָׁלוֹשׁ מִקְווֹת זֶה בְּצַד זֶה, בְּכָל אֶחָד מֵהֶן עֶשְׂרִים סְאָה מְכֻוָּנוֹת, וְאֶחָד מֵהֶן שָׁאוּב מִן הַצַּד, וְיָרְדוּ שְׁלוֹשָׁה וְטָבְלוּ בִּשְׁלָשְׁתָּן וְנֶעֶרְמוּ הַמַּיִם מִכֻּלָּן וְנִתְעָרְבוּ מִלְמַעְלָה--הַמִּקְווֹת כְּשֵׁרִים, וְהַטּוֹבְלִים טְהוֹרִים:  שֶׁהֲרֵי נַעֲשָׂה הַכֹּל שִׁשִּׁים סְאָה, מֵהֶן אַרְבָּעִים כְּשֵׁרִים זֶה בְּצַד זֶה, וְאֵין הַמַּיִם הַשְּׁאוּבִין פּוֹסְלִין מִקְוָה שֶׁיֵּשׁ בּוֹ אַרְבָּעִים סְאָה, כְּמוֹ שֶׁבֵּאַרְנוּ.</P>

<P><B>ו,יז</B>  הָיָה הַשָּׁאוּב בָּאֶמְצָע, וְיָרְדוּ וְטָבְלוּ בָּהֶן, וְנֶעֶרְמוּ הַמַּיִם וְנִתְעָרְבוּ הַמִּקְווֹת--הֲרֵי הַמִּקְווֹת כְּמוֹת שֶׁהָיוּ, וְהַטּוֹבְלִין טְמֵאִין כְּשֶׁהָיוּ:  שֶׁהֲרֵי לֹא נִתְעָרְבוּ אַרְבָּעִים סְאָה הַכְּשֵׁרִים--לְפִי שְׁאֵינָן זֶה בְּצַד זֶה, שֶׁהַשָּׁאוּב מַבְדִּיל בֵּינֵיהֶן.
<BR> </P>

<H2>הִלְכּוֹת מִקְווֹת פֵּרֶק ז</H2>

<P><B>ז,א</B>  אֵין הַמִּקְוָה נִפְסָל לֹא בְּשִׁנּוּי הָרֵיחַ וְלֹא בְּשִׁנּוּי הַטַּעַם, אֵלָא בְּשִׁנּוּי הַמַּרְאֶה בִּלְבָד.  וְכָל דָּבָר שְׁאֵין עוֹשִׂין בּוֹ מִקְוָה לְכַתְּחִלָּה, פּוֹסֵל אֶת הַמִּקְוָה בְּשִׁנּוּי מַרְאֶה.</P>

<P><B>ז,ב</B>  כֵּיצַד:  הַיַּיִן אוֹ הֶחָלָב וְהַדָּם וְכַיּוֹצֶא בָּהֶן מִמֵּי כָּל הַפֵּרוֹת--אֵינָן פּוֹסְלִין אֶת הַמִּקְוָה בִּשְׁלֹשֶׁת לוֹגִין, שֶׁלֹּא אָמְרוּ אֵלָא מַיִם שְׁאוּבִין; וּפוֹסְלִין בְּשִׁנּוּי מַרְאֶה.  אַפִלּוּ מִקְוָה שֶׁיֵּשׁ בּוֹ מֵאָה סְאָה, וְנָפַל לוֹ לוֹג יַיִן אוֹ מֵי פֵּרוֹת, וְשִׁנָּה אֶת מַרְאָיו--פָּסוּל.</P>

<P><B>ז,ג</B>  וְכֵן מִקְוָה שֶׁיֵּשׁ בּוֹ עֶשְׂרִים סְאָה מַיִם כְּשֵׁרִים אוֹ פָּחוּת מִזֶּה, וְנָפַל לְתוֹכוֹ סְאָה יַיִן אוֹ מֵי פֵּרוֹת, וְלֹא שִׁנּוּ אֶת מַרְאָיו--הֲרֵי אֵלּוּ כְּשֵׁרִים כְּשֶׁהָיוּ, וְאֵין הַסְּאָה שֶׁנָּפְלָה עוֹלָה לְמִדַּת הַמִּקְוָה.  וְאִם נוֹסַף עַל הָעֶשְׂרִים, עֶשְׂרִים אֲחֵרִים מַיִם כְּשֵׁרִים--הֲרֵי זֶה מִקְוָה כָּשֵׁר.</P>

<P><B>ז,ד</B>  [ב] יֵשׁ מַעֲלִין אֶת הַמִּקְוָה וְלֹא פוֹסְלִין, פּוֹסְלִין וְלֹא מַעֲלִין, לֹא מַעֲלִין וְלֹא פוֹסְלִין.  [ג] וְאֵלּוּ מַעֲלִין וְלֹא פוֹסְלִין--הַשֶּׁלֶג, וְהַבָּרָד, וְהַכְּפוֹר, וְהַגְּלִיד, וְהַמֶּלַח, וְטִיט הַנָּרוֹק.</P>

<P><B>ז,ה</B>  כֵּיצַד:  מִקְוָה שֶׁיֵּשׁ בּוֹ אַרְבָּעִים סְאָה חָסֵר אַחַת, וְנָפַל לְתוֹכוֹ סְאָה מֵאֶחָד מֵאֵלּוּ--הֲרֵי זֶה עוֹלֶה לְמִידָתוֹ, וַהֲרֵי הַמִּקְוָה כָּשֵׁר וְשָׁלֵם; נִמְצְאוּ מַעֲלִין וְלֹא פוֹסְלִין.  אַפִלּוּ הֵבִיא אַרְבָּעִים סְאָה שֶׁלֶג בַּתְּחִלָּה, וְהִנִּיחוֹ בְּעוּקָה, וְרִסְּקוֹ שָׁם--הֲרֵי זֶה מִקְוָה כָּשֵׁר.</P>

<P><B>ז,ו</B>  [ד] וְאֵלּוּ פּוֹסְלִין וְלֹא מַעֲלִין--מַיִם שְׁאוּבִין בֵּין טְהוֹרִים בֵּין טְמֵאִים, וּמֵי כְּבָשִׁים, וּמֵי שְׁלָקוֹת, וְהַתֶּמֶד עַד שֶׁלֹּא הִחְמִיץ, וְהַשֵּׁכָר.</P>

<P><B>ז,ז</B>  כֵּיצַד:  מִקְוָה שֶׁיֵּשׁ בּוֹ אַרְבָּעִים סְאָה חָסֵר מִשְׁקַל דֵּינָר, וְנָפַל מֵאַחַד מֵאֵלּוּ מִשְׁקַל דֵּינָר לְתוֹכָן--אֵינוּ עוֹלֶה לְמִדַּת הַמִּקְוָה, וְלֹא הִשְׁלִימוֹ; וְאִם נָפַל מֵאַחַד מֵהֶן שְׁלֹשֶׁת לוֹגִין, פּוֹסֵל אֶת הַמִּקְוָה.</P>

<P><B>ז,ח</B>  [ה] וְאֵלּוּ לֹא פוֹסְלִין וְלֹא מַעֲלִין--שְׁאָר הַמַּשְׁקִין, וּמֵי פֵּרוֹת, וְהַצִּיר, וְהַמֻּרְיָס, וְהַתֶּמֶד מִשֶּׁהִחְמִיץ.  כֵּיצַד:  מִקְוָה שֶׁיֵּשׁ בּוֹ אַרְבָּעִים סְאָה חָסֵר אַחַת, וְנָפַל מֵאַחַד מֵאֵלּוּ סְאָה לְתוֹכוֹ--לֹא הֶעֱלַתּוּ, וַהֲרֵי הַמַּיִם כְּשֵׁרִים כְּשֶׁהָיוּ:  שְׁאֵין אֵלּוּ פּוֹסְלִין, אֵלָא בְּשִׁנּוּי מַרְאֶה כְּמוֹ שֶׁבֵּאַרְנוּ.</P>

<P><B>ז,ט</B>  [ו] וּפְעָמִים שֶׁאֵלּוּ מַעֲלִין אֶת הַמִּקְוָה.  כֵּיצַד:  מִקְוָה שֶׁיֵּשׁ בּוֹ אַרְבָּעִים סְאָה, וְנָפַל לְתוֹכוֹ סְאָה מֵאַחַד מֵאֵלּוּ, וְחָזַר וְלָקַח סְאָה מִמֶּנּוּ--הֲרֵי הָאַרְבָּעִים שֶׁנִּשְׁאֲרוּ, מִקְוָה כָּשֵׁר.</P>

<P><B>ז,י</B>  [ז] מִקְוָה שֶׁהֵדִיחַ בּוֹ סַלֵּי זֵיתִים וַעֲנָבִים, וְשִׁנּוּ אֶת מַרְאָיו--כָּשֵׁר.  [ח] מֵי הַצְּבָע--פּוֹסְלִין אֶת הַמִּקְוָה בִּשְׁלֹשֶׁת לוֹגִין, וְאֵין פּוֹסְלִין אוֹתוֹ בְּשִׁנּוּי מַרְאֶה.</P>

<P><B>ז,יא</B>  [ט] מִקְוָה שֶׁנָּפַל לְתוֹכוֹ יַיִן אוֹ מֹחַל אוֹ שְׁאָר מֵי פֵּרוֹת, וְשִׁנּוּ אֶת מַרְאָיו וְנִפְסַל--כֵּיצַד תַּקָּנָתוֹ:  יַמְתִּין עַד שֶׁיֵּרְדוּ גְּשָׁמִים, וְיַחְזְרוּ מַרְאָיו לְמַרְאֵה מַיִם.  וְאִם הָיָה בַּמִּקְוָה אַרְבָּעִים סְאָה מַיִם כְּשֵׁרִים--מְמַלֵּא וְשׁוֹאֵב לְתוֹכוֹ, עַד שֶׁיַּחְזְרוּ מַרְאָיו לְמַרְאֵה מַיִם.</P>

<P><B>ז,יב</B>  נָפַל לְתוֹכוֹ יַיִן אוֹ מֹחַל וְכַיּוֹצֶא בָּהֶן, וְנִשְׁתַּנָּה מַרְאֶה מִקְצָתוֹ--אִם אֵין בּוֹ מַרְאֵה מַיִם שֶׁלֹּא נִשְׁתַּנָּה כְּדֵי אַרְבָּעִים סְאָה, הֲרֵי זֶה לֹא יִטְבֹּל בּוֹ; וְהַטּוֹבֵל בִּמְקוֹם שֶׁנִּשְׁתַּנָּה, לֹא עָלְתָה לוֹ טְבִילָה:  אַפִלּוּ חָבִית שֶׁלְּיַיִן שֶׁנִּשְׁבְּרָה בַּיָּם הַגָּדוֹל, וּמַרְאֶה אוֹתוֹ מָקוֹם כְּמַרְאֵה יַיִן--הַטּוֹבֵל בְּאוֹתוֹ מָקוֹם, לֹא עָלְתָה לוֹ טְבִילָה.</P>

<P><B>ז,יג</B>  [י] שְׁלֹשֶׁת לוֹגִין מַיִם שְׁאוּבִין, שֶׁנָּפַל לְתוֹכָן אַפִלּוּ מִשְׁקַל דֵּינָר יַיִן וְשִׁנָּה מַרְאֵיהֶן, וַהֲרֵי מַרְאֵה הַכֹּל מַרְאֵה יַיִן, וְנָפְלוּ לַמִּקְוָה--לֹא פְסָלוּהוּ, אֵלָא אִם שִׁנּוּ אֶת מַרְאָיו.</P>

<P><B>ז,יד</B>  [יא] שְׁלֹשֶׁת לוֹגִין חָסֵר דֵּינָר מַיִם שְׁאוּבִין, שֶׁנָּפַל לְתוֹכָן דֵּינָר חָלָב אוֹ מֵי פֵּרוֹת, וַהֲרֵי מַרְאֵה הַכֹּל מַיִם, וְנָפְלוּ לְמִקְוָה--לֹא פְסָלוּהוּ:  עַד שֶׁיִּפְּלוּ שְׁלֹשֶׁת לוֹגִין מַיִם שְׁאוּבִין שְׁאֵין בָּהֶן תַּעְרֹבֶת מַשְׁקֶה אַחֵר, וְלֹא מֵי פֵּרוֹת.</P>

<P><B>ז,טו</B>  [יב] מִקְוָה שֶׁנִּשְׁתַּנָּה מַרְאֵה מֵימָיו מֵחֲמַת עַצְמוֹ, וְלֹא נָפַל לוֹ דָּבָר--הֲרֵי זֶה כָּשֵׁר:  לֹא אָמְרוּ אֵלָא שֶׁנִּשְׁתַּנָּה, מֵחֲמַת מַשְׁקֶה אַחֵר.
<BR> </P>

<H2>הִלְכּוֹת מִקְווֹת פֵּרֶק ח</H2>

<P><B>ח,א</B>  כָּל הַמְּעֹרָב לַמִּקְוָה--הֲרֵי הוּא כַּמִּקְוָה, וּמַטְבִּילִין בּוֹ.  גֻּמּוֹת הַסְּמוּכוֹת לְפִי הַמִּקְוָה, וּמְקוֹם רַגְלֵי פַּרְסוֹת בְּהֵמָה שֶׁהָיוּ בָּהֶן מַיִם--אִם הָיוּ מְעֹרָבִין עִם מֵי הַמִּקְוָה כִּשְׁפוֹפֶרֶת הַנּוֹד, מַטְבִּילִין בָּהֶן.  [ב] חַדְרֵי הַמְּעָרָה, וְסִדְקֵי הַמְּעָרָה--מַטְבִּילִין בָּהֶן, אַף עַל פִּי שְׁאֵין הַמַּיִם שֶׁבָּהֶן מְעֹרָבִין עִם מֵי הַמִּקְוָה אֵלָא בְּכָל שְׁהוּא.  [ג] מַחַט שֶׁהָיְתָה נְתוּנָה עַל מַעֲלוֹת הַמִּקְוָה, וְהָיָה מוֹלִיךְ וּמֵבִיא בַּמַּיִם--כֵּיוָן שֶׁעָבַר עָלֶיהָ הַגַּל, טְהוֹרָה.</P>

<P><B>ח,ב</B>  [ד] עוּקָה שֶׁבְּתוֹךְ הַמִּקְוָה--אִם הָיְתָה הַקַּרְקָע הַמַּבְדֶּלֶת בֵּין הָעוּקָה וּבֵין הַמִּקְוָה בְּרִיאָה, וִיכוּלָה לְהַעְמִיד אֶת עַצְמָהּ--אֵין מַטְבִּילִין בַּמַּיִם שֶׁבָּעוּקָה, עַד שֶׁיִּהְיוּ מְעֹרָבִין עִם הַמִּקְוָה כִּשְׁפוֹפֶרֶת הַנּוֹד; וְאִם אֵינָהּ יְכוּלָה לְהַעְמִיד אֶת עַצְמָהּ--אַפִלּוּ אֵינָן מְעֹרָבִין אֵלָא בְּכָל שְׁהוּא, מַטְבִּילִין בָּהּ.</P>

<P><B>ח,ג</B>  [ה] כּוֹתָל שֶׁבֵּין שְׁנֵי מִקְווֹת שֶׁנִּסְדַּק לַשְּׁתִי, מִצְטָרְפִין; וְאִם הָיָה בִּשְׁנֵיהֶן אַרְבָּעִים סְאָה, מַטְבִּיל בְּכָל אַחַת מֵהֶן.  וְאִם נִסְדַּק לָעֵרֶב--אֵין מִצְטָרְפִין, עַד שֶׁיִּהְיֶה בְּמָקוֹם אֶחָד כִּשְׁפוֹפֶרֶת הַנּוֹד.  נִפְרַץ הַכּוֹתָל מִלְמַעְלָה--אִם נִתְעָרְבוּ הַמַּיִם לְמַעְלָה מִן הַכּוֹתָל כִּקְלִפַּת הַשּׁוּם עַל רֹחַב שְׁפוֹפֶרֶת הַנּוֹד, מִצְטָרְפִין.</P>

<P><B>ח,ד</B>  [ו] כַּמָּה הוּא שֵׁעוּר הַנֶּקֶב שְׁהוּא כִּשְׁפוֹפֶרֶת הַנּוֹד:  כְּרֹחַב שְׁתֵּי אֶצְבָּעוֹת בֵּינוֹנִיּוֹת שֶׁלְּכָל אָדָם, וְחוֹזְרוֹת בּוֹ; וְאֵינָן בְּגֻדָּל, אֵלָא שְׁתֵּי אֶצְבָּעוֹת רִאשׁוֹנוֹת מִן הָאַרְבַּע שֶׁבְּפַס הַיָּד.</P>

<P><B>ח,ה</B>  כָּל שֶׁיַּעֲמֹד בִּשְׁפוֹפֶרֶת הַנּוֹד מְמַעֵט, וְאַפִלּוּ דְּבָרִים שְׁהֶן מִבְּרִיָּתוֹ שֶׁלְּמַיִם.  סְפֵק יֵשׁ בַּנֶּקֶב כִּשְׁפוֹפֶרֶת הַנּוֹד, סְפֵק שְׁאֵין בּוֹ--אֵין מִצְטָרְפִין:  מִפְּנֵי שֶׁעִיקַר הַטְּבִילָה מִן הַתּוֹרָה; וְכָל שֶׁעִיקָרוֹ מִן הַתּוֹרָה--אַף עַל פִּי שֶׁשֵּׁעוּרוֹ הֲלָכָה, סְפֵק שֵׁעוּרוֹ לְהַחְמִיר.</P>

<P><B>ח,ו</B>  [ז] מְטַהֲרִין אֶת הַמִּקְווֹת הָעֶלְיוֹן מִן הַתַּחְתּוֹן, וְהָרָחוֹק מִן הַקָּרוֹב.  כֵּיצַד:  מְבִיאִין סִילוֹן שֶׁלְּחֶרֶס אוֹ שֶׁלַּאֲבָר וְכַיּוֹצֶא בָּהֶן, שְׁאֵין הַסִּילוֹנוֹת פּוֹסְלִין אֶת הַמִּקְוָה, וּמַנִּיחַ אֶת יָדָיו תַּחְתָּיו עַד שֶׁיִּהְיֶה מִתְמַלֵּא מַיִם וּמוֹשְׁכוֹ וּמַשִּׁיקוֹ, עַד שֶׁיִּתְעָרַב הַמַּיִם שֶׁבַּסִּילוֹן עִם מֵי הַמִּקְוָה הָאַחֵר:  אַפִלּוּ כְּשַׂעֲרָה דַּיּוֹ, וַהֲרֵי שְׁנֵי הַמִּקְווֹת שֶׁהַסִּילוֹן בֵּינֵיהֶן כְּמִקְוָה אֶחָד.</P>

<P><B>ח,ז</B>  [ח] שָׁלוֹשׁ גּוּמוֹת שֶׁבַּנַּחַל, הַתַּחְתּוֹנָה וְהָעֶלְיוֹנָה שֶׁלְּעֶשְׂרִים עֶשְׂרִים סְאָה, וְהָאֶמְצָעִית שֶׁלְּאַרְבָּעִים, וְשֶׁטֶף שֶׁלַּגְּשָׁמִים עוֹבֵר בְּתוֹךְ הַנַּחַל--אַף עַל פִּי שְׁהוּא נִכְנָס לְתוֹכָן וְיוֹצֶא מִתּוֹכָן, אֵין זֶה עֵרוּב; וְאֵין מַטְבִּילִין אֵלָא בָּאֶמְצָעִית, שְׁאֵין הַמַּיִם הַנִּזְחָלִין מְעָרְבִין אֵלָא אִם כֵּן עָמְדוּ.</P>

<P><B>ח,ח</B>  [ט] טִיט רַךְ שֶׁהַפָּרָה שׁוֹחָה וְשׁוֹתָה מִמֶּנּוּ, הֲרֵי זֶה נִמְדָּד עִם הַמִּקְוָה; הָיָה עָבֶה עַד שְׁאֵין הַפָּרָה שׁוֹחָה וְשׁוֹתָה מִמֶּנּוּ, אֵינוּ נִמְדָּד.</P>

<P><B>ח,ט</B>  [י] מִקְוָה שֶׁיֵּשׁ בּוֹ אַרְבָּעִים סְאָה מַיִם וְטִיט, מַטְבִּילִין בַּטִּיט וּבַמַּיִם.  בְּאֵיזֶה טִיט מַטְבִּילִין, בְּטִיט זֶה הָרַךְ שֶׁהַמַּיִם צָפִין עַל גַּבָּיו.</P>

<P><B>ח,י</B>  הָיוּ הַמַּיִם מִצַּד אֶחָד, וְהַטִּיט הָרַךְ מִצַּד אַחֵר--מַטְבִּילִין בַּמַּיִם, וְאֵין מַטְבִּילִין בַּטִּיט.  [יא] כָּל שֶׁתְּחִלַּת בְּרִיָּתוֹ מִן הַמַּיִם, כְּגוֹן יַבְחוּשִׁין אֲדֻמִּין--מַטְבִּילִין בּוֹ; וּמַטְבִּילִין בְּעֵינוֹ שֶׁלַּדָּג.</P>

<P><B>ח,יא</B>  [יב] מִקְוָה שֶׁיֵּשׁ בּוֹ אַרְבָּעִים סְאָה מְכֻוָּנוֹת, וְיָרְדוּ שְׁנַיִם וְטָבְלוּ זֶה אַחַר זֶה--אַף עַל פִּי שֶׁרַגְלָיו שֶׁלְּרִאשׁוֹן נוֹגְעוֹת בַּמַּיִם, הָרִאשׁוֹן טָהוֹר וְהַשֵּׁנִי בְּטֻמְאָתוֹ:  שֶׁהֲרֵי חָסְרוּ הַמַּיִם מֵאַרְבָּעִים סְאָה.  הִטְבִּיל בּוֹ תְּחִלָּה סְגוֹס עָבֶה וְכַיּוֹצֶא בּוֹ, וְהִגְבִּיהוֹ--אִם הָיָה מִקְצַת הַסְּגוֹס נוֹגַעַת בַּמַּיִם, הֲרֵי הַטּוֹבֵל בָּאַחֲרוֹנָה טָהוֹר:  שֶׁהֲרֵי הַמַּיִם כֻּלָּן מְעֹרָבִין.</P>

<P><B>ח,יב</B>  הִטְבִּיל בּוֹ אֶת הַמִּטָּה וְכַיּוֹצֶא בָּהּ--אַף עַל פִּי שֶׁדָּחַק רַגְלֵי הַמִּטָּה בְּטִיט עָבֶה שֶׁבְּקַרְקַע הַמִּקְוָה עַד שֶׁצָּפוּ הַמַּיִם עָלֶיהָ מִלְמַעְלָה, הֲרֵי זוֹ טְהוֹרָה:  שֶׁהֲרֵי לֹא נִטְבְּעוּ בַּטִּיט, עַד שֶׁטָּבְלוּ בַּמַּיִם תְּחִלָּה.</P>

<P><B>ח,יג</B>  הִטְבִּיל בּוֹ יוּרָה גְּדוֹלָה, הֲרֵי זוֹ טְמֵאָה כְּשֶׁהָיְתָה, מִפְּנֵי שֶׁהַמַּיִם נִתָּזִין וְיוֹצְאִין חוּץ לַמִּקְוָה, וְנִמְצָא חָסֵר מֵאַרְבָּעִים.  כֵּיצַד יַעֲשֶׂה:  מוֹרִידָהּ דֶּרֶךְ פִּיהָ, וְהוֹפְכָהּ בַּמִּקְוָה, וּמַטְבִּילָהּ; וּמַעֲלֶה אוֹתָהּ דֶּרֶךְ שׁוּלֶיהָ--כְּדֵי שֶׁלֹּא יִהְיוּ הַמַּיִם שֶׁבְּתוֹכָהּ שְׁאוּבִין, וְיַחְזְרוּ לַמִּקְוָה וְיִפְסְלוּ אוֹתוֹ.</P>

<P><B>ח,יד</B>  [יג] מִקְוָה שֶׁמֵּימָיו מְרֻדָּדִין--כּוֹבֵשׁ אַפִלּוּ חֲבִלֵּי קַשׁ וַחֲבִלֵּי קָנִים בְּתוֹךְ הַמַּיִם וּמִן הַצְּדָדִין, עַד שֶׁיֵּעָרְמוּ הַמַּיִם לְמַעְלָה; וְיוֹרֵד וְטוֹבֵל לְתוֹכָן.
<BR> </P>

<H2>הִלְכּוֹת מִקְווֹת פֵּרֶק ט</H2>

<P><B>ט,א</B>  שֵׁשׁ מַעֲלוֹת בַּמִּקְווֹת, זוֹ לְמַעְלָה מִזּוֹ.  הָרִאשׁוֹן מֵי גְּבָאִים, וּמֵי בּוֹרוֹת שִׁיחִין וּמְעָרוֹת, וְכַיּוֹצֶא בָּהֶן מִמַּיִם הַמְּכֻנָּסִין בַּקַּרְקָע.  אַף עַל פִּי שְׁהֶן שְׁאוּבִין, וְאַף עַל פִּי שְׁאֵין בָּהֶן אַרְבָּעִים סְאָה--הוֹאִיל וְאֵינָן מִטַּמְּאִין אֵלָא לְרָצוֹן, כְּמוֹ שֶׁבֵּאַרְנוּ--הֲרֵי הֶן בְּחֶזְקַת טְהוֹרִין וּכְשֵׁרִים לַעֲשׂוֹת מֵהֶן עִיסָה הַטְּבוּלָה לְחַלָּה, וְלִטֹּל מֵהֶן לַיָּדַיִם, וְהוּא שֶׁיִּטֹּל מֵהֶן בִּכְלִי, כְּמוֹ שֶׁיִּתְבָּאַר.</P>

<P><B>ט,ב</B>  לְמַעְלָה מֵהֶן מֵי תַּמְצִית שֶׁלֹּא פָסְקוּ, אֵלָא עֲדַיִן הַגְּשָׁמִים יוֹרְדִין וְהֶהָרִים בָּצִין, וְהֶן נִמְשָׁכִין וְנִקְוִין, וְאֵינָן שְׁאוּבִין אֲבָל אֵין בָּהֶן אַרְבָּעִים סְאָה--הֲרֵי הֶן כְּשֵׁרִים לַתְּרוּמָה וְלִטֹּל מֵהֶן לַיָּדַיִם, וּמַטְבִּילִין בָּהֶן אֶת הַמַּיִם שֶׁנִּטְמְאוּ.</P>

<P><B>ט,ג</B>  פָּסְקוּ הַגְּשָׁמִים וְלֹא פָסְקוּ הֶהָרִים מִלְּהַזְחִיל, עֲדַיִן הֶן מֵי תַּמְצִית; פָּסְקוּ הֶהָרִים וְאֵינָן בָּצִין, הֲרֵי אֵלּוּ כְּמֵי גְּבָאִים.</P>

<P><B>ט,ד</B>  [ג] הַחוֹפֵר בְּצַד הַיָּם וּבְצַד הַנָּהָר וּבִמְקוֹם הַבִּצִּין, הֲרֵי הֶן כְּמֵי תַּמְצִית שֶׁלֹּא פָסְקוּ.  [ד] הַחוֹפֵר בְּצַד הַמַּעְיָן--כָּל זְמָן שְׁהֶן בָּאִין מֵחֲמַת הַמַּעְיָן, אַף עַל פִּי שֶׁפּוֹסְקִין וְחוֹזְרִין וּמוֹשְׁכִין--הֲרֵי הֶן כְּמֵי מַעְיָן; פָּסְקוּ מִלִּהְיוֹת מוֹשְׁכִין, הֲרֵי הֶן כְּמֵי גְּבָאִים.</P>

<P><B>ט,ה</B>  לְמַעְלָה מֵהֶן מִקְוָה שֶׁיֵּשׁ בּוֹ אַרְבָּעִים סְאָה מַיִם שְׁאֵינָן שְׁאוּבִין, שֶׁבּוֹ טוֹבֵל כָּל אָדָם טָמֵא--חוּץ מִן הַזָּב הַזָּכָר.  וּבוֹ מַטְבִּילִין אֶת כָּל הַכֵּלִים הַטְּמֵאִים, וְאֶת הַיָּדַיִם שֶׁמַּטְבִּילִין אוֹתָן לַקֹּדֶשׁ כְּמוֹ שֶׁבֵּאַרְנוּ.</P>

<P><B>ט,ו</B>  לְמַעְלָה מִזֶּה הַמַּעְיָן שֶׁמֵּימָיו מוּעָטִין, וְהִרְבּוּ עָלָיו מַיִם שְׁאוּבִין--שׁוֹוֶה לַמִּקְוָה, שְׁאֵין מִטַּהֲרִין בַּמַּיִם הַנִּמְשָׁכִין מִמֶּנּוּ אֵלָא בַּמַּיִם הַנִּקְוִין וְעוֹמְדִין בְּאַשְׁבֹּרֶן; וְשׁוֹוֶה לַמַּעְיָן, שְׁהוּא מְטַהֵר בְּכָל שְׁהוּא--שֶׁהַמַּעְיָן אֵין לְמֵימָיו שֵׁעוּר, אַפִלּוּ כָּל שְׁהֶן מְטַהֲרִין.</P>

<P><B>ט,ז</B>  לְמַעְלָה מִזֶּה הַמַּעְיָן שֶׁלֹּא נִתְעָרַב בּוֹ מַיִם שְׁאוּבִין, אֲבָל מֵימָיו מֻכִּים, כְּגוֹן שֶׁהָיוּ מֵימָיו מָרִים, אוֹ מְלוּחִים--שֶׁהֲרֵי הוּא מְטַהֵר בְּזוֹחֲלִין, וְהֶן הַמַּיִם הַנִּגְרָרִין וְנִמְשָׁכִין מִן הַמַּעְיָן.</P>

<P><B>ט,ח</B>  לְמַעְלָה מִזֶּה הַמַּעְיָן שֶׁמֵּימָיו מַיִם חַיִּים--שֶׁבָּהֶן בִּלְבָד טוֹבְלִין הַזָּבִים הַזְּכָרִים, וּמֵהֶן לוֹקְחִין לְטַהְרַת הַמְּצֹרָע, וּלְקַדַּשׁ מֵי חַטָּאת.</P>

<P><B>ט,ט</B>  מַה בֵּין מַעְיָן לְמִקְוָה:  הַמִּקְוָה אֵינוּ מְטַהֵר אֵלָא בְּאַרְבָּעִים סְאָה, וְהַמַּעְיָן מְטַהֵר בְּכָל שְׁהוּא.  הַמִּקְוָה אֵינוּ מְטַהֵר אֵלָא בְּאַשְׁבֹּרֶן, אֲבָל הַמַּיִם הַנִּזְחָלִין מִמֶּנּוּ אֵינָן מְטַהֲרִין; וְהַמַּעְיָן מְטַהֵר בְּזוֹחֲלִין.  הַמִּקְוָה, לֹא תַעֲלֶה בּוֹ טְבִילָה לַזָּבִים; וְהַמַּעְיָן--אִם הָיוּ מֵימָיו מַיִם חַיִּים, הַזָּב טוֹבֵל בָּהֶן.</P>

<P><B>ט,י</B>  [ט] מַעְיָן שֶׁהָיוּ מֵימָיו יוֹצְאִין וְנִמְשָׁכִין לְתוֹךְ הַשֹּׁקֶת, וְאַחַר כָּךְ יוֹצְאִין מִן הַשֹּׁקֶת וְנִזְחָלִין--הֲרֵי כָּל הַמַּיִם שֶׁבַּשֹּׁקֶת וְשֶׁחוּץ לַשֹּׁקֶת פְּסוּלִין.  הָיוּ מִקְצַת הַמַּיִם נִמְשָׁכִין עַל שְׂפַת הַשֹּׁקֶת, אַפִלּוּ כָּל שְׁהוּא--הֲרֵי הַמַּיִם שֶׁחוּץ לַשֹּׁקֶת כְּשֵׁרִים, שֶׁהַמַּעְיָן מְטַהֵר בְּכָל שְׁהוּא.</P>

<P><B>ט,יא</B>  הָיוּ מֵימָיו נִמְשָׁכִין לְתוֹךְ בְּרֵכָה שְׁהִיא מְלֵאָה מַיִם, וְנִקְוִין שָׁם--הֲרֵי אוֹתָהּ הַבְּרֵכָה כַּמִּקְוָה; הָיָה יוֹצֶא חוּץ לַבְּרֵכָה--הֲרֵי זֶה פָּסוּל לַזָּבִים וְלַמְּצֹרָעִים וּלְקַדַּשׁ מֵי חַטָּאת, עַד שֶׁיֵּדַע שֶׁיָּצְאוּ כָּל מֵי הַמִּקְוָה שֶׁהָיוּ בְּתוֹךְ הַבְּרֵכָה.</P>

<P><B>ט,יב</B>  [י] מַעְיָן שֶׁהָיוּ מֵימָיו נִמְשָׁכִין עַל גַּבֵּי הַכֵּלִים שְׁאֵין לָהֶן בֵּית קִבּוּל, כְּגוֹן שֻׁלְחָן וְסַפְסַל וְכַיּוֹצֶא בָּהֶן--הֲרֵי זֶה כַּמִּקְוָה, וּבִלְבָד שֶׁלֹּא יַטְבִּיל עַל גַּבֵּי הַכֵּלִים.</P>

<P><B>ט,יג</B>  [יא] מַעְיָן שֶׁהָיוּ אַמּוֹת קְטַנּוֹת נִמְשָׁכוֹת מִמֶּנּוּ, וְרִבָּה עָלָיו מַיִם שְׁאוּבִין לְתוֹךְ הַמַּעְיָן עַד שֶׁגָּבְרוּ הַמַּיִם שֶׁבָּאַמּוֹת וְשָׁטְפוּ--הֲרֵי הֶן כַּמַּעְיָן לְכָל דָּבָר.</P>

<P><B>ט,יד</B>  הָיוּ מֵימֵי הַמַּעְיָן עוֹמְדִין, וְאֵינָן נִמְשָׁכִין, וְרִבָּה עָלָיו מַיִם, עַד שֶׁמָּשְׁכוּ מִמֶּנּוּ אַמּוֹת הַמַּיִם--הֲרֵי הַמַּיִם שֶׁמָּשְׁכוּ שׁוֹוִין לַמִּקְוָה לְטַהַר בְּאַשְׁבֹּרֶן בִּלְבָד, וְשׁוֹוִין לַמַּעְיָן לְטַהַר בְּכָל שְׁהוּא.</P>

<P><B>ט,טו</B>  [יב] כָּל הַיַּמִּים--מְטַהֲרִין בַּזּוֹחֲלִין, וּפְסוּלִין לַזָּבִים וְלַמְּצֹרָעִים וּלְקַדַּשׁ מֵהֶן מֵי חַטָּאת.  [יג] הַמַּיִם הַזּוֹחֲלִין מִן הַמַּעְיָן, הֲרֵי הֶן כַּמַּעְיָן לְכָל דָּבָר.  וְהַמְּנַטְּפִין מִן הַמַּעְיָן--אַף עַל פִּי שְׁהֶן טוֹרְדִין, הֲרֵי הֶם כַּמִּקְוָה, וְאֵין מְטַהֲרִין אֵלָא בְּאַרְבָּעִים סְאָה עוֹמְדִין, וּפְסוּלִין לַזָּבִים וְלַמְּצֹרָעִים וּלְקַדַּשׁ מֵהֶן מֵי חַטָּאת.</P>

<P><B>ט,טז</B>  הָיוּ הַזּוֹחֲלִין מִן הַמַּעְיָן מִתְעָרְבִין עִם הַנּוֹטְפִין מִמֶּנּוּ--אִם רַבּוּ הַזּוֹחֲלִין עַל הַנּוֹטְפִין, הֲרֵי הַכֹּל כַּמַּעְיָן לְכָל דָּבָר.  וְאִם רַבּוּ הַנּוֹטְפִין עַל הַזּוֹחֲלִין, וְכֵן אִם רַבּוּ מֵי גְּשָׁמִים עַל מֵי הַנָּהָר--אֵינָן מְטַהֲרִין בַּזּוֹחֲלִין, אֵלָא בְּאַשְׁבֹּרֶן; לְפִיכָּךְ צָרִיךְ לְהַקִּיף מַפָּץ וְכַיּוֹצֶא בּוֹ בְּאוֹתוֹ הַנָּהָר הַמְּעֹרָב, עַד שֶׁיִּקָּווּ הַמַּיִם וְיִטְבֹּל בָּהֶן.</P>

<P><B>ט,יז</B>  [יד] נוֹטְפִין שֶׁעֲשָׂיָן זוֹחֲלִין, כְּגוֹן שֶׁסָּמַךְ לַמָּקוֹם הַמְּנַטֵּף טַבְלָה שֶׁלְּחֶרֶס חֲלָקָה, וַהֲרֵי הַמַּיִם נִזְחָלִין וְיוֹרְדִין עָלֶיהָ--הֲרֵי אֵלּוּ כְּשֵׁרִים; וְכָל דָּבָר שֶׁמְּקַבֵּל טֻמְאָה, וְאַפִלּוּ מִדִּבְרֵי סוֹפְרִים--אֵין מַזְחִילִין בּוֹ.  [טו] זוֹחֲלִין שֶׁקִּלְּחָן בְּעַלֵּי אֱגוֹז--כְּשֵׁרִים כְּשֶׁהָיוּ, שְׁאֵין עַלֵּי הָאֱגוֹז הַלַּח שְׁהוּא צוֹבֵעַ חָשׁוּב כְּכֵלִים.</P>

<P><B>ט,יח</B>  [טז] מֵי גְּשָׁמִים הַבָּאִין מִן הַמִּדְרוֹן, וַהֲרֵי הֶן נִזְחָלִין וְיוֹרְדִין--אַף עַל פִּי שֶׁיֵּשׁ מִתְּחִלָּתָן וְעַד סוֹפָן אַרְבָּעִים סְאָה--אֵין מַטְבִּילִין בָּהֶן כִּשְׁהֶן נִזְחָלִין, עַד שֶׁיִּקָּווּ וְיָנוּחוּ בְּאַשְׁבֹּרֶן אַרְבָּעִים סְאָה.  הֲרֵי שֶׁהִקִּיף כֵּלִים וְעָשָׂה מֵהֶן מְחִצּוֹת, עַד שֶׁנִּתְקַבַּץ בֵּינֵיהֶן אַרְבָּעִים סְאָה מִמַּיִם הַנִּזְחָלִין מִן הַגְּשָׁמִים--הֲרֵי זֶה טוֹבֵל בָּהֶן; וְכֵלִים שֶׁעָשָׂה מֵהֶן הַגָּדֵר, לֹא עָלְתָה לָהֶן טְבִילָה.</P>

<P><B>ט,יט</B>  [יז] גַּל שֶׁנִּתְלַשׁ מִן הַיָּם, וְנָפַל עַל הָאָדָם אוֹ עַל הַכֵּלִים--אִם יֵשׁ בּוֹ אַרְבָּעִים סְאָה, הֲרֵי אֵלּוּ טְהוֹרִין לְחֻלִּין:  שְׁאֵין הַטּוֹבֵל לְחֻלִּין צָרִיךְ כַּוָּנָה, כְּמוֹ שֶׁבֵּאַרְנוּ.  וְאִם נִתְכַּוַּן, וְהָיָה יוֹשֵׁב וּמְצַפֶּה עַד שֶׁיִּפֹּל הַגַּל--עָלְתָה לוֹ טְבִילָה לַדָּבָר שֶׁנִּתְכַּוַּן לוֹ.</P>

<P><B>ט,כ</B>  [יח] אֵין מַטְבִּילִין בַּגַּל כִּשְׁהוּא בָּאַוֵּיר קֹדֶם שֶׁיִּפֹּל עַל הָאָרֶץ, אַף עַל פִּי שֶׁיֵּשׁ בּוֹ אַרְבָּעִים סְאָה--לְפִי שְׁאֵין מַטְבִּילִין בַּזּוֹחֲלִין, קַל וְחֹמֶר בָּאַוֵּיר.  הָיוּ שְׁנֵי רָאשֵׁי הַגַּל נוֹגְעִין בָּאָרֶץ, מַטְבִּילִין בּוֹ; וְאֵין מַטְבִּילִין בַּכִּיפָה שֶׁלּוֹ, מִפְּנֵי שְׁהוּא בָּאַוֵּיר.
<BR> </P>

<H2>הִלְכּוֹת מִקְווֹת פֵּרֶק י</H2>

<P><B>י,א</B>  סְפֵק מַיִם שְׁאוּבִין שֶׁטִּהֲרוּ חֲכָמִים כֵּיצַד:  מִקְוָה שֶׁנִּסְתַּפַּק לוֹ אִם נָפְלוּ לְתוֹכוֹ מַיִם שְׁאוּבִין אוֹ לֹא נָפְלוּ, וְאַפִלּוּ יָדַע בַּוַּדַּאי שֶׁנָּפְלוּ, סְפֵק יֵשׁ בָּהֶן שְׁלֹשֶׁת לוֹגִין אוֹ לֹא הָיָה בָּהֶן שְׁלֹשֶׁת לוֹגִין, וְאַפִלּוּ יָדַע בַּוַּדַּאי שֶׁיֵּשׁ בָּהֶן שְׁלֹשֶׁת לוֹגִין, סְפֵק שֶׁהָיָה בַּמִּקְוָה שֶׁנָּפְלוּ בּוֹ אַרְבָּעִים סְאָה סְפֵק שֶׁלֹּא הָיָה--הֲרֵי זֶה כָּשֵׁר.</P>

<P><B>י,ב</B>  שְׁנֵי מִקְווֹת, אֶחָד יֵשׁ בּוֹ אַרְבָּעִים סְאָה וְאֶחָד שְׁאֵין בּוֹ--נָפְלוּ שְׁלֹשֶׁת לוֹגִין מַיִם שְׁאוּבִין לְאֶחָד מֵהֶן, וְאֵין יָדוּעַ לְאֵיזֶה מֵהֶן נָפְלוּ--סְפֵקוֹ טָהוֹר, מִפְּנֵי שֶׁיֵּשׁ לוֹ בְּמַה יִתְלֶה.  הָיוּ שְׁנֵיהֶן פְּחוּתִין מֵאַרְבָּעִים סְאָה, וְנָפְלוּ לְאֶחָד מֵהֶן, וְאֵין יָדוּעַ אֵיזֶה הוּא--כָּל אֶחָד מִשְּׁנֵיהֶן פָּסוּל:  שְׁאֵין לוֹ בְּמַה יִתְלֶה; אִם לְזֶה נָפְלוּ, נִפְסַל, וְאִם לְזֶה נָפְלוּ, נִפְסַל.</P>

<P><B>י,ג</B>  מִקְוָה שֶׁהִנִּיחוֹ רֵיקָן, וּבָא וּמְצָאוֹ מָלֵא--כָּשֵׁר, מִפְּנֵי שֶׁזֶּה סְפֵק מַיִם שְׁאוּבִין לְמִקְוָה זֶה.  [ד] צִנּוֹר שֶׁהָיָה מְקַלֵּחַ לְמִקְוָה, וְהַמַּכְתֶּשֶׁת נְתוּנָה בְּצִדּוֹ--סְפֵק מִן הַצִּנּוֹר לַמִּקְוָה, סְפֵק מִן הַמַּכְתֶּשֶׁת לַמִּקְוָה--הֲרֵי זֶה פָּסוּל, מִפְּנֵי שֶׁהַפְּסוּל מוֹכִיחַ; וְאִם יֵשׁ בַּמִּקְוָה רֻבּוֹ מַיִם כְּשֵׁרִים, הֲרֵי זֶה כָּשֵׁר, שֶׁזֶּה סְפֵק מַיִם שְׁאוּבִין הוּא, שֶׁהֲרֵי יֵשׁ שָׁם כָּשֵׁר קָבוּעַ.</P>

<P><B>י,ד</B>  [ה] כָּל הַמִּקְווֹת הַנִּמְצָאוֹת בְּאֶרֶץ הָעַמִּים--פְּסוּלִין, שֶׁחֶזְקָתָן שְׁאוּבִין.  וְכָל הַמִּקְווֹת הַנִּמְצָאוֹת בְּאֶרֶץ יִשְׂרָאֵל בַּמְּדִינוֹת לִפְנִים מִן הַמַּפְתֵּחַ--בְּחֶזְקַת פְּסוּלִין, שֶׁאַנְשֵׁי הַמְּדִינָה מְכַבְּסִין בָּהֶן וּמַטִּילִין לְתוֹכָן מַיִם שְׁאוּבִין תָּמִיד; וְכָל הַמִּקְווֹת הַנִּמְצָאוֹת בְּאֶרֶץ יִשְׂרָאֵל חוּץ לַמַּפְתֵּחַ--בְּחֶזְקַת טַהְרָה, שֶׁחֶזְקָתָן מִן הַגְּשָׁמִים.</P>

<P><B>י,ה</B>  [ו] הַטָּמֵא שֶׁיָּרַד לִטְבֹּל, סְפֵק טָבַל סְפֵק לֹא טָבַל, וְאַפִלּוּ טָבַל סְפֵק יֵשׁ בּוֹ אַרְבָּעִים סְאָה סְפֵק שְׁאֵין בּוֹ, שְׁנֵי מִקְווֹת אֶחָד יֵשׁ בּוֹ אַרְבָּעִים סְאָה וְאֶחָד אֵין בּוֹ, וְטָבַל בְּאֶחָד מֵהֶן וְאֵין יָדוּעַ בְּאֵיזֶה מֵהֶן טָבַל--סְפֵקוֹ טָמֵא:  לְפִי שֶׁהַטָּמֵא בְּחֶזְקָתוֹ, עַד שֶׁיִּוָּדַע שֶׁטָּבַל כָּרָאוּי.</P>

<P><B>י,ו</B>  וְכֵן מִקְוָה שֶׁנִּמְדַּד וְנִמְצָא חָסֵר, בֵּין שֶׁהָיָה הַמִּקְוָה בִּרְשׁוּת הָרַבִּים בֵּין שֶׁהָיָה בִּרְשׁוּת הַיָּחִיד--כָּל הַטְּהָרוֹת שֶׁנַּעֲשׂוּ עַל גַּבָּיו לְמַפְרֵעַ טְמֵאוֹת, עַד שֶׁיִּוָּדַע זְמָן שֶׁנִּמְדַּד בּוֹ וְהָיָה שָׁלֵם.</P>

<P><B>י,ז</B>  בַּמֶּה דְּבָרִים אֲמוּרִים, בְּשֶׁהָיְתָה הַטְּבִילָה מִטֻּמְאָה חֲמוּרָה.  אֲבָל אִם טָבַל מִטֻּמְאָה קַלָּה, כְּגוֹן שֶׁאָכַל אֹכָלִין טְמֵאִין, אוֹ שָׁתָה מַשְׁקִין טְמֵאִין, אוֹ בָּא רֹאשׁוֹ וְרֻבּוֹ בְּמַיִם שְׁאוּבִין, אוֹ נָפְלוּ עַל רֹאשׁוֹ וְעַל רֻבּוֹ שְׁלֹשֶׁת לוֹגִין מַיִם שְׁאוּבִין--הוֹאִיל וְעִיקַר דְּבָרִים אֵלּוּ מִדִּבְרֵיהֶם, הֲרֵי סְפֵקוֹ טָהוֹר כְּמוֹ שֶׁבֵּאַרְנוּ; וְאַף עַל פִּי שֶׁנִּסְתַּפַּק לוֹ אִם טָבַל אוֹ לֹא טָבַל, אוֹ שֶׁנִּמְצָא הַמִּקְוָה חָסֵר לְאַחַר זְמָן וְכַיּוֹצֶא בִּסְפֵקוֹת אֵלּוּ--הֲרֵי זֶה טָהוֹר.</P>

<P><B>י,ח</B>  [ז] שְׁנֵי מִקְווֹת, אֶחָד כָּשֵׁר וְאֶחָד פָּסוּל, וְטָבַל בְּאֶחָד מֵהֶן מִטֻּמְאָה חֲמוּרָה, וְעָשָׂה טְהָרוֹת--הֲרֵי אֵלּוּ תְּלוּיוֹת.  טָבַל בַּשֵּׁנִי, וְעָשָׂה טְהָרוֹת--הָרִאשׁוֹנוֹת תְּלוּיוֹת כְּשֶׁהָיוּ, וְהַשְּׁנִיּוֹת טְהוֹרוֹת; וְאִם נָגְעוּ אֵלּוּ בְּאֵלּוּ--הָרִאשׁוֹנוֹת תְּלוּיוֹת, וּשְׁנִיּוֹת יִשָּׂרְפוּ.  וְכֵן אִם נִטְמָא בָּאֶמְצָע טֻמְאָה קַלָּה שֶׁבֵּאַרְנוּ, וְטָבַל בַּשֵּׁנִי וְעָשָׂה טְהָרוֹת.</P>

<P><B>י,ט</B>  אֲבָל אִם טָבַל בְּאֶחָד מֵהֶן מִטֻּמְאָה קַלָּה, וְעָשָׂה טְהָרוֹת, וְנִטְמָא טֻמְאָה חֲמוּרָה, וְטָבַל בַּשֵּׁנִי וְעָשָׂה טְהָרוֹת--הָרִאשׁוֹנוֹת טְהוֹרוֹת, וְהַשְּׁנִיּוֹת תְּלוּיוֹת; וְאִם נָגְעוּ אֵלּוּ בְּאֵלּוּ--הָרִאשׁוֹנוֹת יִשָּׂרְפוּ, וְהַשְּׁנִיּוֹת תְּלוּיוֹת כְּשֶׁהָיוּ.</P>

<P><B>י,י</B>  הָיָה בְּאֶחָד מֵהֶן אַרְבָּעִים סְאָה, וְאֶחָד כֻּלּוֹ שָׁאוּב, וְטָבְלוּ בָּהֶן שְׁנַיִם, אֶחָד מִטֻּמְאָה חֲמוּרָה וְאֶחָד מִטֻּמְאָה קַלָּה, וְעָשׂוּ טְהָרוֹת--הַטּוֹבֵל מִטֻּמְאָה חֲמוּרָה, טְהָרוֹתָיו תְּלוּיוֹת; וְהַטּוֹבֵל מִן הַקַּלָּה, טְהָרוֹתָיו טְהוֹרוֹת.</P>

<P><B>י,יא</B>  הָיָה אֶחָד טָמֵא וְיָרַד לִטְבֹּל, וְהַשֵּׁנִי יָרַד לְהָקֵר--זֶה שֶׁיָּרַד לִטְבֹּל בְּאֶחָד מֵהֶן, טְהָרוֹתָיו תְּלוּיוֹת כְּמוֹ שֶׁבֵּאַרְנוּ.  וְזֶה שֶׁיָּרַד לְהָקֵר, טָהוֹר כְּשֶׁהָיָה, שֶׁזֶּה סְפֵק מַיִם שְׁאוּבִין הוּא, שֶׁמֶּא בַּשָּׁאוּב טָבַל כְּשֶׁהֵקֵר וְנִטְמָא.</P>

<P><B>י,יב</B>  [ח] שְׁנֵי מִקְווֹת שֶׁלְּעֶשְׂרִים עֶשְׂרִים סְאָה, אֶחָד שָׁאוּב וְאֶחָד כָּשֵׁר, הֵקֵר בְּאֶחָד מֵהֶן, וְעָשָׂה טְהָרוֹת--הֲרֵי אֵלּוּ טְהוֹרוֹת; הֵקֵר בַּשֵּׁנִי, וְעָשָׂה טְהָרוֹת--הֲרֵי אֵלּוּ יִשָּׂרְפוּ, שֶׁהֲרֵי בַּוַּדַּאי בָּא רֹאשׁוֹ וְרֻבּוֹ בְּמַיִם שְׁאוּבִין כְּמוֹ שֶׁבֵּאַרְנוּ.
<BR> </P>

<H2>הִלְכּוֹת מִקְווֹת פֵּרֶק יא</H2>

<P><B>יא,א</B>  כְּבָר בֵּאַרְנוּ שֶׁנְּטִילַת יָדַיִם וּטְבִילַת יָדַיִם, הַכֹּל מִדִּבְרֵי סוֹפְרִים; וְיָדַיִם שֶׁצְּרִיכוֹת טְבִילָה, אֵין מַטְבִּילִין אוֹתָן אֵלָא בְּמִקְוָה כָּשֵׁר שֶׁיֵּשׁ בּוֹ אַרְבָּעִים סְאָה, שֶׁבִּמְקוֹם שֶׁהָאָדָם טוֹבֵל בּוֹ, כֵּלִים וְיָדַיִם טוֹבְלִין.</P>

<P><B>יא,ב</B>  אֲבָל יָדַיִם שְׁאֵין צְרִיכוֹת אֵלָא נְטִילָה בִּלְבָד--אִם הִטְבִּיל אוֹתָן בְּמֵי מִקְוָה, טְהוֹרִין.  וְאִם הִטְבִּיל אוֹתָן בְּמַיִם שְׁאוּבִין, בֵּין בְּכֵלִים בֵּין בְּקַרְקָעוֹת--לֹא טָהֲרוּ יָדָיו, עַד שֶׁיִּפְּלוּ הַמַּיִם הַשְּׁאוּבִין מִן הַכְּלִי עַל יָדָיו:  שְׁאֵין נוֹטְלִין לַיָּדַיִם אֵלָא מִן הַכֵּלִים וּמִכּוֹחַ נוֹתֵן, כְּמוֹ שֶׁבֵּאַרְנוּ בְּהִלְכּוֹת בְּרָכוֹת.</P>

<P><B>יא,ג</B>  [ב] כָּל הַחוֹצֵץ בַּטְּבִילָה--חוֹצֵץ בַּיָּדַיִם, בֵּין בִּטְבִילָתָן בֵּין בִּנְטִילָתָן.  וְכָל הָעוֹלֶה לְמִדַּת הַמִּקְוָה כַּטִּיט הַנָּרוֹק, עוֹלֶה לְשֵׁעוּר הָרְבִיעִית שֶׁנּוֹטְלִין בָּהּ הַיָּדַיִם.  וְכָל הַנּוֹטֵל יָדָיו, צָרִיךְ לְשַׁפְשַׁף.</P>

<P><B>יא,ד</B>  [ג] הַנּוֹטֵל יָדָיו לַתְּרוּמָה--צָרִיךְ לַחְזֹר וְלִטֹּל פַּעַם שְׁנִיָּה בְּמַיִם שְׁנִיִּים, כְּדֵי לְהָסִיר הַמַּיִם שֶׁעַל גַּב יָדָיו, שֶׁהֲרֵי הַמַּיִם שֶׁנָּטַל בָּהֶן תְּחִלָּה וְהֶן הַנִּקְרָאִין מַיִם רִאשׁוֹנִים, נִטְמְאוּ בְּיָדָיו.  לְפִיכָּךְ אִם נָפַל כִּכָּר שֶׁלִּתְרוּמָה לְתוֹךְ הַמַּיִם שֶׁנָּטַל בָּהֶן יָדָיו תְּחִלָּה, נִטְמָא; וְאִם נָפַל לְתוֹךְ הַמַּיִם הַשְּׁנִיִּים, לֹא נִטְמָא; וְאִם נָטַל רִאשׁוֹנִים וּשְׁנִיִּים לְמָקוֹם אֶחָד, וְנָפַל שָׁם כִּכָּר שֶׁלִּתְרוּמָה--נִטְמָא.</P>

<P><B>יא,ה</B>  נָטַל אֶת הָרִאשׁוֹנִים, וְנִמְצָא עַל יָדָיו דָּבָר חוֹצֵץ, הֱסִירוֹ, וְנָטַל אֶת הַשְּׁנִיִּים--הֲרֵי יָדָיו טְמֵאוֹת כְּשֶׁהָיוּ, שְׁאֵין הַמַּיִם הַשְּׁנִיִּים מְטַהֲרִין אֵלָא הַנִּשְׁאָר מִן הַמַּיִם הָרִאשׁוֹנִים עַל גַּב יָדָיו.</P>

<P><B>יא,ו</B>  [ד] הַיָּדַיִם מִטַּמְּאוֹת וּמִטַּהֲרוֹת, עַד הַפֵּרֶק.  כֵּיצַד:  נָטַל אֶת הָרִאשׁוֹנִים עַד הַפֵּרֶק, וְנָטַל הַמַּיִם הַשְּׁנִיִּים חוּץ לַפֵּרֶק, וְחָזְרוּ מִחוּץ לַפֵּרֶק לְיָדוֹ--הֲרֵי יָדוֹ טְהוֹרָה, שֶׁהַמַּיִם הַשְּׁנִיִּים טְהוֹרִין הֶן.  נָטַל אֶת הָרִאשׁוֹנִים וְהַשְּׁנִיִּים חוּץ לַפֵּרֶק, וְחָזְרוּ לְיָדוֹ--נִטְמֵאת יָדוֹ:  שֶׁהַמַּיִם הָרִאשׁוֹנִים שֶׁחוּץ לַפֵּרֶק נִטְמְאוּ מֵחֲמַת יָדָיו, וְאֵין הַמַּיִם הַשְּׁנִיִּים מְטַהֲרִין מַיִם שֶׁחוּץ לַפֵּרֶק; וּלְפִי שֶׁחָזְרוּ הַמַּיִם שֶׁחוּץ לַפֵּרֶק לְיָדוֹ, טִמְּאוּהָ.</P>

<P><B>יא,ז</B>  [ה] נָטַל אֶת הָרִאשׁוֹנִים לְיָדוֹ אַחַת, וְנִמְלַךְ וְנָטַל אֶת הַשְּׁנִיִּים לִשְׁתֵּי יָדָיו--יָדָיו טְמֵאוֹת:  שֶׁהַשְּׁנִיִּים מִטַּמְּאִין מֵחֲמַת הַיָּד שֶׁלֹּא נִטְּלָה בְּמַיִם רִאשׁוֹנִים, וְחוֹזְרִין וּמְטַמְּאִין אֶת הַיָּד הַשְּׁנִיָּה.</P>

<P><B>יא,ח</B>  נָטַל אֶת הָרִאשׁוֹנִים לִשְׁתֵּי יָדָיו, וְנָטַל אֶת הַשְּׁנִיִּים לְיָדוֹ אַחַת--הָאַחַת טְהוֹרָה.  נָטַל יָדוֹ אַחַת, וְשִׁפְשְׁפָהּ בַּחֲבִרְתָּהּ--נִטְמְאוּ הַמַּיִם שֶׁעָלֶיהָ מֵחֲמַת חֲבִרְתָּהּ שֶׁלֹּא נִטְּלָה, וְחוֹזְרִין וּמְטַמְּאִין אֶת הַיָּד שֶׁנִּטְּלָה.  שִׁפְשְׁפָהּ בְּרֹאשׁוֹ אוֹ בַּכּוֹתָל, הֲרֵי זוֹ טְהוֹרָה.</P>

<P><B>יא,ט</B>  [ו] נָטַל שְׁתֵּי יָדָיו מִשְּׁטִיפָה אַחַת--הֲרֵי אֵלּוּ טְהוֹרוֹת, וְאֵין אוֹמְרִין הֲרֵי זֶה כְּנוֹטֵל יָדוֹ אַחַת בְּמַיִם שֶׁיָּרְדוּ מֵעַל יָדוֹ הַשְּׁנִיָּה:  אַפִלּוּ אַרְבָּעָה אוֹ חֲמִשָּׁה, זֶה בְּצַד זֶה אוֹ זֶה עַל גַּב זֶה; וּבִלְבָד שֶׁיַּרְפּוּ, שֶׁיָּבוֹאוּ בָּהֶן הַמַּיִם.</P>

<P><B>יא,י</B>  [ז] נָטַל מִקְצַת יָדוֹ, וְחָזַר וְהוֹסִיף וְנָטַל הַנִּשְׁאָר מִן יָדוֹ--הֲרֵי זוֹ טְמֵאָה כְּשֶׁהָיְתָה; וְאִם עֲדַיִן יֵשׁ עַל מִקְצָת שֶׁנָּטַל בַּתְּחִלָּה, טוֹפֵחַ עַל מְנַת לְהַטְפִּיחַ--הֲרֵי זוֹ טְהוֹרָה.  בַּמֶּה דְּבָרִים אֲמוּרִים, בְּמַיִם רִאשׁוֹנִים; אֲבָל בִּשְׁנִיִּים נוֹטֵל מִקְצַת יָדָיו, וְחוֹזֵר וּמוֹסִיף עַל מִקְצָתָן.</P>

<P><B>יא,יא</B>  [ח] שֵׁעוּר הַמַּיִם שֶׁנּוֹטְלִין בָּהֶן תְּחִלָּה, רְבִיעִית לְכָל אָדָם וְאָדָם לִשְׁתֵּי הַיָּדַיִם; אֵין פָּחוּת מִשֵּׁעוּר זֶה, כְּמוֹ שֶׁבֵּאַרְנוּ בִּנְטִילַת יָדַיִם לַפַּת.  אֲבָל מַיִם שְׁנִיִּים, יֵשׁ לִשְׁנַיִם לִטֹּל יְדֵיהֶן מֵרְבִיעִית; וּמֵחֲצִי לוֹג נוֹתְנִין לִשְׁלוֹשָׁה אוֹ לְאַרְבָּעָה; וּמִלּוֹג נוֹתְנִין אַפִלּוּ לְמֵאָה:  שְׁאֵין הַמַּיִם הַשְּׁנִיִּים לְטַהַר, אֵלָא לְהַעְבִיר הַמַּיִם הָרִאשׁוֹנִים.</P>

<P><B>יא,יב</B>  [ט] כְּלִי שֶׁהָיָה בּוֹ רְבִיעִית מַיִם כְּשֵׁרִים לִנְטִילַת יָדַיִם, וְנָתַן לְתוֹכוֹ מְעַט מַיִם פְּסוּלִין לִנְטִילַת יָדַיִם--הֲרֵי אֵלּוּ כְּשֵׁרִים.  נָטַל מִן הַכֹּל כַּשֵּׁעוּר שֶׁנָּתַן, וְנִשְׁאֲרָה רְבִיעִית בִּלְבָד כְּשֶׁהָיְתָה--הֲרֵי זוֹ פְּסוּלָה, מִפְּנֵי שֶׁהַמַּיִם הַפְּסוּלִין הִשְׁלִימוּ שֵׁעוּר הָרְבִיעִית.</P>

<P><B>יא,יג</B>  [י] כָּל הַמַּיִם הַפְּסוּלִין לִנְטִילָה בְּמַיִם רִאשׁוֹנִים, כָּךְ הֶן פְּסוּלִין בְּמַיִם שְׁנִיִּים; וְכָל כְּלִי שְׁאֵין נוֹטְלִין מִמֶּנּוּ בְּמַיִם רִאשׁוֹנִים, כָּךְ אֵין נוֹטְלִין מִמֶּנּוּ מַיִם שְׁנִיִּים.  וּכְשֵׁם שֶׁצָּרִיךְ לִהְיוֹת הַמַּיִם הָרִאשׁוֹנִים מִכּוֹחַ אַחֵר, כָּךְ הַמַּיִם הַשְּׁנִיִּים.</P>

<P><B>יא,יד</B>  [יא] כְּבָר בֵּאַרְנוּ בְּפֵרֶק שִׁשִּׁי מֵהִלְכּוֹת בְּרָכוֹת, כָּל מִינֵי הַמַּיִם הַפְּסוּלִין לִנְטִילַת יָדַיִם וְהַכְּשֵׁרִים, וְכָל הַכֵּלִים שֶׁנּוֹטְלִין בָּהֶן לַיָּדַיִם וּשְׁאֵין נוֹטְלִין, וְאֵיזוֹ נְתִינָה הִיא מִכּוֹחַ נוֹתֵן וּכְשֵׁרָה וְאֵיזוֹ נְתִינָה אֵינָהּ מִכּוֹחַ נוֹתֵן וּפְסוּלָה.  וְכָל אוֹתָן הַדְּבָרִים שֶׁבֵּאַרְנוּ שָׁם בִּנְטִילַת יָדַיִם לְפַת חֻלִּין, כָּךְ הֶן לַתְּרוּמָה.  וּכְשֵׁם שֶׁכָּל סְפֵק יָדַיִם טָהוֹר לַחֻלִּין, כְּמוֹ שֶׁבֵּאַרְנוּ שָׁם--כָּךְ לַתְּרוּמָה, כָּל סְפֵק יָדַיִם טָהוֹר.</P>

<P><B>יא,טו</B>  [יב] דָּבָר בָּרוּר וְגָלוּי שֶׁהַטֻּמְאוֹת וְהַטְּהָרוֹת גְּזֵרַת הַכָּתוּב הֶן, וְאֵינָן מִדְּבָרִים שֶׁדַּעְתּוֹ שֶׁלָּאָדָם מַכְרַעַת אוֹתָן, וַהֲרֵי הֶן מִכְּלַל הַחֻקִּים; וְכֵן הַטְּבִילָה מִן הַטֻּמְאוֹת, מִכְּלַל הַחֻקִּים הִיא:  שְׁאֵין הַטֻּמְאָה טִיט אוֹ צוֹאָה שֶׁתַּעֲבֹר בַּמַּיִם, אֵלָא גְּזֵרַת הַכָּתוּב הִיא, וְהַדָּבָר תָּלוּי בְּכַוָּנַת הַלֵּב; וּלְפִיכָּךְ אָמְרוּ חֲכָמִים טָבַל וְלֹא הֻחְזַק, כְּאִלּוּ לֹא טָבַל.  וְאַף עַל פִּי כֵן, רְמָז יֵשׁ בַּדָּבָר:  כְּשֵׁם שֶׁהַמְּכַוֵּן לִבּוֹ לִטַּהַר--כֵּיוָן שֶׁטָּבַל--טָהַר, וְאַף עַל פִּי שֶׁלֹּא נִתְחַדַּשׁ בְּגוּפוֹ דָּבָר; כָּךְ הַמְּכַוֵּן לִבּוֹ לְטַהַר נַפְשׁוֹ מִטֻּמְאַת הַנְּפָשׁוֹת, שְׁהֶן מַחְשְׁבוֹת הָאָוֶן וְדֵעוֹת הָרָעוֹת--כֵּיוָן שֶׁהִסְכִּים בְּלִבּוֹ לִפְרֹשׁ מֵאוֹתָן הָעֵצוֹת, וְהֵבִיא נַפְשׁוֹ בְּמֵי הַדֵּעוֹת--טָהַר.  הֲרֵי הוּא אוֹמֵר "וְזָרַקְתִּי עֲלֵיכֶם מַיִם טְהוֹרִים, וּטְהַרְתֶּם:  מִכֹּל טֻמְאוֹתֵיכֶם וּמִכָּל-גִּלּוּלֵיכֶם, אֲטַהֵר אֶתְכֶם" (יחזקאל לו,כה).
<BR> </P>


<P>בְּרִיךְ רַחְמָנָא דְּסַיְּעַן.  נִגְמַר סֵפֶר עֲשִׂירִי, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, מֵאָה וְאַרְבָּעָה וְאַרְבָּעִים:  הִלְכּוֹת טֻמְאַת מֵת, חֲמִשָּׁה וְעֶשְׂרִים פְּרָקִים; הִלְכּוֹת פָּרָה אֲדֻמָּה, חֲמִשָּׁה עָשָׂר פְּרָקִים; הִלְכּוֹת טֻמְאַת צָרַעַת, שִׁשָּׁה עָשָׂר פְּרָקִים; הִלְכּוֹת מְטַמְּאֵי מִשְׁכָּב וּמוֹשָׁב, שְׁלוֹשָׁה עָשָׂר פְּרָקִים; הִלְכּוֹת שְׁאָר אֲבוֹת הַטֻּמְאוֹת, עֶשְׂרִים פְּרָקִים; הִלְכּוֹת טֻמְאַת אֹכָלִין, שִׁשָּׁה עָשָׂר פְּרָקִים; הִלְכּוֹת כֵּלִים, שְׁמוֹנָה וְעֶשְׂרִים פְּרָקִים; הִלְכּוֹת מִקְווֹת, אֶחָד עָשָׂר פְּרָקִים.<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר נזקים - הלכות נזקי ממון</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<P>בְּשֵׁם ה', אֵל עוֹלָם (בראשית כא,לג).</P>

<P>הַט-לִבִּי, אֶל-עֵדְותֶיךָ; וְאַל אֶל-בָּצַע (תהילים קיט,לו).
<BR> </P>

<H1>סֵפֶר אַחַד עָשָׂר וְהוּא סֵפֶר נְזָקִים</H1>
<BR>
<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת נִזְקֵי מָמוֹן, הִלְכּוֹת גְּנֵבָה, הִלְכּוֹת גְּזֵלָה וַאֲבֵדָה, הִלְכּוֹת חוֹבֵל וּמַזִּיק, הִלְכּוֹת רוֹצֵחַ וּשְׁמִירַת נֶפֶשׁ.</P>

<P><B>הִלְכּוֹת נִזְקֵי מָמוֹן</B>.  יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) דִּין הַשּׁוֹר; (ב) דִּין הַהֶבְעֵר; (ג) דִּין הַבּוֹר; (ד) דִּין הַהַבְעָרָה.</P>

<P><B>הִלְכּוֹת גְּנֵבָה</B>.  יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִגְנֹב מָמוֹן; (ב) דִּין הַגַּנָּב; (ג) לְצַדַּק הַמֹּאזְנַיִם עִם הַמִּשְׁקָלוֹת; (ד) שֶׁלֹּא יַעֲשֶׂה עָוֶל בַּמִּדּוֹת וּבַמִּשְׁקָלוֹת; (ה) שֶׁלֹּא יִהְיֶה לָאָדָם אֶבֶן וְאֶבֶן אֵיפָה וְאֵיפָה, אַף עַל פִּי שְׁאֵינוּ לוֹקֵחַ וְנוֹתֵן בָּהֶן; (ו) שֶׁלֹּא יַסִּיג גְּבוּל; (ז) שֶׁלֹּא לִגְנֹב נְפָשׁוֹת.</P>

<P><B>הִלְכּוֹת גְּזֵלָה וַאֲבֵדָה</B>.  יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִגְזֹל; (ב) שֶׁלֹּא לַעֲשֹׁק; (ג) שֶׁלֹּא לַחְמֹד; (ד) שֶׁלֹּא לְהִתְאַוּוֹת; (ה) לְהָשִׁיב אֶת הַגְּזֵלָה; (ו) שֶׁלֹּא יִתְעַלַּם מִן הָאֲבֵדָה; (ז) לְהָשִׁיב הָאֲבֵדָה.</P>

<P><B>הִלְכּוֹת חוֹבֵל וּמַזִּיק</B>.  מִצְוַת עֲשֵׂה אַחַת, וְהִיא דִּין חוֹבֵל בַּחֲבֵרוֹ אוֹ מַזִּיק מְמוֹן חֲבֵרוֹ.</P>

<P><B>הִלְכּוֹת רוֹצֵחַ וּשְׁמִירַת נֶפֶשׁ</B>.  יֵשׁ בִּכְלָלָן שְׁבַע עֶשְׂרֵה מִצְווֹת--שֶׁבַע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִרְצֹחַ; (ב) שֶׁלֹּא לִקַּח כֹּפֶר לְנֶפֶשׁ רוֹצֵחַ, אֵלָא יוּמַת; (ג) לְהַגְלוֹת הָרוֹצֵחַ בִּשְׁגָגָה; (ד) שֶׁלֹּא לִקַּח כֹּפֶר לִמְחֻיַּב גָּלוּת; (ה) שֶׁלֹּא יוּמַת הָרוֹצֵחַ כְּשֶׁיִּרְצַח, קֹדֶם עֲמִידָה בַּדִּין; (ו) לְהַצִּיל הַנִּרְדָּף בְּנַפְשׁוֹ שֶׁלָּרוֹדֵף; (ז) שֶׁלֹּא לָחוּס עַל הָרוֹדֵף; (ח) שֶׁלֹּא לַעֲמֹד עַל דָּם; (ט) לְהַפְרִישׁ עָרֵי מִקְלָט וּלְכַוַּן לָהֶם הַדֶּרֶךְ; (י) לַעֲרֹף אֶת הָעֶגְלָה בַּנַּחַל; (יא) שֶׁלֹּא יֵעָבֵד בְּאוֹתָהּ קַרְקָע וְלֹא תִזָּרַע; (יב) שֶׁלֹּא לָשִׂים דָּמִים; (יג) לַעֲשׂוֹת מַעֲקֶה; (יד) שֶׁלֹּא יַכְשִׁיל תָּמִים בְּדֶרֶךְ; (טו) לִפְרֹק עִם מִי שֶׁנִּכְשַׁל בַּדֶּרֶךְ; (טז) לִטְעֹן עִמּוֹ; (יז) שֶׁלֹּא יַנִּיחֶנּוּ בַּדֶּרֶךְ נִבְהָל בְּמַשָּׂאוֹ וְיֵלֵךְ לוֹ.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שֵׁשׁ וּשְׁלוֹשִׁים--מֵהֶן שֵׁשׁ עֶשְׂרֵה מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה.
<BR> </P>

<H1>הִלְכּוֹת נִזְקֵי מָמוֹן</H1>

<P>יֵשׁ בִּכְלָלָן אַרְבַּע מִצְווֹת עֲשֵׂה; וְזֶה הוּא פְּרָטָן:  (א) דִּין הַשּׁוֹר; (ב) דִּין הַהֶבְעֵר; (ג) דִּין הַבּוֹר; (ד) דִּין הַהַבְעָרָה.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת נִזְקֵי מָמוֹן פֵּרֶק א</H2>

<P><B>א,א</B>  כָּל נֶפֶשׁ חַיָּה שְׁהִיא בִּרְשׁוּתוֹ שֶׁלָּאָדָם שֶׁהִזִּיקָה--הַבְּעָלִים חַיָּבִין לְשַׁלַּם, שֶׁהֲרֵי מְמוֹנָם הִזִּיק:  שֶׁנֶּאֱמָר "כִּי-יִגֹּף שׁוֹר-אִישׁ אֶת-שׁוֹר רֵעֵהוּ . . ." (שמות כא,לה); אֶחָד הַשּׁוֹר וְאֶחָד שְׁאָר בְּהֵמָה חַיָּה וָעוֹף, לֹא דִבַּר הַכָּתוּב בַּשּׁוֹר אֵלָא בַּהוֹוֶה.</P>

<P><B>א,ב</B>  וְכַמָּה מְשַׁלֵּם:  אִם הִזִּיקָה בִּדְבָרִים שֶׁדַּרְכָּהּ לַעֲשׂוֹתָם תָּמִיד, כְּמִנְהַג בְּרִיָּתָהּ--כְּגוֹן בְּהֵמָה שֶׁאָכְלָה תֶּבֶן אוֹ עָמִיר, אוֹ שֶׁהִזִּיקָה בְּרַגְלָהּ כְּדֶרֶךְ הִלּוּכָהּ--חַיָּב לְשַׁלַּם נֶזֶק שָׁלֵם מִן הַיָּפֶה שֶׁבִּנְכָסָיו, שֶׁנֶּאֱמָר "מֵיטַב שָׂדֵהוּ וּמֵיטַב כַּרְמוֹ, יְשַׁלֵּם" (שמות כב,ד).</P>

<P><B>א,ג</B>  וְאִם שִׁנָּת וְעָשָׂת מַעֲשִׂים שְׁאֵין דַּרְכָּהּ תָּמִיד לַעֲשׂוֹתָם, וְהִזִּיקָה בָּהֶן, כְּגוֹן שׁוֹר שֶׁנָּגַח אוֹ נָשַׁךְ--חַיָּב לְשַׁלַּם חֲצִי נֶזֶק מִגּוּף הַמַּזִּיק עַצְמוֹ, שֶׁנֶּאֱמָר "וּמָכְרוּ אֶת-הַשּׁוֹר הַחַי, וְחָצוּ אֶת-כַּסְפּוֹ" (שמות כא,לה).</P>

<P><B>א,ד</B>  [ג] כֵּיצַד:  שׁוֹר שׁוֹוֶה מָנֶה שֶׁנָּגַח לְשׁוֹר שׁוֹוֶה עֶשְׂרִים, וֶהֱמִיתוֹ וַהֲרֵי הַנְּבֵלָה שׁוֹוָה אַרְבָּעָה--בַּעַל הַשּׁוֹר חַיָּב לְשַׁלַּם שְׁמוֹנָה, שְׁהוּא חֲצִי הַנֶּזֶק; וְאֵינוּ חַיָּב לְשַׁלַּם אֵלָא מִגּוּף הַשּׁוֹר שֶׁהִזִּיק, שֶׁנֶּאֱמָר "וּמָכְרוּ אֶת-הַשּׁוֹר הַחַי" (שמות כא,לה).  לְפִיכָּךְ אִם הֵמִית שׁוֹר שׁוֹוֶה עֶשְׂרִים לְשׁוֹר שׁוֹוֶה מָאתַיִם, וְהַנְּבֵלָה שׁוֹוָה מָנֶה--אֵין בַּעַל הַנְּבֵלָה יָכוֹל לוֹמַר לְבַעַל הַחַי תֶּן לִי חֲמִשִּׁים, אֵלָא אוֹמֵר לוֹ הֲרֵי שׁוֹר שֶׁהִזִּיק לְפָנֶיךָ קָחֵהוּ וְלֵךְ:  אַפִלּוּ אֵינוּ שׁוֹוֶה אֵלָא דֵּינָר.  וְכֵן כָּל כַּיּוֹצֶא בְּזֶה.</P>

<P><B>א,ה</B>  [ד] הָעוֹשֶׂה מַעֲשֶׂה שֶׁדַּרְכּוֹ לַעֲשׂוֹתוֹ תָּמִיד, כְּמִנְהַג בְּרִיָּתוֹ--הוּא הַנִּקְרָא מוּעָד.  וְהַמְּשַׁנֶּה וְעָשָׂה מַעֲשֶׂה שְׁאֵין דֶּרֶךְ כָּל מִינוֹ לַעֲשׂוֹת כֵּן תָּמִיד, כְּגוֹן שׁוֹר שֶׁנָּגַח אוֹ נָשַׁךְ--הוּא הַנִּקְרָא תָּם.  וְזֶה הַמְּשַׁנֶּה--אִם הֻרְגַּל בְּשִׁנּוּיוֹ פְּעָמִים רַבּוֹת, נַעֲשָׂה מוּעָד לְאוֹתוֹ דָּבָר שֶׁהֻרְגַּל בּוֹ:  שֶׁנֶּאֱמָר "אוֹ נוֹדַע, כִּי שׁוֹר נַגָּח הוּא" (שמות כא,לו).</P>

<P><B>א,ו</B>  [ה] חֲמִשָּׁה מַעֲשִׂים תַּמִּים יֵשׁ בַּבְּהֵמָה--אִם הוּעֲדָה לְאֶחָד מֵהֶן, נַעֲשֵׂית מוּעֶדֶת לְאוֹתוֹ מַעֲשֶׂה; וְאֵלּוּ הֶן--הַבְּהֵמָה אֵינָהּ מוּעֶדֶת מִתְּחִלָּתָהּ לֹא לִגַּח, וְלֹא לִגֹּף, וְלֹא לִשֹּׁךְ, וְלֹא לִרְבֹּץ עַל כֵּלִים גְּדוֹלִים, וְלֹא לִבְעֹט.  וְאִם הוּעֲדָה לְאֶחָד מֵהֶן, הֲרֵי זוֹ מוּעֶדֶת לוֹ.  אֲבָל הַשֵּׁן מוּעֶדֶת מִתְּחִלָּתָהּ לֶאֱכֹל אֶת הָרָאוּי לָהּ, וְהָרֶגֶל מוּעֶדֶת מִתְּחִלָּתָהּ לְשַׁבַּר בְּדֶרֶךְ הִלּוּכָהּ, וְהַבְּהֵמָה מוּעֶדֶת מִתְּחִלָּתָהּ לִרְבֹּץ עַל פַּכִּין קְטַנִּים וְכַיּוֹצֶא בָּהֶם וְלִמְעֹךְ אוֹתָן.</P>

<P><B>א,ז</B>  [ו] חֲמִשָּׁה מִינֵי בְּהֵמָה מוּעָדִין מִתְּחִלַּת בְּרִיָּתָן לְהַזִּיק, וְאַפִלּוּ הֶן תַּרְבּוּת; לְפִיכָּךְ אִם הִזִּיקוּ אוֹ הֵמִיתוּ בִּנְגִיחָה אוֹ בִּנְשִׁיכָה וּדְרִיסָה וְכַיּוֹצֶא בָּהֶן, חַיָּב נֶזֶק שָׁלֵם.  וְאֵלּוּ הֶן--הַזְּאֵב, וְהָאֲרִי, וְהַדֹּב, וְהַנָּמֵר, וְהַבַּרְדְּלַס.  וְכֵן הַנָּחָשׁ שֶׁנָּשַׁךְ--הֲרֵי זֶה מוּעָד, וְאַפִלּוּ הָיָה תַּרְבּוּת.</P>

<P><B>א,ח</B>  [ז] כָּל מוּעָד מְשַׁלֵּם נֶזֶק שָׁלֵם מִן הַיָּפֶה שֶׁבִּנְכָסָיו, וְכָל תָּם מְשַׁלֵּם חֲצִי נֶזֶק מִגּוּפוֹ.  בַּמֶּה דְּבָרִים אֲמוּרִים, בְּשֶׁנִּכְנְסָה הַבְּהֵמָה לִרְשׁוּת הַנִּזָּק וְהִזִּיקַתְהוּ.  אֲבָל אִם נִכְנַס הַנִּזָּק לִרְשׁוּת הַמַּזִּיק, וְהִזִּיקַתְהוּ בְּהֶמְתּוֹ שֶׁלְּבַעַל הַבַּיִת--הֲרֵי זֶה פָּטוּר עַל הַכֹּל:  שֶׁהֲרֵי הוּא אוֹמֵר לוֹ אִלּוּ לֹא נִכְנַסְתָּ לִרְשׁוּתִי, לֹא הִגִּיעַ לָךְ הֶזֵּק; וַהֲרֵי מְפֹרָשׁ בַּתּוֹרָה "וְשִׁלַּח אֶת-בְּעִירֹה, וּבִעֵר בִּשְׂדֵה אַחֵר" (שמות כב,ד).</P>

<P><B>א,ט</B>  [ח] הִזִּיקָה בִּרְשׁוּת הָרַבִּים, אוֹ בֶּחָצֵר שְׁאֵינָהּ שֶׁלִּשְׁנֵיהֶן לֹא לַמַּזִּיק וְלֹא לַנִּזָּק, אוֹ בֶּחָצֵר שְׁהִיא שֶׁלִּשְׁנֵיהֶן וַהֲרֵי הִיא מְיֻחֶדֶת לְהַנִּיחַ בָּהּ פֵּרוֹת וּלְהַכְנִיס לָהּ בְּהֵמָה כְּגוֹן הַבִּקְעָה וְכַיּוֹצֶא בָּהּ--אִם בְּשֵׁן וְרֶגֶל הִזִּיקָה כְּדַרְכָּהּ, הֲרֵי זֶה פָּטוּר:  מִפְּנֵי שֶׁיֵּשׁ לָהּ רְשׁוּת לְהַלַּךְ בְּכָאן, וְדֶרֶךְ הַבְּהֵמָה לְהַלַּךְ כְּדַרְכָּהּ וְלֶאֱכֹל וּלְשַׁבַּר כְּדֶרֶךְ הִלּוּכָהּ.  וְאִם נָגְחָה אוֹ נָגְפָה אוֹ רָבְצָה אוֹ בָּעֲטָה אוֹ נָשְׁכָה--אִם תַּמָּה הִיא, מְשַׁלֵּם חֲצִי נֶזֶק; וְאִם מוּעֶדֶת, מְשַׁלֵּם נֶזֶק שָׁלֵם.</P>

<P><B>א,י</B>  [ט] הָיְתָה הֶחָצֵר שֶׁלִּשְׁנֵיהֶן מְיֻחֶדֶת לְפֵרוֹת, לֹא לְהַכְנִיס לָהּ בְּהֵמָה, וְהִכְנִיס לָהּ אֶחָד מִן הַשֻּׁתָּפִין בְּהֶמְתּוֹ, וְהִזִּיקָה--חַיָּב, אַפִלּוּ עַל הַשֵּׁן וְעַל הָרֶגֶל.  וְכֵן אִם הָיְתָה מְיֻחֶדֶת לַבְּהֵמָה לִשְׁנֵיהֶן, וְהָיָה רְשׁוּת לְאֶחָד מֵהֶן בִּלְבָד לְהַכְנִיס לָהּ פֵּרוֹת, וְהִזִּיקָה פֵּרוֹתָיו--חַיָּב, אַף עַל הַשֵּׁן וְעַל הָרֶגֶל.</P>

<P><B>א,יא</B>  [י] שְׁלוֹשָׁה אֲבוֹת נְזָקִים בַּשּׁוֹר--הַקֶּרֶן, וְהַשֵּׁן, וְהָרֶגֶל.  תּוֹלְדוֹת הַקֶּרֶן--נְגִיפָה, נְשִׁיכָה, רְבִיצָה, בְּעִיטָה.  תּוֹלְדוֹת הַשֵּׁן--אִם נִתְחַכְּכָה בַּכּוֹתָל לַהֲנָיָתָהּ, וְהִזִּיקָה פֵּרוֹת בְּחִכּוּכָהּ; וְכֵן אִם טִנְּפָה פֵּרוֹת לַהֲנָיָתָהּ.  תּוֹלְדוֹת הָרֶגֶל--הִזִּיקָה בְּגוּפָהּ דֶּרֶךְ הִלּוּכָהּ, אוֹ שֶׁהִזִּיקָה בִּשְׂעָרָהּ דֶּרֶךְ הִלּוּכָהּ, אוֹ שֶׁכִּשְׁכְּשָׁה בִּזְנָבָהּ, אוֹ בָּאֻכָּף שֶׁעָלֶיהָ, בַּפְּרֻמְבְּיָה שֶׁבְּפִיהָ, בַּזּוֹג שֶׁבְּצַוָּארָהּ; וְכֵן חֲמוֹר שֶׁהִזִּיק בְּמַשָּׂאוֹ בְּשָׁעַת הִלּוּכוֹ, וְעֶגְלָה הַמּוֹשֶׁכֶת שֶׁהִזִּיקָה בְּשָׁעַת מְשִׁיכָתָהּ:  כָּל אֵלּוּ תּוֹלְדוֹת הָרֶגֶל הֶן, וּבִרְשׁוּת הָרַבִּים פְּטוּרִין, וּבִרְשׁוּת הַנִּזָּק מְשַׁלְּמִין נֶזֶק שָׁלֵם.</P>

<P><B>א,יב</B>  [יא] כִּשְׁכְּשָׁה בִּזְנָבָהּ כִּשְׁכּוּשׁ רַב שְׁאֵינוּ דַּרְכָּהּ תָּמִיד, וְהִזִּיקָה בִּרְשׁוּת הָרַבִּים, אוֹ שֶׁכִּשְׁכְּשָׁה בַּגִּיד שֶׁלָּהּ בִּרְשׁוּת הָרַבִּים, וְהִזִּיקָה--פָּטוּר; וְאִם תָּפַס הַנִּזָּק, גּוֹבֶה חֲצִי נֶזֶק מִמַּה שֶׁתָּפַס--שֶׁזֶּה הַדָּבָר סָפֵק הוּא אִם אֵלּוּ תּוֹלְדוֹת הַקֶּרֶן שֶׁחַיָּב עָלֶיהָ בִּרְשׁוּת הָרַבִּים, אוֹ תּוֹלְדוֹת הָרֶגֶל שֶׁפָּטוּר עָלֶיהָ בִּרְשׁוּת הָרַבִּים כְּמוֹ שֶׁבֵּאַרְנוּ.
<BR> </P>

<H2>הִלְכּוֹת נִזְקֵי מָמוֹן פֵּרֶק ב</H2>

<P><B>ב,א</B>  אֶחָד אֲבוֹת נְזָקִים וְאֶחָד הַתּוֹלָדוֹת--אִם הָיָה הָאָב מוּעָד, תּוֹלַדְתּוֹ מוּעֶדֶת; וְאִם הָיָה תָּם, תּוֹלַדְתּוֹ כָּמוֹהוּ.  וְכָל אֲבוֹת נְזָקִים וְכָל תּוֹלְדוֹתֵיהֶן, מוּעָדִין מִתְּחִלָּתָן הֶן--חוּץ מִקֶּרֶן וְתוֹלְדוֹתָיו, שְׁהֶן בַּתְּחִלָּה תַּמִּין עַד שֶׁיּוּעֲדוּ כְּמוֹ שֶׁבֵּאַרְנוּ.</P>

<P><B>ב,ב</B>  כָּל תּוֹלָדָה כְּאָב שֶׁלָּהּ, חוּץ מִצְּרוֹרוֹת הַמְּנַתְּזִין מִתַּחַת רַגְלֵי הַבְּהֵמָה בְּשָׁעַת הִלּוּכָהּ:  שֶׁאַף עַל פִּי שֶׁתּוֹלְדוֹת הָרֶגֶל הֶן, וּפָטוּר עֲלֵיהֶן בִּרְשׁוּת הָרַבִּים כָּרֶגֶל; וְאִם הִזִּיקוּ בִּרְשׁוּת הַנִּזָּק, מְשַׁלֵּם מִן הַיָּפֶה שֶׁבִּנְכָסָיו כָּרֶגֶל שְׁהִיא אָב--אַף עַל פִּי כֵן, אֵינוּ מְשַׁלֵּם אֵלָא חֲצִי נֶזֶק.</P>

<P><B>ב,ג</B>  כֵּיצַד:  בְּהֵמָה שֶׁנִּכְנְסָה לַחֲצַר הַנִּזָּק וְהָלְכָה, וְהָיוּ צְרוֹרוֹת מְנַתְּזִין מִתַּחַת רַגְלֶיהָ, וְשִׁבְּרוּ אֶת הַכֵּלִים--מְשַׁלֵּם חֲצִי נֶזֶק מִן הַיָּפֶה שֶׁבִּנְכָסָיו; וְדָבָר זֶה, הֲלָכָה מִפִּי הַקַּבָּלָה הוּא.</P>

<P><B>ב,ד</B>  וְכֵן אִם הָיְתָה מְהַלֶּכֶת בִּרְשׁוּת הָרַבִּים, וְנִתְּזוּ צְרוֹרוֹת מִתַּחַת רַגְלֶיהָ לִרְשׁוּת הַנִּזָּק, וְשִׁבְּרוּ אֶת הַכֵּלִים--מְשַׁלֵּם חֲצִי נֶזֶק.  דָּרְסָה עַל הַכְּלִי בִּרְשׁוּת הַנִּזָּק, וְשִׁבְּרַתּוּ, וְנָפַל עַל כְּלִי אַחֵר, וְשִׁבְּרוֹ--עַל הָרִאשׁוֹן, מְשַׁלֵּם נֶזֶק שָׁלֵם; וְעַל הָאַחֲרוֹן, חֲצִי נֶזֶק.</P>

<P><B>ב,ה</B>  הָיְתָה מְהַלֶּכֶת בִּרְשׁוּת הָרַבִּים, וּבָעֲטָה וְהִתִּיזָה צְרוֹרוֹת, וְהִזִּיקוּ בִּרְשׁוּת הָרַבִּים--פָּטוּר.  וְאִם תָּפַס הַנִּזָּק רְבִיעַ נֶזֶק, אֵין מוֹצִיאִין מִיָּדוֹ:  שֶׁהַדָּבָר סָפֵק הוּא--שֶׁמֶּא שִׁנּוּי הוּא וְאֵינוּ תּוֹלֶדֶת רֶגֶל, שֶׁהֲרֵי בָּעֲטָה.</P>

<P><B>ב,ו</B>  בָּעֲטָה בָּאָרֶץ בִּרְשׁוּת הַנִּזָּק, וְהִתִּיזָה צְרוֹרוֹת מֵחֲמַת הַבְּעִיטָה, וְהִזִּיקוּ שָׁם--חַיָּב לְשַׁלַּם רְבִיעַ נֶזֶק, שֶׁזֶּה שִׁנּוּי הוּא בְּהַתָּזַת הַצְּרוֹרוֹת; וְאִם תָּפַס הַנִּזָּק חֲצִי נֶזֶק, אֵין מוֹצִיאִין מִיָּדוֹ.  וְאַפִלּוּ הָיְתָה מְהַלֶּכֶת בִּמְקוֹם שְׁאֵי אִפְשָׁר לָהּ שֶׁלֹּא תַתִּיז, וּבָעֲטָה וְהִתִּיזָה--מְשַׁלֵּם רְבִיעַ נֶזֶק; וְאִם תָּפַס הַנִּזָּק חֲצִי נֶזֶק, אֵין מוֹצִיאִין מִיָּדוֹ.</P>

<P><B>ב,ז</B>  כָּל הַמְּשַׁלֵּם נֶזֶק שָׁלֵם--הֲרֵי הַתַּשְׁלוּמִין מָמוֹן, וְחַיָּב לְשַׁלְּמוֹ כְּמִי שֶׁלָּוָה מֵחֲבֵרוֹ מָמוֹן שְׁהוּא חַיָּב לְשַׁלַּם.  וְכָל הַמְּשַׁלֵּם חֲצִי נֶזֶק--הֲרֵי הַתַּשְׁלוּמִין קְנָס, חוּץ מֵחֲצִי נֶזֶק שֶׁלִּצְרוֹרוֹת שְׁהוּא הֲלָכָה כְּמוֹ שֶׁבֵּאַרְנוּ.</P>

<P><B>ב,ח</B>  זֶה הַכְּלָל--כָּל הַמְּשַׁלֵּם מַה שֶׁהִזִּיק, הֲרֵי זֶה מָמוֹן; וְכָל הַמְּשַׁלֵּם יָתֵר אוֹ פָּחוּת כְּגוֹן תַּשְׁלוּמֵי כֵּפֶל אוֹ חֲצִי נֶזֶק, הֲרֵי הַיָּתֵר עַל הַקֶּרֶן אוֹ הַפָּחוּת קְנָס.  וְאֵין חַיָּבִין קְנָס אֵלָא עַל פִּי עֵדִים; אֲבָל הַמּוֹדֶה בְּכָל קְנָס מִן הַקְּנָסוֹת, פָּטוּר.</P>

<P><B>ב,ט</B>  תֻּרְנְגוֹל שֶׁהוֹשִׁיט רֹאשׁוֹ לְאַוֵּיר כְּלִי זְכוֹכִית, וְתָקַע בּוֹ וְשִׁבְּרוֹ--אִם הָיוּ בְּתוֹכוֹ תְּבָלִין וּכְיוֹצֶא בָּהֶן, שֶׁהוֹשִׁיט רֹאשׁוֹ כְּדֵי לְאָכְלָן--מְשַׁלֵּם חֲצִי נֶזֶק, כַּחֲצִי נֶזֶק צְרוֹרוֹת, שֶׁכָּךְ הוּא דַּרְכּוֹ.  וְאִם הָיָה הַכְּלִי רֵיקָן--הֲרֵי זֶה מְשֻׁנֶּה, וּמְשַׁלֵּם חֲצִי נֶזֶק כְּכָל הַקְּנָסוֹת.  [י] וְכֵן סוּס שֶׁצָּנַף וַחֲמוֹר שֶׁנָּעַר, וְשִׁבַּר אֶת הַכֵּלִים--מְשַׁלֵּם חֲצִי נֶזֶק.</P>

<P><B>ב,י</B>  הַתֻּרְנְגוֹלִין, מוּעָדִין לְהַלַּךְ כְּדַרְכָּן וּלְשַׁבַּר.  הָיָה חוּט אוֹ רְצוּעָה קָשׁוּר בְּרַגְלֵיהֶן, וְנִסְתַּבַּךְ כְּלִי בְּאוֹתוֹ הַחוּט, וְנִתְגַּלְגַּל וְנִשְׁבַּר--מְשַׁלֵּם חֲצִי נֶזֶק.  בַּמֶּה דְּבָרִים אֲמוּרִים, בְּשֶׁקְּשָׁרוֹ אָדָם.  אֲבָל אִם נִקְשַׁר עַל רַגְלֵיהֶן מֵאֵלָיו, בַּעַל הַתֻּרְנְגוֹלִין פָּטוּר; וְאִם הָיוּ לַחוּט בְּעָלִים, וְלֹא הָיָה הַחוּט הֶפְקֵר--בַּעַל הַחוּט חַיָּב חֲצִי נֶזֶק, שֶׁהֲרֵי הוּא כְּבוֹר הַמִּתְגַּלְגֵּל.</P>

<P><B>ב,יא</B>  הִצְנִיעַ בַּעַל הַחוּט אֶת הַחוּט, וְהִדְּסוּ הַתֻּרְנְגוֹלִים עָלָיו וְהוֹצִיאוּהוּ, וְנִקְשַׁר בְּרַגְלֵיהֶן, וְשִׁבְּרוּ בּוֹ אֶת הַכֵּלִים--אַף בַּעַל הַחוּט פָּטוּר, שֶׁהֲרֵי אָנוּס הוּא.</P>

<P><B>ב,יב</B>  תֻּרְנְגוֹלִין שֶׁהָיוּ מְפָרְחִין מִמָּקוֹם לְמָקוֹם, וְשִׁבְּרוּ אֶת הַכֵּלִים--אִם בְּכַנְפֵיהֶם שִׁבְּרוּ, מְשַׁלֵּם נֶזֶק שָׁלֵם; וְאִם בָּרוּחַ שֶׁבְּכַנְפֵיהֶם, מְשַׁלֵּם חֲצִי נֶזֶק.</P>

<P><B>ב,יג</B>  הָיוּ מְהַדְּסִין עַל גַּבֵּי עִיסָה אוֹ עַל גַּבֵּי פֵּרוֹת, וְטִנְּפוּ אוֹ נִקְּרוּ--מְשַׁלְּמִין נֶזֶק שָׁלֵם.  הִזִּיקוּ בֶּעָפָר אוֹ בִּצְרוֹרוֹת שֶׁהֶעֱלוּ בְּפִיהֶם, אוֹ בְּרַגְלֵיהֶן--מְשַׁלְּמִין חֲצִי נֶזֶק.</P>

<P><B>ב,יד</B>  הָיוּ מְחָטְטִין, וְנִפְסַק הַחֶבֶל, וְנִשְׁבַּר הַדְּלִי--מְשַׁלְּמִין נֶזֶק שָׁלֵם:  וְהוּא, שֶׁנִּתְגַּלְגַּל הַדְּלִי מֵחֲמָתָן עַד שֶׁנָּפַל וְנִשְׁבַּר.  וְאִם הָיָה עַל הַחֶבֶל אֹכֶל, וּבְעֵת אֲכִילָתָן פְּסָקוּהוּ--מְשַׁלֵּם גַּם עַל הַחֶבֶל נֶזֶק שָׁלֵם.</P>

<P><B>ב,טו</B>  הַכֶּלֶב וְהַגְּדִי שֶׁקָּפְצוּ מֵרֹאשׁ הַגָּג מִלְמַעְלָה לְמַטָּה, וְשִׁבְּרוּ אֶת הַכֵּלִים--מְשַׁלְּמִין נֶזֶק שָׁלֵם, מִפְּנֵי שְׁהֶן מוּעָדִים לְדָבָר זֶה.  וְכֵן אִם נָפְלוּ, וְהִזִּיקוּ:  שֶׁעֲלִיָּתָן לְרֹאשׁ הַגָּג פְּשִׁיעָה; וְאַף עַל פִּי שֶׁנְּפִילָתָן אֹנֶס--כָּל שֶׁתְּחִלָּתוֹ בִּפְשִׁיעָה וְסוֹפוֹ בְּאֹנֶס, חַיָּב.</P>

<P><B>ב,טז</B>  קָפְצוּ מִמַּטָּה לְמַעְלָה, מְשַׁלְּמִין חֲצִי נֶזֶק:  וְהוּא--שֶׁנִּתְלָה הַגְּדִי וְנִסְרַךְ, וְקָפַץ הַכֶּלֶב; אֲבָל אִם נִסְרַךְ הַכֶּלֶב וְדִלַּג הַגְּדִי, בֵּין מִלְמַעְלָה לְמַטָּה בֵּין מִמַּטָּה לְמַעְלָה--חַיָּבִין נֶזֶק שָׁלֵם.  וְכֵן תֻּרְנְגוֹל שֶׁדִּלַּג, בֵּין מִלְמַעְלָה לְמַטָּה בֵּין מִלְּמַטָּה לְמַעְלָה--מְשַׁלֵּם נֶזֶק שָׁלֵם.</P>

<P><B>ב,יז</B>  כֶּלֶב שֶׁנָּטַל אֶת הַהֲרָרָה, וְהָלַךְ לוֹ לְגָדִישׁ--אִם הִנִּיחָהּ בַּגָּדִישׁ וְאָכַל אֶת הַחַלָּה, וְהִדְלִיק אֶת הַגָּדִישׁ--עַל הַחַלָּה וְעַל מְקוֹם הַהֲרָרָה, מְשַׁלֵּם נֶזֶק שָׁלֵם; וְעַל שְׁאָר הַגָּדִישׁ, חֲצִי נֶזֶק.  וְאִם הָיָה מְגָרֵר אֶת הַחַלָּה עַל הַגָּדִישׁ, וְהוֹלֵךְ וְשׂוֹרֵף--מְשַׁלֵּם עַל הַהֲרָרָה נֶזֶק שָׁלֵם, וְעַל מְקוֹם הַגַּחֶלֶת חֲצִי נֶזֶק, וְעַל שְׁאָר הַגָּדִישׁ פָּטוּר.</P>

<P><B>ב,יח</B>  בַּמֶּה דְּבָרִים אֲמוּרִים, בְּשֶׁשָּׁמַר בַּעַל הַגַּחֶלֶת אֶת אִשּׁוֹ וְסָתַם הַדֶּלֶת, וּבָא הַכֶּלֶב וְחָתַר וְנָטַל אֶת הַהֲרָרָה מֵעַל הָאֵשׁ.  אֲבָל אִם לֹא שָׁמַר אִשּׁוֹ--בַּעַל הָאֵשׁ, חַיָּב עַל שְׂרֵפַת הַגָּדִישׁ; וּבַעַל הַכֶּלֶב, חַיָּב עַל אֲכִילַת הַהֲרָרָה וְעַל מְקוֹמָהּ.</P>

<P><B>ב,יט</B>  הַמְּשַׁסֶּה כַּלְבּוֹ שֶׁלַּחֲבֵרוֹ בְּאַחֵר--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.  וּבַעַל הַכֶּלֶב, חַיָּב חֲצִי נֶזֶק:  שֶׁכֵּיוָן שְׁהוּא יוֹדֵעַ שְׁאִם עוֹרְרוּ אֶת כַּלְבּוֹ לְהַזִּיק נוֹשֵׁךְ, לֹא הָיָה לוֹ לְהַנִּיחוֹ.  וְאִם שִׁסָּהוּ בְּעַצְמוֹ, בַּעַל הַכֶּלֶב פָּטוּר:  שֶׁכָּל הַמְּשַׁנֶּה, וּבָא אַחֵר וְשִׁנָּה בּוֹ--פָּטוּר.</P>

<P><B>ב,כ</B>  שְׁתֵּי פָּרוֹת בִּרְשׁוּת הָרַבִּים, אַחַת רְבוּצָה וְאַחַת מְהַלֶּכֶת, וּבָעֲטָה מְהַלֶּכֶת בָּרְבוּצָה--חַיָּב חֲצִי נֶזֶק:  שֶׁאַף עַל פִּי שֶׁדַּרְכָּהּ לְהַלַּךְ עָלֶיהָ, אֵין דַּרְכָּהּ לִבְעֹט בָּהּ.
<BR> </P>

<H2>הִלְכּוֹת נִזְקֵי מָמוֹן פֵּרֶק ג</H2>

<P><B>ג,א</B>  הַבְּהֵמָה מוּעֶדֶת לֶאֱכֹל פֵּרוֹת אוֹ יְרָקוֹת וְכַיּוֹצֶא בָּהֶן.  לְפִיכָּךְ אִם נִכְנְסָה לִרְשׁוּת הַנִּזָּק, וְאָכְלָה דְּבָרִים שֶׁדַּרְכָּהּ לְאָכְלָם--מְשַׁלֵּם נֶזֶק שָׁלֵם, שֶׁנֶּאֱמָר "וּבִעֵר בִּשְׂדֵה אַחֵר--מֵיטַב שָׂדֵהוּ וּמֵיטַב כַּרְמוֹ, יְשַׁלֵּם" (שמות כב,ד).  וְאִם אָכְלָה אוֹתָן בִּרְשׁוּת הָרַבִּים, פָּטוּר; וְאִם נִהְנָת--מְשַׁלֵּם מַה שֶׁנִּהְנָת, לֹא מַה שֶׁהִזִּיקָה.</P>

<P><B>ג,ב</B>  כֵּיצַד:  נִכְנְסָה לִרְשׁוּת הַנִּזָּק, וְאָכְלָה שֻׁמְשְׁמִין אוֹ לוֹט וְכַיּוֹצֶא בָּהֶם בְּשׁוֹוֶה דֵּינָר--מְשַׁלֵּם דֵּינָר.  וְאִם אָכְלָה אוֹתָן בִּרְשׁוּת הָרַבִּים, וְנִהְנָת--רוֹאִין אוֹתָן כְּאִלּוּ הֶן שְׂעוֹרִים אוֹ עָמִיר, וּמְשַׁלֵּם דְּמֵי עָמִיר אוֹ דְּמֵי שְׂעוֹרִים בְּזוֹל; [ג] אָכְלָה אֹכָלִין הָרָעִים לָהּ, כְּגוֹן שֶׁאָכְלָה חִטִּין--הוֹאִיל וְלֹא נִהְנָת, פָּטוּר.</P>

<P><B>ג,ג</B>  אָכְלָה אֹכָלִין שְׁאֵין דַּרְכָּהּ לְאָכְלָן, כְּגוֹן שֶׁאָכְלָה כְּסוּת אוֹ כֵּלִים--בֵּין בִּרְשׁוּת הַנִּזָּק, בֵּין בִּרְשׁוּת הָרַבִּים--מְשַׁלֵּם חֲצִי נֶזֶק:  שֶׁזֶּה שִׁנּוּי הוּא, וְדֶרֶךְ בְּנֵי אָדָם לְהַנִּיחַ כְּלֵיהֶם וּכְסוּתָן בִּרְשׁוּת הָרַבִּים עַד שֶׁיָּנוּחוּ מְעַט.</P>

<P><B>ג,ד</B>  בְּהֵמָה שֶׁהָיְתָה עוֹמֶדֶת בִּרְשׁוּת הַנִּזָּק, וְתָלְשָׁה פֵּרוֹת מֵרְשׁוּת הָרַבִּים, וַאֲכָלַתָּן בִּרְשׁוּת הַנִּזָּק--הֲרֵי הַדָּבָר סָפֵק.  לְפִיכָּךְ אֵינָהּ מְשַׁלֶּמֶת אֵלָא מַה שֶׁנִּהְנָת; וְאִם תָּפַס הַנִּזָּק כַּמָּה שֶׁהִזִּיקָה--אֵין מוֹצִיאִין מִיָּדוֹ, שֶׁהֲרֵי בִּרְשׁוּתוֹ אָכְלָה.</P>

<P><B>ג,ה</B>  כֶּלֶב שֶׁנִּכְנַס לְחָצֵר, וְנָטַל פַּת אוֹ בָּשָׂר, וְהוֹצִיאָן לִרְשׁוּת הָרַבִּים אוֹ לְחָצֵר אַחֶרֶת, וַאֲכָלָן שָׁם--מְשַׁלֵּם מַה שֶׁנִּהְנָה.  אֲכָלָן בַּשָּׂדֶה שֶׁלְּבַעַל הֶחָצֵר--מְשַׁלֵּם נֶזֶק שָׁלֵם כְּאִלּוּ אֲכָלָן בְּתוֹךְ הֶחָצֵר, שֶׁהֲרֵי בִּרְשׁוּת הַנִּזָּק אָכַל.  וְכֵן כָּל כַּיּוֹצֶא בְּזֶה.</P>

<P><B>ג,ו</B>  בְּהֵמָה שֶׁאָכְלָה אֹכָלִין שְׁאֵין דַּרְכָּהּ לְאָכְלָן, אֲבָל אוֹכֶלֶת הִיא אוֹתָן עַל יְדֵי הַדֹּחַק--כְּגוֹן פָּרָה שֶׁאָכְלָה שְׂעוֹרִים, וַחֲמוֹר שֶׁאָכַל כַּרְשִׁינִים אוֹ דָּגִים, וַחֲזִיר שֶׁאָכַל חֲתִכַּת בָּשָׂר, וְכֶלֶב שֶׁלָּקַק אֶת הַשֶּׁמֶן, וְחָתוּל שֶׁאָכַל תְּמָרִים, וְכֵן כָּל כַּיּוֹצֶא בְּאֵלּוּ--אִם אָכְלָה בִּרְשׁוּת הַנִּזָּק, מְשַׁלֵּם נֶזֶק שָׁלֵם.  וּבִרְשׁוּת הָרַבִּים, פָּטוּר; וְאִם נִהְנָת, מְשַׁלֵּם מַה שֶׁנִּהְנָת.</P>

<P><B>ג,ז</B>  חַיָּה שֶׁנִּכְנְסָה לִרְשׁוּת הַנִּזָּק, וְטָרְפָה וְאָכְלָה בְּהֵמָה אוֹ בָּשָׂר--מְשַׁלֵּם נֶזֶק שָׁלֵם, שֶׁזֶּה הוּא דַּרְכָּהּ.  אֲבָל כֶּלֶב שֶׁאָכַל כְּבָשִׂים קְטַנִּים, אוֹ חָתוּל שֶׁאָכַל תֻּרְנְגוֹלִים גְּדוֹלִים--הֲרֵי זֶה שִׁנּוּי, וּמְשַׁלֵּם חֲצִי נֶזֶק.</P>

<P><B>ג,ח</B>  סַל שֶׁיֵּשׁ בּוֹ לֶחֶם, וְנִכְנַס חֲמוֹר וְשִׁבַּר הַסַּל וְאָכַל הַלֶּחֶם--מְשַׁלֵּם עַל הַסַּל וְעַל הַלֶּחֶם נֶזֶק שָׁלֵם, שֶׁזֶּה הוּא דַּרְכּוֹ.  וְכֵן שְׂעִיר עִזִּים שֶׁרָאָה לֶפֶת וְכַיּוֹצֶא בּוֹ עַל פִּי הֶחָבִית, וְנִסְתַּבַּךְ בֶּחָבִית וְאָכַל אֶת הַלֶּפֶת וְשִׁבַּר אֶת הֶחָבִית--מְשַׁלֵּם עַל שְׁנֵיהֶן נֶזֶק שָׁלֵם:  כְּשֵׁם שֶׁדַּרְכּוֹ לֶאֱכֹל, כָּךְ דַּרְכּוֹ לְהִתָּלוֹת בַּכֵּלִים וְלַעֲלוֹת כְּדֵי לֶאֱכֹל.  וְכֵן כָּל כַּיּוֹצֶא בְּזֶה.</P>

<P><B>ג,ט</B>  אֲבָל אִם נִכְנַס הַחֲמוֹר, וְאָכַל אֶת הַלֶּחֶם, וְאַחַר כָּךְ שִׁבַּר אֶת הַסַּל וַאֲכָלוֹ--עַל הַלֶּחֶם מְשַׁלֵּם נֶזֶק שָׁלֵם, וְעַל הַסַּל חֲצִי נֶזֶק.  וְכֵן כָּל כַּיּוֹצֶא בְּזֶה.</P>

<P><B>ג,י</B>  [ט] בְּהֵמָה שֶׁאָכְלָה מִתּוֹךְ הָרְחָבָה, בֵּין דֶּרֶךְ הֲלִיכָתָהּ בֵּין שֶׁעָמְדָה וְאָכְלָה--מְשַׁלֵּם מַה שֶׁנִּהְנָת:  וְאַפִלּוּ חָזְרָה עַל צִדֵּי הָרְחָבָה, וְאָכְלָה מֵהֶן.  אֲבָל אִם הִנִּיחָה אֶת הָרְחָבָה, וְהָלְכָה וְעָמְדָה בְּצִדֵּי הָרְחָבָה וְאָכְלָה--מְשַׁלֵּם מַה שֶׁהִזִּיקָה.  אָכְלָה מִפֶּתַח הֶחָנוּת, מְשַׁלֵּם מַה שֶׁנִּהְנָת; מִתּוֹךְ הֶחָנוּת, מְשַׁלֵּם מַה שֶׁהִזִּיקָה.</P>

<P><B>ג,יא</B>  [י] הָיְתָה מְהַלֶּכֶת בִּרְשׁוּת הָרַבִּים, וּפָשְׁטָה צַוָּארָהּ וְאָכְלָה מֵעַל גַּבֵּי חֲבִרְתָּהּ, וְאַפִלּוּ עָמְדָה--מְשַׁלֵּם מַה שֶׁנִּהְנָת, שֶׁכֵּן דֶּרֶךְ הַבְּהֵמוֹת לֶאֱכֹל זוֹ מֵעַל גַּבֵּי זוֹ.  וְאִם קָפְצָה, וְאָכְלָה עַל גַּבֵּי חֲבִרְתָּהּ--מְשַׁלֵּם מַה שֶׁהִזִּיקָה, שֶׁגַּבֵּי חֲבִרְתָּהּ כַּחֲצַר הַנִּזָּק הוּא חָשׁוּב.</P>

<P><B>ג,יב</B>  [יא] בְּהֵמָה שֶׁהֻחְלְקָה בְּאֶבֶן אוֹ בְּמֵימֵי רַגְלֶיהָ, וְנָפְלָה לְגִנָּה, וְנֶחְבְּטָה עַל גַּבֵּי פֵּרוֹת וִירָקוֹת, אוֹ שֶׁאָכְלָה--מְשַׁלֵּם מַה שֶׁנִּהְנָת:  אַפִלּוּ הָלְכָה מֵעֲרוּגָה לַעֲרוּגָה, וְאַפִלּוּ נִשְׁאֲרָה שָׁם כָּל הַיּוֹם כֻּלּוֹ--אֵינוּ מְשַׁלֵּם אֵלָא מַה שֶׁנִּהְנָת.  וּמַה הֲנָיָה יֵשׁ לָהּ בַּחֲבִיטָה--שֶׁהֲרֵי מָצְאָה מָקוֹם רַךְ, וְלֹא נִתְרַסְּקוּ אֵבָרֶיהָ.  אֲבָל אִם יָרְדָה כְּדַרְכָּהּ וְאָכְלָה, מְשַׁלֵּם מַה שֶׁהִזִּיקָה; וְאַפִלּוּ טִנְּפָה פֵּרוֹת בְּמֵי לִידָה--מְשַׁלֵּם מַה שֶׁהִזִּיקָה, מִפְּנֵי שֶׁתְּחִלָּתוֹ בִּפְשִׁיעָה.  וְכֵן אִם דְּחָפַתָּהּ חֲבִרְתָּהּ, וְנָפְלָה--מְשַׁלֵּם מַה שֶׁהִזִּיקָה:  מִפְּנֵי שֶׁהָיָה לוֹ לְהַעְבִירָן אַחַת אַחַת, כְּדֵי שֶׁלֹּא יִדְחֲפוּ זוֹ אֶת זוֹ.</P>

<P><B>ג,יג</B>  [יב] הֻחְלְקָה, וְנָפְלָה, וְיָצַאת, וְחָזְרָה לַגִּנָּה--אַף עַל פִּי שֶׁחָזְרָה שֶׁלֹּא לְדַעַת הַבְּעָלִים, מְשַׁלֵּם מַה שֶׁהִזִּיקָה:  מִפְּנֵי שֶׁהָיָה לוֹ לְשָׁמְרָהּ שֶׁלֹּא תַחְזֹר--שֶׁהַדָּבָר יָדוּעַ שֶׁכֵּיוָן שֶׁיָּדְעָה דֶּרֶךְ הַגִּנָּה, הֲרֵי הִיא חוֹזֶרֶת מֵאֵלֶיהָ.</P>

<P><B>ג,יד</B>  [יג] הַקַּדָּר שֶׁהִכְנִיס קְדֵרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת, וְשִׁבְּרַתָּן בְּהֶמְתּוֹ שֶׁלְּבַעַל הַבַּיִת--פָּטוּר.  וְאִם הֻזְּקָה בָּהֶן, בַּעַל הַקְּדֵרוֹת חַיָּב; וְאִם הִכְנִיס בִּרְשׁוּת, פָּטוּר.  וְאִם קִבַּל עָלָיו בַּעַל הַבַּיִת לִשְׁמֹר אֶת הַקְּדֵרוֹת, בַּעַל הַבַּיִת חַיָּב.</P>

<P><B>ג,טו</B>  [יד] וְכֵן אִם הִכְנִיס פֵּרוֹתָיו לַחֲצַר בַּעַל הַבַּיִת שֶׁלֹּא בִּרְשׁוּת, וַאֲכָלַתָּן בְּהֶמְתּוֹ שֶׁלְּבַעַל הַבַּיִת--פָּטוּר.  וְאִם הֻחְלְקָה בָּהֶן, וְהֻזְּקָה--בַּעַל הַפֵּרוֹת חַיָּב; וְאִם הִכְנִיס בִּרְשׁוּת, פָּטוּר.  וְאִם קִבַּל עָלָיו בַּעַל הַבַּיִת לִשְׁמֹר אֶת הַפֵּרוֹת, בַּעַל הַבַּיִת חַיָּב.</P>

<P><B>ג,טז</B>  הִכְנִיסָן שֶׁלֹּא בִּרְשׁוּת, וַאֲכָלַתָּן בְּהֶמְתּוֹ שֶׁלְּבַעַל הַבַּיִת, וְהֻזְּקָה בַּאֲכִילָתָן--בַּעַל הַפֵּרוֹת פָּטוּר, מִפְּנֵי שֶׁהָיָה לָהּ שֶׁלֹּא תֹאכַל.  וְאִם הִכְנִיסָן בִּרְשׁוּת, וְהִנִּיחוּ בַּעֲלֵי הֶחָצֵר אֶת זֶה שֶׁהִרְשׁוּהוּ בֶּחָצֵר לְשָׁמְרָהּ, וַאֲכָלַתָּן בְּהֶמְתּוֹ שֶׁלְּבַעַל הַבַּיִת, וְהֻזְּקָה בַּאֲכִילָתָן--בַּעַל הַפֵּרוֹת חַיָּב:  שֶׁכֵּיוָן שֶׁרָאָה הַבְּהֵמָה אוֹכֶלֶת דְּבָרִים הַמַּזִּיקִין לָהּ וְהִנִּיחָהּ, חַיָּב--שֶׁהֲרֵי אֵין בַּעֲלֵי הֶחָצֵר מְצוּיִין שָׁם, לְהַעְבִיר הַבְּהֵמָה מֵהֶן.</P>

<P><B>ג,יז</B>  וּמַעֲשֶׂה בְּאִשָּׁה שֶׁנִּכְנְסָה לֶאֱפוֹת בַּתַּנּוּר בְּבֵית שְׁכֵנוֹתֶיהָ וֶהִנִּיחוּהָ, וְנִתְעַלְּמוּ כְּדֵי שֶׁלֹּא יַבִּיטוּ בָּהּ בְּעֵת לִישָׁתָהּ וַאֲפִיָּתָהּ, וּבָא עֵז שֶׁלְּבַעַל הַבַּיִת, וְאָכַל הַבָּצֵק וּמֵת; וְחִיְּבוּהָ חֲכָמִים לְשַׁלַּם דָּמָיו.  וְכֵן כָּל כַּיּוֹצֶא בְּזֶה.</P>

<P><B>ג,יח</B>  [טו] הַמַּגְדִּישׁ בְּתוֹךְ שְׂדֵה חֲבֵרוֹ שֶׁלֹּא בִּרְשׁוּת, וַאֲכָלַתָּן בְּהֶמְתּוֹ שֶׁלְּבַעַל הַשָּׂדֶה--פָּטוּר.  וְאִם הֻחְלְקָה בָּהֶן, וְהֻזְּקָה--בַּעַל הַפֵּרוֹת חַיָּב.  אֲכָלַתָּן, וְהֻזְּקָה בַּאֲכִילָתָן--פָּטוּר.  וְאִם הִגְדִּישׁ בִּרְשׁוּת--בַּעַל הַשָּׂדֶה חַיָּב, אַף עַל פִּי שֶׁלֹּא קִבַּל עָלָיו לִשְׁמֹר:  שֶׁהַשּׁוֹמֵר בַּגְּרָנוֹת--כֵּיוָן שֶׁאָמַר לוֹ הַגְדֵּשׁ בְּכָאן, כְּמִי שֶׁאָמַר לוֹ הַגְדֵּשׁ וַאֲנִי אֶשְׁמֹר לָךְ הוּא חָשׁוּב.
<BR> </P>

<H2>הִלְכּוֹת נִזְקֵי מָמוֹן פֵּרֶק ד</H2>

<P><B>ד,א</B>  הַכּוֹנֵס צֹאן לַדִּיר, וְנָעַל בִּפְנֵיהֶן בְּדֶלֶת שֶׁיְּכוּלָה לַעֲמֹד בְּרוּחַ מְצוּיָה, וְיָצַאת וְהִזִּיקָה--פָּטוּר.  וְאִם אֵין הַדֶּלֶת יְכוּלָה לַעֲמֹד בְּרוּחַ מְצוּיָה, אוֹ שֶׁהָיוּ כּוֹתָלֵי הַדִּיר רְעוּעִין--הֲרֵי לֹא נָעַל בִּפְנֵיהֶן כָּרָאוּי; וְאִם יָצַאת וְהִזִּיקָה, חַיָּב:  וְאַפִלּוּ חָתְרָה וְיָצַאת, וְאַפִלּוּ נִפְרְצָה מְחִצָּה בַּלַּיְלָה, אוֹ פְּרָצוּהָ לִסְטִים--בַּעַל הַצֹּאן חַיָּב.</P>

<P><B>ד,ב</B>  הָיְתָה מְחִצָּה בְּרִיאָה, וְנִפְרְצָה בַּלַּיְלָה, אוֹ שֶׁפְּרָצוּהָ לִסְטִים, וְיָצַאת וְהִזִּיקָה--פָּטוּר.  הוֹצִיאוּהָ לִסְטִים, וְהִזִּיקָה--הַלִּסְטִים חַיָּבִין.</P>

<P><B>ד,ג</B>  [ב] הַפּוֹרֵץ גָּדֵר לִפְנֵי בֶּהֱמַת חֲבֵרוֹ, וְיָצַאת וְהִזִּיקָה--אִם הָיָה גָּדֵר חָזָק וּבָרִיא, חַיָּב; וְאִם הָיָה כּוֹתָל רָעוּעַ--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.  וְכֵן הַנּוֹתֵן סַם הַמָּוֶת לִפְנֵי בֶּהֱמַת חֲבֵרוֹ--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.</P>

<P><B>ד,ד</B>  [ג] הַמַּעְמִיד בֶּהֱמַת חֲבֵרוֹ עַל גַּבֵּי קָמָתוֹ שֶׁלַּחֲבֵרוֹ, הַמַּעְמִיד חַיָּב לְשַׁלַּם מַה שֶׁהִזִּיקָה.  וְכֵן אִם הִכִּישָׁהּ עַד שֶׁהָלְכָה לְקָמַת חֲבֵרוֹ, וְהִזִּיקָה--זֶה שֶׁהִכִּישָׁהּ חַיָּב.</P>

<P><B>ד,ה</B>  [ד] הַמּוֹסֵר בְּהֶמְתּוֹ לְשׁוֹמֵר חִנָּם, אוֹ לְנוֹשֵׂא שָׂכָר, אוֹ לְשׂוֹכֵר, אוֹ לְשׁוֹאֵל--נִכְנְסוּ תַּחַת הַבְּעָלִים; וְאִם הִזִּיקָה, הַשּׁוֹמֵר חַיָּב.  בַּמֶּה דְּבָרִים אֲמוּרִים, בִּזְמָן שֶׁלֹּא שְׁמָרוּהָ כְּלָל.  אֲבָל אִם שְׁמָרוּהָ שְׁמִירָה מְעֻלָּה כָּרָאוּי, וְיָצַאת וְהִזִּיקָה--הַשּׁוֹמְרִין פְּטוּרִין, וְהַבְּעָלִים חַיָּבִין.  שְׁמָרוּהָ שְׁמִירָה פְּחוּתָה--אִם שׁוֹמֵר חִנָּם הוּא, פָּטוּר; וְאִם שׁוֹמֵר שָׂכָר אוֹ שׂוֹכֵר אוֹ שׁוֹאֵל הוּא, חַיָּבִין.</P>

<P><B>ד,ו</B>  [ה] הִנִּיחָהּ בַּחַמָּה--אַפִלּוּ חָתְרָה וְיָצַאת וְהִזִּיקָה, חַיָּב זֶה שֶׁהִנִּיחָהּ שָׁם:  שֶׁכֵּיוָן שֶׁהִנִּיחָהּ בַּחַמָּה--הֲרֵי הִיא מִצְטַעֶרֶת וּבוֹרַחַת, וְעוֹשָׂה כָּל שֶׁאִפְשָׁר לָהּ לַעֲשׂוֹת.</P>

<P><B>ד,ז</B>  [ו] מָסַר בְּהֶמְתּוֹ לְחֵרֵשׁ שׁוֹטֶה וְקָטָן--אַף עַל פִּי שֶׁהָיָה הַשּׁוֹר קָשׁוּר, הַבְּעָלִים חַיָּבִין:  שֶׁדַּרְכּוֹ שֶׁלַּשּׁוֹר וְכַיּוֹצֶא בּוֹ לְהַתִּיר הַקֶּשֶׁר, וְלָצֵאת וּלְהַזִּיק.  אַפִלּוּ שְׁמָרוּהָ שְׁמִירָה מְעֻלָּה, וְחָתְרָה וְיָצַאת וְהִזִּיקָה--הַבְּעָלִים חַיָּבִים.</P>

<P><B>ד,ח</B>  [ז] מָסַר שׁוֹרוֹ לַחֲמִשָּׁה, וּפָשַׁע בּוֹ אֶחָד מֵהֶן, וְיָצָא וְהִזִּיק--אִם אֵינוּ מִשְׁתַּמֵּר אֵלָא בַּחֲמִשְׁתָּן, זֶה שֶׁפָּשַׁע בִּשְׁמִירָתוֹ חַיָּב; וְאִם מִשְׁתַּמֵּר בִּשְׁאָרָן, אֵלּוּ הַנִּשְׁאָרִין חַיָּבִין.</P>

<P><B>ד,ט</B>  [ח] שְׁאָלוֹ בְּחֶזְקַת תָּם, וְנִמְצָא מוּעַד--אִם יָדַע הַשּׁוֹאֵל שְׁהוּא נַגְחָן, הַבְּעָלִים מְשַׁלְּמִים חֲצִי נֶזֶק:  שֶׁכָּל מָקוֹם שְׁהוּא הוֹלֵךְ, הֲרֵי שֵׁם בְּעָלָיו עָלָיו.  וְהַשּׁוֹאֵל מְשַׁלֵּם חֲצִי נֶזֶק--שֶׁאַפִלּוּ הָיָה תָּם כְּשֶׁעָלָה בְּדַעְתּוֹ, חֲצִי נֶזֶק הָיָה מְשַׁלֵּם:  שֶׁהֲרֵי יָדַע שְׁהוּא נַגְחָן.  וְאִם לֹא יָדַע הַשּׁוֹאֵל שְׁהוּא נַגְחָן--אֵין הַשּׁוֹאֵל חַיָּב כְּלוּם, וְהַבְּעָלִים מְשַׁלְּמִין נֶזֶק שָׁלֵם.</P>

<P><B>ד,י</B>  [ט] שְׁאָלוֹ כִּשְׁהוּא תָּם, וְהוּעַד בְּבֵית הַשּׁוֹאֵל, וְהִחְזִירוֹ לִבְעָלָיו--חָזַר לְתַמּוּתוֹ:  הוֹאִיל וְנִשְׁתַּנָּת רְשׁוּתוֹ, בָּטְלָה הַהֶעָדָה וְהַבְּעָלִים מְשַׁלְּמִין חֲצִי נֶזֶק; וְהַשּׁוֹאֵל פָּטוּר, שֶׁהֲרֵי הִחְזִירוֹ.</P>

<P><B>ד,יא</B>  [י] שׁוֹמֵר שֶׁקִּבַּל עָלָיו שְׁמִירַת גּוּף הַבְּהֵמָה בִּלְבָד, אֲבָל לֹא שְׁמִירַת נְזָקֶיהָ, וְהִזִּיקָה--פָּטוּר מִלְּשַׁלַּם, וְהַבְּעָלִים חַיָּבִין לְשַׁלַּם.  קִבַּל שְׁמִירַת נְזָקֶיהָ, וְהִזִּיקָה--חַיָּב הַשּׁוֹמֵר; וְאִם הֻזְּקָה--פָּטוּר, וְהַבְּעָלִים עוֹשִׂין דִּין עִם הַמַּזִּיק.</P>

<P><B>ד,יב</B>  [יא] מָסַר הַשּׁוֹמֵר לְשׁוֹמֵר אַחֵר--הַשּׁוֹמֵר הָרִאשׁוֹן, חַיָּב לְשַׁלַּם לַנִּזָּק:  שֶׁהַשּׁוֹמֵר שֶׁמָּסַר לְשׁוֹמֵר חַיָּב; וַהֲרֵי הַנִּזָּק אוֹמֵר לוֹ לָמָּה לֹא שָׁמַרְתָּ אַתָּה בְּעַצְמָךְ וּמָסַרְתָּ לְאַחֵר, שַׁלַּם לִי אַתָּה וְלֵךְ עֲשֵׂה דִּין עִם הַשּׁוֹמֵר שֶׁמָּסַרְתָּ לוֹ אַתָּה.  מְסָרָהּ הַשּׁוֹמֵר לִבְנוֹ, אוֹ לְבֶן בֵּיתוֹ, אוֹ לִמְסַעֲדוֹ--נִכְנְסוּ תַּחַת הַשּׁוֹמֵר, וְחַיָּבִין.</P>

<P><B>ד,יג</B>  [יב] כָּל שׁוֹמֵר שֶׁנִּתְחַיַּב לְשַׁלַּם, וְאֵין לוֹ, וְהָיָה הַמַּזִּיק תָּם, שְׁהוּא מְשַׁלֵּם חֲצִי נֶזֶק מִגּוּפוֹ--הֲרֵי הַנִּזָּק מִשְׁתַּלֵּם מִן הַבְּהֵמָה שֶׁהִזִּיקָה, וְיִשָּׁאֵר דְּמֵי מַה שֶׁגָּבָה הַנִּזָּק חוֹב עַל הַשּׁוֹמֵר לְבַעַל הַבְּהֵמָה.</P>

<P><B>ד,יד</B>  [יג] כָּל בְּהֵמָה שֶׁהִזִּיקָה פֵּרוֹת מְחֻבָּרִין, מְשַׁעֲרִין מַה שֶׁהִזִּיקָה בְּשִׁשִּׁים; וּמְשַׁלֵּם זֶה שֶׁנִּתְחַיַּב לְשַׁלַּם, בֵּין הַבְּעָלִים בֵּין הַשּׁוֹמְרִים.</P>

<P><B>ד,טו</B>  כֵּיצַד:  הֲרֵי שֶׁאָכְלָה בֵּית סְאָה, שָׁמִין שִׁשִּׁים בֵּית סְאָה בְּאוֹתָהּ הַשָּׂדֶה--כַּמָּה הָיָה שׁוֹוֶה, וְכַמָּה הוּא שׁוֹוֶה עַתָּה אַחַר שֶׁנִּפְסְדָה בּוֹ הַסְּאָה; וּמְשַׁלֵּם הַשְּׁאָר.  וְכֵן אִם אָכְלָה קַב אוֹ רֹבַע, אַפִלּוּ קֶלַח אֶחָד--שָׁמִין אוֹתוֹ בְּשִׁשִּׁים.</P>

<P><B>ד,טז</B>  [יד] אָכְלָה פֵּרוֹת גְּמוּרִין שְׁאֵין צְרִיכִים לַקַּרְקָע, מְשַׁלֵּם דְּמֵי פֵּרוֹת גְּמוּרִין בְּשָׁוְיֵיהֶן:  אִם סְאָה, דְּמֵי סְאָה; וְאִם סָאתַיִם, דְּמֵי סָאתַיִם.  הֲרֵי שֶׁאָכְלָה פֵּרוֹת דֶּקֶל אֶחָד, וְכֵן הַקּוֹצֵץ פֵּרוֹת דֶּקֶל חֲבֵרוֹ וַאֲכָלָן--אִם הָיָה דֶּקֶל רוֹמִי וְכַיּוֹצֶא בּוֹ, שְׁאֵין הַתְּמָרִים שֶׁלּוֹ יָפוֹת--מְשַׁעֲרִין אוֹתוֹ בְּשִׁשִּׁים עַל גַּב הַקַּרְקָע; וְאִם דֶּקֶל פַּרְסִי הוּא וְכַיּוֹצֶא בּוֹ, שֶׁהַתְּמָרִים שֶׁלּוֹ יָפוֹת בְּיוֹתֵר--מְשַׁעֲרִין הַדֶּקֶל בִּפְנֵי עַצְמוֹ כַּמָּה הָיָה שׁוֹוֶה, וְכַמָּה הוּא שׁוֹוֶה עַתָּה.
<BR> </P>

<H2>הִלְכּוֹת נִזְקֵי מָמוֹן פֵּרֶק ה</H2>

<P><B>ה,א</B>  בְּהֵמָה שֶׁהָיְתָה רוֹעָה, וְנָפְשָׁה וְנִכְנְסָה בַּשָּׂדוֹת וּבַכְּרָמִים--אַף עַל פִּי שֶׁעֲדַיִן לֹא הִזִּיקָה, מַתְרִין בִּבְעָלֶיהָ שְׁלוֹשָׁה פְּעָמִים.  אִם לֹא שָׁמַר בְּהֶמְתּוֹ, וְלֹא מְנָעָהּ מִלִּתְעוֹת--יֵשׁ רְשׁוּת לְבַעַל הַשָּׂדֶה לִשְׁחֹט אוֹתָהּ שְׁחִיטָה כְּשֵׁרָה, וְאוֹמֵר לִבְעָלֶיהָ בּוֹאוּ וּמִכְרוּ בָּשָׂר שֶׁלָּכֶם:  מִפְּנֵי שֶׁאָסוּר לָאָדָם לְהַזִּיק, וּלְשַׁלַּם מַה שֶׁהִזִּיק; אַפִלּוּ לִגְרֹם הַנֶּזֶק אָסוּר.</P>

<P><B>ה,ב</B>  לְפִיכָּךְ אָסְרוּ חֲכָמִים לְגַדַּל בְּהֵמָה דַּקָּה וְחַיָּה דַּקָּה בְּאֶרֶץ יִשְׂרָאֵל בִּמְקוֹם הַשָּׂדוֹת וְהַכְּרָמִים, אֵלָא בַּיְּעָרִים וּבַמִּדְבָּרוֹת שֶׁבְּאֶרֶץ יִשְׂרָאֵל.  וּמְגַדְּלִין בְּסוּרְיָה, בְּכָל מָקוֹם.</P>

<P><B>ה,ג</B>  עֲשָׂרָה תְּנָאִים הִתְנָה יְהוֹשׁוּעַ וּבֵית דִּינוֹ בְּשָׁעָה שֶׁחִלַּק אֶת הָאָרֶץ, וְאֵלּוּ הֶן:  (א) הִתְנָה שֶׁמַּרְעִין בְּהֵמָה דַּקָּה בַּיְּעָרִים שֶׁאִילָנֵיהֶן גַּסִּין, אֲבָל אֵין מַרְעִין שָׁם בְּהֵמָה גַּסָּה.  וְיַעַר שֶׁאִילָנָיו דַּקִּים, אֵין מַרְעִין בּוֹ לֹא גַּסָּה וְלֹא דַּקָּה אֵלָא מִדַּעַת בְּעָלָיו.</P>

<P><B>ה,ד</B>  (ב) וְכֵן הִתְנָה שֶׁיִּהְיֶה כָּל אָדָם מֻתָּר לְלַקַּט עֵצִים מִשְּׂדֵה חֲבֵרוֹ:  וְהוּא, שֶׁיִּהְיוּ עֵצִים פְּחוּתִים וּקְרוֹבִים לִהְיוֹת קוֹצִים כְּגוֹן הִזְמֵי וְהִגֵּי.  וְהוּא, שֶׁיִּהְיוּ לַחִים וּמְחֻבָּרִין; וּבִלְבָד, שֶׁלֹּא יְשָׁרַשׁ.  אֲבָל שְׁאָר עֵצִים אָסוּר.</P>

<P><B>ה,ה</B>  (ג) וְכֵן הִתְנָה שֶׁיִּהְיֶה כָּל אָדָם מֻתָּר לְלַקַּט עֲשָׂבִים הָעוֹלִין מֵאֵלֵיהֶן בְּכָל מָקוֹם, חוּץ מִשְּׂדֵה תִּלְתָּן שֶׁזְּרָעָהּ לַבְּהֵמָה.</P>

<P><B>ה,ו</B>  (ד) וְכֵן הִתְנָה שֶׁיִּהְיֶה אָדָם קוֹטֵם נְטִיעָה בְּכָל מָקוֹם, חוּץ מִגְּרוּפִיּוֹת שֶׁלְּזַיִת; וְאֵינוּ קוֹטֵם מִן הָאִילָנוֹת אֵלָא כַּזַּיִת וְכַבֵּיצָה.  וּבַקָּנִים וּבַגְּפָנִים מִן הַפְּקָק וּלְמַעְלָה; וּבִשְׁאָר הָאִילָן מֵחֻבּוֹ שֶׁלָּאִילָן, לֹא מֵחֻדּוֹ.  וּכְשֶׁהִתִּיר לִקְטֹם, לֹא הִתִּיר אֵלָא מֵחָדָשׁ שְׁאֵינוּ עוֹשֶׂה פֵּרוֹת; אֲבָל לֹא מִיָּשָׁן שֶׁעוֹשֶׂה פֵּרוֹת.  וְאֵינוּ קוֹטֵם אֵלָא מִמְּקוֹם שְׁאֵינוּ רוֹאֶה פְּנֵי חַמָּה.</P>

<P><B>ה,ז</B>  (ה) וְכֵן הִתְנָה שֶׁהַמַּעְיָן הַיּוֹצֶא בַּתְּחִלָּה--בְּנֵי אוֹתָהּ הָעִיר שֶׁיָּצָא בִּגְבוּלָם מִסְתַּפְּקִין מִמֶּנּוּ, אַף עַל פִּי שְׁאֵין עִיקָרוֹ בְּחֶלְקָם; וְאֵין לַאֲחֵרִים לְהִסְתַּפַּק עִמָּהֶם מִמֶּנּוּ.</P>

<P><B>ה,ח</B>  (ו) וְכֵן הִתְנָה שֶׁיִּהְיֶה כָּל אָדָם מֻתָּר לָצוּד דָּגִים מִיָּם טְבֶרְיָה:  וְהוּא, שֶׁיָּצוּד בְּחַכָּה בִּלְבָד; אֲבָל לֹא יִפְרֹשׂ קְלָע וְיַעְמִיד סְפִינָה שָׁם, אֵלָא בְּנֵי הַשֵּׁבֶט שֶׁהִגִּיעַ אוֹתוֹ הַיָּם בְּחֶלְקָם.</P>

<P><B>ה,ט</B>  (ז) וְכֵן הִתְנָה שֶׁכָּל אָדָם שֶׁצָּרִיךְ לִנְקָבָיו--מִסְתַּלֵּק מִן הַדֶּרֶךְ וְנִכְנָס אֲחוֹרֵי הַגָּדֵר שֶׁפָּגַע בּוֹ וְנִפְנָה שָׁם, וְאַפִלּוּ בְּשָׂדֶה מְלֵאָה כַּרְכֹּם; וְנוֹטֵל מִשָּׁם צְרוֹר, וּמְקַנֵּחַ.</P>

<P><B>ה,י</B>  (ח) וְכֵן הִתְנָה שֶׁכָּל הַתּוֹעֶה בֵּין הַכְּרָמִים וְכַיּוֹצֶא בָּהֶן--מְפַסֵּג וְעוֹלֶה מְפַסֵּג וְיוֹרֵד, עַד שֶׁיֵּצֵא לְדַרְכּוֹ.</P>

<P><B>ה,יא</B>  (ט) וְכֵן הִתְנָה שֶׁבִּזְמָן שֶׁיִּרְבֶּה הַטִּיט בְּדַרְכֵי הָרַבִּים אוֹ נְקִיעֵי מַיִם--יֵשׁ לְעוֹבְרֵי דְּרָכִים לְהִסְתַּלַּק לִצְדַדֵי הַדְּרָכִים וּמְהַלְּכִין שָׁם, אַף עַל פִּי שְׁהֶן מְהַלְּכִין בְּדֶרֶךְ שֶׁיֵּשׁ לָהּ בְּעָלִים.</P>

<P><B>ה,יב</B>  (י) וְכֵן הִתְנָה שֶׁמֵּת מִצְוָה קוֹנֶה מְקוֹמוֹ, וְנִקְבָּר בִּמְקוֹם שֶׁיִּמָּצֵא בּוֹ:  וְהוּא שֶׁלֹּא יִהְיֶה מֻטָּל עַל הַמְּצָר, וְלֹא בְּתוֹךְ תְּחוּם הַמְּדִינָה; אֲבָל אִם נִמְצָא עַל הַמְּצָר, אוֹ שֶׁהָיָה בְּתוֹךְ הַתְּחוּם--מְבִיאוֹ לְבֵית הַקְּבָרוֹת.</P>

<P><B>ה,יג</B>  [ד] שְׁלֹמֹה תִּקַּן שֶׁיִּהְיוּ עוֹבְרֵי דְּרָכִים מֻתָּרִין בִּימוֹת הַחַמָּה לְהַלַּךְ בְּשָׁבִילִין שֶׁיֵּשׁ לָהֶן בְּעָלִים, עַד שֶׁתֵּרֵד רְבִיעָה שְׁנִיָּה.  [ה] וְתַקָּנוֹת אֵלּוּ נוֹהֲגוֹת בְּכָל מָקוֹם, אַפִלּוּ בְּחוּצָה לָאָרֶץ; [ו] וּמִשֶּׁיָּרַד הַטַּל בְּבָבֶל, אָסוּר לְהַלַּךְ בְּשָׁבִילִין שֶׁיֵּשׁ לָהֶן בְּעָלִים.</P>

<P><B>ה,יד</B>  [ז] אַף עַל פִּי שְׁאֵין מְגַדְּלִין בְּהֵמָה דַּקָּה בְּאֶרֶץ יִשְׂרָאֵל, מֻתָּר לְשַׁהוֹתָהּ קֹדֶם לָרֶגֶל שְׁלוֹשִׁים יוֹם, וְקֹדֶם לְמִשְׁתֶּה בְּנוֹ שְׁלוֹשִׁים יוֹם; וְהַטַּבָּח לוֹקֵחַ וְשׁוֹחֵט, לוֹקֵחַ וּמַשְׁהֶה עַד שֶׁיִּשְׁחֹט מְעַט מְעַט:  וּבִלְבָד, שֶׁלֹּא תֵצֵא וְתִרְעֶה בָּעֵדֶר; אֵלָא כָּל הַמַּשְׁהֶה מַשְׁהֶה בְּתוֹךְ בֵּיתוֹ, כְּדֵי שֶׁלֹּא תַזִּיק.  [ח] וּכְבָר עָשׂוּ בָּבֶל כְּאֶרֶץ יִשְׂרָאֵל לֶאֱסֹר בָּהּ גִּדּוּלֵי בְּהֵמָה דַּקָּה וְחַיָּה דַּקָּה, מִפְּנֵי שֶׁהָיוּ רֹב הַשָּׂדוֹת וְהַכְּרָמִים שָׁם בְּאוֹתָן הַיָּמִים שֶׁלְּיִשְׂרָאֵל.</P>

<P><B>ה,טו</B>  [ט] וְכֵן אָסְרוּ חֲכָמִים לְגַדַּל חֲזִירִים בְּכָל מָקוֹם, וְלֹא אֶת הַכֶּלֶב אֵלָא אִם כֵּן הָיָה קָשׁוּר בְּשַׁלְשֶׁלֶת.  אֲבָל מְגַדֵּל הוּא כְּלָבִים בְּעִיר הַסְּמוּכָה לַסְּפָר, בַּיּוֹם קוֹשְׁרוֹ וּבַלַּיְלָה מַתִּירוֹ.  וְאָמְרוּ חֲכָמִים אָרוּר מְגַדֵּל כְּלָבִים וַחֲזִירִים, מִפְּנֵי שֶׁהֶזֵּקָן מְרֻבֶּה וּמָצוּי.</P>

<P><B>ה,טז</B>  [י] רוֹעֶה שֶׁעָשָׂה תְּשׁוּבָה--אֵין מְחַיְּבִין אוֹתוֹ לִמְכֹּר מִיָּד, אֵלָא מוֹכֵר עַל יָד עַל יָד.  וְכֵן מִי שֶׁנָּפְלוּ לוֹ כְּלָבִים וַחֲזִירִים בִּירֻשָּׁה--אֵין מְחַיְּבִין אוֹתוֹ לִמְכֹּר מִיָּד, אֵלָא מְעַט מְעַט.
<BR> </P>

<H2>הִלְכּוֹת נִזְקֵי מָמוֹן פֵּרֶק ו</H2>

<P><B>ו,א</B>  אֵיזֶה הוּא מוּעָד, כָּל שֶׁהֵעִידוּ בּוֹ שְׁלוֹשָׁה יָמִים.  אֲבָל אִם נָגַח בְּיוֹם אֶחָד, אוֹ נָשַׁךְ אוֹ רָבַץ אוֹ בָּעַט אוֹ נָגַף אַפִלּוּ מֵאָה פְּעָמִים--אֵין זֶה מוּעָד.  הֵעִידוּ בּוֹ שְׁלוֹשָׁה כִּתֵּי עֵדִים בְּיוֹם אֶחָד--הֲרֵי זֶה סְפֵק אִם הוּעַד, אוֹ לֹא הוּעַד.</P>

<P><B>ו,ב</B>  אֵין הֶעָדָה אֵלָא בִּפְנֵי הַבְּעָלִים, וּבִפְנֵי בֵּית דִּין--שֶׁנֶּאֱמָר "וְהוּעַד בִּבְעָלָיו וְלֹא יִשְׁמְרֶנּוּ" (שמות כא,כט), וְאֵין הֶעָדָה אֵלָא בְּבֵית דִּין.  [ג] שׁוֹר שֶׁלְּחֵרֵשׁ שׁוֹטֶה וְקָטָן וּמִי שְׁהוּא בִּמְדִינַת הַיָּם שֶׁנָּגְחוּ, פְּטוּרִין; אֲבָל בֵּית דִּין מַעְמִידִין לָהֶם אַפְטְרוּפִין, וּמְעִידִין בָּהֶן בִּפְנֵי הָאַפְטְרוּפִין.</P>

<P><B>ו,ג</B>  [ד] הִזִּיקוּ אַחַר שֶׁהוּעֲדוּ בִּפְנֵי אַפְטְרוּפִין--אִם עֲדַיִן הוּא תָּם, מְשַׁלֵּם חֲצִי נֶזֶק מִגּוּפוֹ.  וְאִם הוּעַד בּוֹ שְׁלוֹשָׁה יָמִים, וְאַחַר כָּךְ הִזִּיק--מְשַׁלֵּם נֶזֶק שָׁלֵם מִן הַיָּפֶה שֶׁבְּנִכְסֵי אַפְטְרוּפִין; וְלִכְשֶׁיִּגְדְּלוּ הַיְּתוֹמִים, יַעֲשׂוּ דִּין עִם הָאַפְטְרוּפִין וִישַׁלְּמוּ לָהֶן.</P>

<P><B>ו,ד</B>  [ה] שְׁוָרִים שֶׁמְּשַׂחֲקִין בָּהֶן וּמְלַמְּדִין אוֹתָן שֶׁיַּגִּיחוּ זֶה אֶת זֶה, אֵינָן מוּעָדִין לְזֶה.  וְאַפִלּוּ הֵמִיתוּ אֶת הָאָדָם, אֵינָן חַיָּבִין מִיתָה--שֶׁנֶּאֱמָר "כִּי-יִגַּח" (שמות כא,כח), לֹא שֶׁיַּגִּיחוּהוּ.</P>

<P><B>ו,ה</B>  [ו] שׁוֹר שֶׁהוּעַד וְנִמְכַּר, אוֹ נִתַּן בְּמַתָּנָה--חָזַר לְתַמּוּתוֹ, שֶׁהָרְשׁוּת שֶׁנִּשְׁתַּנָּת מְשַׁנָּה דִּינוֹ; אֲבָל אִם הִשְׁאִילוֹ אוֹ מְסָרוֹ לְשׁוֹמֵר, הֲרֵי הוּא בְּחֶזְקָתוֹ.  וְכֵן שׁוֹר שֶׁהוּעַד בִּפְנֵי אַפְטְרוּפִין, וְנִתְפַּקַּח הַחֵרֵשׁ, וְנִשְׁתַּפָּה הַשּׁוֹטֶה, וְהִגְדִּיל הַקָּטָן--אַף עַל פִּי שֶׁבָּטַל הָאַפְטְרוּפוֹס--הֲרֵי הֶן מוּעָדִין בְּחֶזְקָתָן, שֶׁהֲרֵי בִּרְשׁוּת בַּעְלֵיהֶן הֶן.</P>

<P><B>ו,ו</B>  [ז] בְּהֵמָה שֶׁהוּעֲדָה, וְחָזְרָה בָּהּ מִדָּבָר שֶׁהוּעֲדָה לוֹ--חָזְרָה לְתַמּוּתָהּ.  כֵּיצַד:  שׁוֹר שֶׁהוּעַד לִגַּח, וְחָזַר שֶׁלֹּא לִגַּח--אַף עַל פִּי שְׁהוּא נוֹגֵף, הֲרֵי זֶה תָּם לִנְגִיחָה.  וּמֵאֵימָתַי הִיא חֲזָרָתוֹ--עַד שֶׁיִּהְיוּ הַתִּינוֹקוֹת מְמַשְׁמְשִׁין בּוֹ, וְאֵינוּ נוֹגֵחַ.  וְכֵן בִּשְׁאָר הַדְּבָרִים שֶׁהוּעַד לָהֶן--עַד שֶׁיְּמַשְׁמְשׁוּ בּוֹ, וְלֹא יִהְיֶה עוֹשֶׂה אוֹתָן.</P>

<P><B>ו,ז</B>  [ח] שׁוֹר שְׁהוּא מוּעָד לְמִינוֹ, הֲרֵי זֶה אֵינוּ מוּעָד לִשְׁאֵינוּ מִינוֹ; הוּעַד לָאָדָם, אֵינוּ מוֹעֵד לַבְּהֵמָה; הוּעַד לַקְּטַנִּים, אֵינוּ מוּעָד לַגְּדוֹלִים.  לְפִיכָּךְ אִם הִזִּיק אֶת מִין שְׁהוּא מוּעָד לוֹ, מְשַׁלֵּם נֶזֶק שָׁלֵם; וְאִם הִזִּיק לִשְׁאָר הַמִּינִין, מְשַׁלֵּם חֲצִי נֶזֶק.</P>

<P><B>ו,ח</B>  הָיָה מוּעָד לַשַּׁבָּתוֹת, אֵינוּ מוּעָד לִימוֹת הַחֹל.  וְאִם הִזִּיק בַּשַּׁבָּתוֹת, מְשַׁלֵּם נֶזֶק שָׁלֵם; וּבִימוֹת הַחֹל, מְשַׁלֵּם חֲצִי נֶזֶק.  וּמֵאֵימָתַי הִיא חֲזָרָתוֹ--מִשֶּׁיִּהְיוּ הַתִּינוֹקוֹת מְמַשְׁמְשִׁין בּוֹ בַּיּוֹם שְׁהוּא מוּעָד לוֹ, וְלֹא יִהְיֶה מַזִּיק נֶזֶק שֶׁהוּעַד לוֹ.</P>

<P><B>ו,ט</B>  נָגַח שׁוֹר הַיּוֹם, וַחֲמוֹר לְמָחָר, וְגָמַל בְּיוֹם שְׁלִישִׁי--נַעֲשָׂה מוּעָד לַכֹּל.  רָאָה שׁוֹר הַיּוֹם וּנְגָחוֹ, וּלְמָחָר רָאָה שׁוֹר וְלֹא נְגָחוֹ, וּבַיּוֹם הַשְּׁלִישִׁי רָאָה שׁוֹר וּנְגָחוֹ, וּבָרְבִיעִי רָאָה שׁוֹר וְלֹא נְגָחוֹ, וּבַחֲמִישִׁי רָאָה שׁוֹר וּנְגָחוֹ, וּבַשִּׁשִּׁי רָאָה שׁוֹר וְלֹא נְגָחוֹ--נַעֲשָׂה מוּעָד לְסֵרוּגִין לַשְּׁוָרִים.  וְכֵן כָּל כַּיּוֹצֶא בְּזֶה.</P>

<P><B>ו,י</B>  רָאָה שׁוֹר הַיּוֹם וּנְגָחוֹ, וּלְמָחָר רָאָה חֲמוֹר וְלֹא נְגָחוֹ, וּבַשְּׁלִישִׁי רָאָה סוּס וּנְגָחוֹ, וּבָרְבִיעִי רָאָה גָּמָל וְלֹא נְגָחוֹ, וּבַחֲמִישִׁי רָאָה פֶּרֶד וּנְגָחוֹ, וּבַשִּׁשִּׁי רָאָה עָרוֹד וְלֹא נְגָחוֹ--נַעֲשָׂה מוּעָד לְסֵרוּגִין לַכֹּל.  וְאִם נָגַח בַּיּוֹם שְׁהוּא מוּעָד לוֹ אֶחָד מִשְּׁלֹשֶׁת הַמִּינִין שֶׁנָּגַח בְּסֵרוּגִין, הֲרֵי זֶה מוּעָד.</P>

<P><B>ו,יא</B>  נָגַח בַּחֲמִשָּׁה עָשָׂר לְחֹדֶשׁ זֶה, וּבְשִׁשָּׁה עָשָׂר לְחֹדֶשׁ שֵׁנִי, וּבְשִׁבְעָה עָשָׂר לְחֹדֶשׁ שְׁלִישִׁי--אֵינוּ מוּעָד עַד שֶׁיְּשַׁלַּשׁ בַּדִּלּוּג.  שָׁמַע קוֹל שׁוֹפָר וְנָגַח, קוֹל שׁוֹפָר וְנָגַח, קוֹל שׁוֹפָר וְנָגַח--נַעֲשָׂה מוּעָד לְשׁוֹפָרוֹת.  וְכֵן כָּל כַּיּוֹצֶא בְּזֶה.</P>

<P><B>ו,יב</B>  נָגַח שְׁלוֹשָׁה שְׁוָרִים בִּשְׁלוֹשָׁה יָמִים זֶה אַחַר זֶה, וּבָרְבִיעִי נָגַח חֲמוֹר, וּבַחֲמִישִׁי נָגַח גָּמָל, אוֹ שֶׁנָּגַח חֲמוֹר וְגָמָל בַּתְּחִלָּה בִּשְׁנֵי יָמִים זֶה אַחַר זֶה, וְאַחַר כָּךְ נָגַח שְׁלוֹשָׁה שְׁוָרִים זֶה אַחַר זֶה--הֲרֵי זֶה סְפֵק אִם הוּא מוּעָד לַשְּׁוָרִים בִּלְבָד, אוֹ לִשְׁלֹשֶׁת הַמִּינִין הוּא מוּעָד.</P>

<P><B>ו,יג</B>  וְכֵן אִם נָגַח בְּשָׁלוֹשׁ שַׁבָּתוֹת זוֹ אַחַר זוֹ, וּבְאֶחָד בַּשַּׁבָּת וּבְשֵׁנִי בַּשַּׁבָּת, אוֹ שֶׁנָּגַח בַּחֲמִישִׁי בַּשַּׁבָּת וּבְעֶרֶב שַׁבָּת וּבְיוֹם הַשַּׁבָּת, וּבִשְׁתֵּי שַׁבָּתוֹת הַבָּאוֹת אַחֲרֶיהָ--הֲרֵי זֶה סְפֵק אִם הוּא מוּעָד לַשַּׁבָּתוֹת בִּלְבָד, אוֹ לִשְׁלֹשֶׁת הַיָּמִים שֶׁשְּׁנַיִם מֵהֶן חֹל.  [יג] וְכָל אֵלּוּ הַסְּפֵקוֹת וְכַיּוֹצֶא בָּהֶן, אֵין מְחַיְּבִין בָּהֶן אֶת הַמַּזִּיק אֵלָא חֲצִי נֶזֶק; וְאִם תָּפַס הַנִּזָּק נֶזֶק שָׁלֵם, אֵין מוֹצִיאִין מִיָּדוֹ.
<BR> </P>

<H2>הִלְכּוֹת נִזְקֵי מָמוֹן פֵּרֶק ז</H2>

<P><B>ז,א</B>  שׁוֹר שֶׁקְּשָׁרוֹ בְּעָלָיו בְּמוֹסֵרָה, וְנָעַל בְּפָנָיו כָּרָאוּי, וְיָצָא וְהִזִּיק--אִם תָּם הוּא, מְשַׁלֵּם חֲצִי נֶזֶק.  וְאִם הָיָה מוּעָד, פָּטוּר:  שֶׁנֶּאֱמָר "וְלֹא יִשְׁמְרֶנּוּ, בְּעָלָיו" (שמות כא,לו)--הַא אִם שְׁמָרוֹ, פָּטוּר; וְשָׁמוּר הוּא זֶה.  וְאִם הִזִּיק בְּדָבָר שְׁהוּא מוּעָד לוֹ מִתְּחִלָּתוֹ, כְּגוֹן שֶׁאָכַל דְּבָרִים הָרְאוּיִין לוֹ, אוֹ שִׁבַּר בְּרַגְלוֹ כְּדֶרֶךְ הִלּוּכוֹ--פָּטוּר מִלְּשַׁלַּם.</P>

<P><B>ז,ב</B>  הָיָה מוּעָד לְקֶרֶן יָמִין, וְאֵינוּ מוּעָד לְקֶרֶן שְׂמֹאל, וְיָצָא אַחַר שֶׁשְּׁמָרוֹ כָּרָאוּי, וְנָגַח בֵּין בְּקֶרֶן יָמִין בֵּין בְּקֶרֶן שְׂמֹאל--מְשַׁלֵּם חֲצִי נֶזֶק.</P>

<P><B>ז,ג</B>  בְּהֵמָה שֶׁחָבְלָה בָּאָדָם, בֵּין בְּכַוָּנָה בֵּין שֶׁלֹּא בְּכַוָּנָה--אִם תַּמָּה הִיא, מְשַׁלֵּם חֲצִי נֶזֶק מִגּוּפָהּ; וְאִם מוּעֶדֶת, מְשַׁלֵּם נֶזֶק שָׁלֵם:  וּפָטוּר מִן הַשֶּׁבֶת, וּמִן הַבֹּשֶׁת, וּמִן הַצַּעַר, וּמִן הָרִפּוּי--שֶׁאַרְבָּעָה דְּבָרִים אֵלּוּ, לֹא חִיְּבָה תּוֹרָה בָּהֶן אֵלָא לָאָדָם שֶׁחָבַל בַּחֲבֵרוֹ; אֲבָל בְּהֶמְתּוֹ שֶׁחָבְלָה בַּחֲבֵרוֹ--הֲרֵי זֶה כְּמִי שֶׁהִזִּיקָה מְמוֹנוֹ, שְׁאֵינוּ חַיָּב אֵלָא נֶזֶק בִּלְבָד.</P>

<P><B>ז,ד</B>  לְפִיכָּךְ שׁוֹרוֹ שֶׁבִּיַּשׁ, פָּטוּר; וְאִם בִּיַּשׁ הוּא בְּעַצְמוֹ, חַיָּב כְּמוֹ שֶׁיִּתְבָּאַר.  וְשׁוֹרוֹ שֶׁחָבַל בְּאָבִיו אוֹ בְּאִמּוֹ, אוֹ שֶׁהִדְלִיק גְּדִישׁ חֲבֵרוֹ בַּשַּׁבָּת--חַיָּב בִּנְזָקָיו; וְאִלּוּ הָיָה הוּא בְּעַצְמוֹ הָעוֹשֶׂה זֶה, הָיָה פָּטוּר מִלְּשַׁלַּם כְּמוֹ שֶׁיִּתְבָּאַר.</P>

<P><B>ז,ה</B>  [ד] הַמַּכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת, וּנְגָחוֹ שׁוֹרוֹ שֶׁלְּבַעַל הַבַּיִת אוֹ נְשָׁכוֹ כַּלְבּוֹ--פָּטוּר.  וְאִם נָגַח הוּא שׁוֹרוֹ שֶׁלְּבַעַל הַבַּיִת--אִם הָיָה תָּם, מְשַׁלֵּם חֲצִי נֶזֶק; וּמוּעָד, מְשַׁלֵּם נֶזֶק שָׁלֵם כְּדִין הַנּוֹגֵחַ בִּרְשׁוּת הָרַבִּים.</P>

<P><B>ז,ו</B>  [ה] נָפַל לְבוֹר שֶׁבְּחָצֵר זוֹ, וְהִבְאִישׁ אֶת מֵימָיו--אִם הִבְאִישׁ מִיָּד בְּשָׁעַת נְפִילָה, חַיָּב בְּנִזְקֵי הַמַּיִם.  וְאִם אַחַר זְמָן, פָּטוּר:  שֶׁהֲרֵי נַעֲשָׂה הַשּׁוֹר תַּקְלָה כְּבוֹר; וְהַמַּיִם הֲרֵי הֶן כְּכֵלִים, וְלֹא מָצָאנוּ בּוֹר שֶׁחַיָּב בָּהּ עַל הַכֵּלִים כְּמוֹ שֶׁיִּתְבָּאַר.  וְאִם הִכְנִיס בִּרְשׁוּת, בַּעַל הַשּׁוֹר פָּטוּר; וְאִם קִבַּל עָלָיו בַּעַל הַבַּיִת לִשְׁמֹר, הֲרֵי הוּא חַיָּב בְּנֵזֶק הַשּׁוֹר שֶׁנָּפַל לַבּוֹר.</P>

<P><B>ז,ז</B>  [ו] הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת, וְהִזִּיק אֶת בַּעַל הַבַּיִת, אוֹ שֶׁהֻזַּק בּוֹ בַּעַל הַבַּיִת, אוֹ שֶׁחָפַר בֶּחָצֵר בּוֹרוֹת שִׁיחִין וּמְעָרוֹת--בַּעַל הַשּׁוֹר חַיָּב בְּנִזְקֵי חָצֵר; וּבַעַל חָצֵר חַיָּב בְּנִזְקֵי הַבּוֹר, שֶׁהֲרֵי הָיָה עָלָיו לְסָתְמוֹ.</P>

<P><B>ז,ח</B>  [ז] הִזִּיק בַּעַל הַבַּיִת אֶת הַשּׁוֹר--אִם הִזִּיקוֹ שֶׁלֹּא לַדַּעַת, פָּטוּר:  שֶׁהֲרֵי אוֹמֵר לוֹ לָמָּה נִכְנַסְתָּ שֶׁלֹּא בִּרְשׁוּת, עַד שֶׁשָּׁגַגְתִּי בָּךְ.  וְאִם הִזִּיקוֹ לַדַּעַת, חַיָּב נֶזֶק שָׁלֵם:  מִפְּנֵי שֶׁיֵּשׁ לוֹ רְשׁוּת לְהוֹצִיאוֹ מֵרְשׁוּתוֹ; אֲבָל לְהַזִּיקוֹ, אֵין לוֹ רְשׁוּת.</P>

<P><B>ז,ט</B>  [ח] שָׁמִין לַנְּזָקִין.  כֵּיצַד:  הֲרֵי שֶׁשִּׁבַּר כְּלִי שֶׁלַּחֲבֵרוֹ, בֵּין הוּא בֵּין בְּהֶמְתּוֹ--אֵין אוֹמְרִין לַמַּזִּיק קַח אַתָּה אֶת הַכְּלִי הַשָּׁבוּר, וְשַׁלַּם לְזֶה דְּמֵי כֶּלְיוֹ; אֵלָא אוֹמְדִין כַּמָּה פָּחַת הַכְּלִי מִדָּמָיו, וְנוֹתֵן לוֹ כָּל הַפְּחָת אִם הָיָה הַמַּזִּיק מוּעָד, אוֹ חֲצִי הַפְּחָת אִם הָיָה תָּם:  שֶׁנֶּאֱמָר "וְהַמֵּת, יִהְיֶה-לּוֹ" (שמות כא,לד; שמות כא,לו), לַנִּזָּק.</P>

<P><B>ז,י</B>  פְּחָת הַנְּבֵלָה, עַל הַנִּזָּק; וּשְׁבָח הַנְּבֵלָה, חוֹלְקִין אוֹתוֹ הַנִּזָּק וְהַמַּזִּיק.  [ט] כֵּיצַד:  שׁוֹר שׁוֹוֶה מָאתַיִם שֶׁנְּגָחוּהוּ וּמֵת, וַהֲרֵי הַנְּבֵלָה שׁוֹוָה בְּשָׁעַת מִיתָה מֵאָה, וּבְשָׁעַת עֲמִידָה בַּדִּין פָּחֲתָה וַהֲרֵי הִיא שׁוֹוָה שְׁמוֹנִים--אֵין הַמַּזִּיק מְשַׁלֵּם אֵלָא מֵאָה; וְאִם הָיָה תָּם, מְשַׁלֵּם לוֹ חֲמִשִּׁים מִגּוּפוֹ.</P>

<P><B>ז,יא</B>  [י] הִשְׁבִּיחָה הַנְּבֵלָה, וַהֲרֵי הִיא שׁוֹוָה בְּשָׁעַת עֲמִידָה בַּדִּין מֵאָה וְעֶשְׂרִים--הֲרֵי הַמַּזִּיק מְשַׁלֵּם לוֹ תִּשְׁעִים, אִם הָיָה מוּעָד; וְאִם הָיָה תָּם, מְשַׁלֵּם חֲמִשָּׁה וְאַרְבָּעִים מִגּוּפוֹ:  וְזֶה הוּא שֶׁנֶּאֱמָר "וְגַם אֶת-הַמֵּת, יֶחֱצוּן" (שמות כא,לה), שְׁבָח הַנְּבֵלָה יֶחֱצוּן.</P>

<P><B>ז,יב</B>  [יא] שׁוֹר שׁוֹוֶה מָאתַיִם, שֶׁנָּגַח שׁוֹר שׁוֹוֶה מָאתַיִם וְהִפְחִיתוֹ חֲמִשִּׁים, וּבְשָׁעַת עֲמִידָה בַּדִּין הִשְׁבִּיחַ הַנִּזָּק, וַהֲרֵי הוּא שׁוֹוֶה אַרְבַּע מֵאוֹת, וְלוּלֵא זֶה הַחֶבֶל שֶׁהִפְחִיתוֹ, הָיָה שׁוֹוֶה שְׁמוֹנֶה מֵאוֹת, בֵּין שֶׁפִּטְּמוֹ בֵּין שֶׁשָּׁבַח מֵאֵלָיו--אֵינוּ נוֹתֵן לוֹ אֵלָא כְּשָׁעַת הַנֶּזֶק.  כָּחַשׁ מֵחֲמַת הַמַּכָּה בְּשָׁעַת עֲמִידָה בַּדִּין, וַהֲרֵי הַפְּחָת שׁוֹוֶה מֵאָה--נוֹתֵן לוֹ כְּשָׁעַת עֲמִידָה בַּדִּין.</P>

<P><B>ז,יג</B>  [יב] הִשְׁבִּיחַ הַמַּזִּיק בְּשָׁעַת עֲמִידָה בַּדִּין--אִם מֵחֲמַת שֶׁפִּטְּמוֹ שָׁבַח, אֵינוּ מִשְׁתַּלֵּם מִמֶּנּוּ אֵלָא מַה שֶׁהָיָה שׁוֹוֶה בְּשָׁעָה שֶׁהִזִּיק; וְאִם מֵחֲמַת עַצְמוֹ הִשְׁבִּיחַ, מִשְׁתַּלֵּם חֲצִי נֶזֶק מִמֶּנּוּ כְּשָׁעַת עֲמִידָה בַּדִּין.</P>

<P><B>ז,יד</B>  [יג] עַל הַמַּזִּיק לִטְרֹחַ בַּנְּבֵלָה, עַד שֶׁמַּמְצִיא אוֹתָהּ לַנִּזָּק.  כֵּיצַד:  כְּגוֹן שֶׁנָּפַל הַשּׁוֹר לְבוֹר וּמֵת--מַעֲלֶה הַנְּבֵלָה מִן הַבּוֹר, וְנוֹתְנָהּ לַנִּזָּק.  וְאַחַר כָּךְ שָׁמִין לוֹ פְּחָת הַנְּבֵלָה--שֶׁנֶּאֱמָר "כֶּסֶף יָשִׁיב לִבְעָלָיו; וְהַמֵּת, יִהְיֶה-לּוֹ" (שמות כא,לד), מְלַמֵּד שְׁהוּא חַיָּב לְהָשִׁיב אֶת הַנְּבֵלָה וְאֶת הַפְּחָת שֶׁפָּחֲתָה מִן הַחַי לַנִּזָּק; וְאִם הָיָה תָּם, חֲצִי הַפְּחָת כְּמוֹ שֶׁבֵּאַרְנוּ.
<BR> </P>

<H2>הִלְכּוֹת נִזְקֵי מָמוֹן פֵּרֶק ח</H2>

<P><B>ח,א</B>  שׁוֹר שֶׁלְּיִשְׂרָאֵל שֶׁנָּגַח שׁוֹר שֶׁלַּהֶקְדֵּשׁ, אוֹ שֶׁלַּהֶקְדֵּשׁ שֶׁנָּגַח שׁוֹר שֶׁלְּיִשְׂרָאֵל--פָּטוּר, שֶׁנֶּאֱמָר "שׁוֹר רֵעֵהוּ" (שמות כא,לה).  וְכָל הַקֳּדָשִׁים שֶׁחַיָּבִין עֲלֵיהֶן מְעִילָה, הֶן שְׁאֵין בָּהֶן דִּין נְזָקִין.  וּפְסוּלֵי הַמֻּקְדָּשִׁין--יֵשׁ בָּהֶן דִּין נְזָקִין, בֵּין שֶׁהִזִּיקוּ בֵּין שֶׁהֻזְּקוּ:  שֶׁהֲרֵי יָצְאוּ לְפִדְיוֹן וְלִהְיוֹתָן חֻלִּין.</P>

<P><B>ח,ב</B>  שְׁלָמִים שֶׁהִזִּיקוּ, גּוֹבֶה מִבְּשָׂרָם; וְאֵינוּ גּוֹבֶה מִן הַבָּשָׂר כְּנֶגֶד הָאֵמוּרִין--שֶׁהָאֵמוּרִין שֶׁלִּקְדָשִׁים קַלִּים, מוֹעֲלִין בָּהֶן כְּמוֹ שֶׁבֵּאַרְנוּ בְּהִלְכּוֹת מְעִילָה.  וְכֵן תּוֹדָה שֶׁהִזִּיקָה, גּוֹבֶה מִבְּשָׂרָהּ; וְאֵינוּ גּוֹבֶה מִן הַלֶּחֶם הַבָּא עִמָּהּ, שְׁאֵין הַלֶּחֶם מִכְּלַל הַבָּשָׂר.  [ג] וְכֵיצַד גּוֹבֶה--שֶׁיֹּאכַל הַנִּזָּק וַחֲבוּרָתוֹ מִן הַבָּשָׂר בִּקְדֻשָּׁה, כְּנֶגֶד חֲצִי נֶזֶק שֶׁלּוֹ.</P>

<P><B>ח,ג</B>  וְכֵיצַד אֵינוּ גּוֹבֶה כְּנֶגֶד הָאֵמוּרִין:  שְׁאִם הָיָה לוֹ לִגְבּוֹת בַּחֲצִי נִזְקוֹ שׁוֹוֶה דֵּינָר, וְהָיָה כָּל הַבָּשָׂר עִם הָאֵמוּרִין שׁוֹוֶה שְׁנֵי דֵּינָרִים, וְהַבָּשָׂר בְּלֹא אֵמוּרִין שׁוֹוֶה דֵּינָר וְחֵצִי--אֵינוּ גּוֹבֶה שְׁנֵי שְׁלִישֵׁי הַבָּשָׂר, אֵלָא חֲצִי הַבָּשָׂר בִּלְבָד.</P>

<P><B>ח,ד</B>  וְכֵן שׁוֹר הַהֶפְקֵר שֶׁהִזִּיק, פָּטוּר--שֶׁנֶּאֱמָר "שׁוֹר רֵעֵהוּ" (שמות כא,לה), עַד שֶׁיִּהְיוּ הַנְּכָסִים מְיֻחָדִים לִבְעָלִים.  כֵּיצַד:  שׁוֹר הַהֶפְקֵר שֶׁנָּגַח, וְקֹדֶם שֶׁיִּתְפֹּס אוֹתוֹ הַנִּזָּק בַּדִּין עָמַד אַחֵר וְזָכָה בּוֹ--הֲרֵי זֶה פָּטוּר.  וְלֹא עוֹד, אֵלָא שׁוֹר הַמְּיֻחָד לִבְעָלִים שֶׁהִזִּיק, וְאַחַר שֶׁהִזִּיק הִקְדִּישׁוֹ אוֹ הִפְקִירוֹ--הֲרֵי זֶה פָּטוּר:  עַד שֶׁיִּהְיוּ לוֹ בְּעָלִים בְּשָׁעַת הֶזֵּקוֹ, וּבְשָׁעַת עֲמִידָה בַּדִּין.</P>

<P><B>ח,ה</B>  שׁוֹר שֶׁלְּיִשְׂרָאֵל שֶׁנָּגַח שׁוֹר שֶׁלְּנָכְרִי, בֵּין תָּם בֵּין מוּעָד--פָּטוּר:  לְפִי שְׁאֵין הַגּוֹיִים מְחַיְּבִין אֶת הָאָדָם עַל בְּהֶמְתּוֹ שֶׁהִזִּיקָה, וַהֲרֵי אָנוּ דָּנִין לָהֶם כְּדִינֵיהֶן.  וְשׁוֹר שֶׁלְּנָכְרִי שֶׁנָּגַח שׁוֹר שֶׁלְּיִשְׂרָאֵל, בֵּין תָּם בֵּין מוּעָד--מְשַׁלֵּם נֶזֶק שָׁלֵם:  קְנָס הוּא זֶה לַגּוֹיִים--לְפִי שְׁאֵינָן זְהִירִין בַּמִּצְווֹת, אֵינָן מְסַלְּקִין הֶזֵּקָן; וְאִם לֹא תְחַיַּב אוֹתָן עַל נִזְקֵי בְּהֶמְתָּן--אֵין מְשַׁמְּרִין אוֹתָהּ, וּמַפְסִידִין מְמוֹן הַבְּרִיּוֹת.</P>

<P><B>ח,ו</B>  שׁוֹר תָּם שֶׁהִזִּיק--אִם מְכָרוֹ הַמַּזִּיק, עַד שֶׁלֹּא עָמַד בַּדִּין--אַף עַל פִּי שְׁהוּא מָכוּר, הֲרֵי הַנִּזָּק גּוֹבֶה מִמֶּנּוּ; וְחוֹזֵר הַלּוֹקֵחַ וְגוֹבֶה מִן הַמַּזִּיק שֶׁמָּכַר לוֹ:  שֶׁכֵּיוָן שֶׁנָּגַח, קוֹל יֵשׁ לוֹ; וְלֹא הָיָה לוֹ לִקַּח, עַד שֶׁיִּגְבֶה הַנִּזָּק.</P>

<P><B>ח,ז</B>  הִקְדִּישׁוֹ הַמַּזִּיק--הֲרֵי זֶה מֻקְדָּשׁ, כְּדֵי שֶׁלֹּא יֹאמְרוּ הֶקְדֵּשׁ יוֹצֶא בְּלֹא פִּדְיוֹן.  שְׁחָטוֹ, גּוֹבֶה הַנִּזָּק מִבְּשָׂרוֹ.  נְתָנוֹ בְּמַתָּנָה--מַה שֶׁעָשָׂה עָשׂוּי, וְיִגְבֶה הַנִּזָּק מִמֶּנּוּ.</P>

<P><B>ח,ח</B>  הִזִּיק וְעָמַד בַּדִּין, וְאַחַר כָּךְ מְכָרוֹ--אֵינוּ מָכוּר; הִקְדִּישׁוֹ, אֵינוּ מֻקְדָּשׁ; נְתָנוֹ בְּמַתָּנָה, לֹא עָשָׂה כְּלוּם.  קָדְמוּ בַּעֲלֵי חוֹבוֹת שֶׁלַּמַּזִּיק, וּתְפָסוּהוּ--בֵּין שֶׁחָב עַד שֶׁלֹּא הִזִּיק, בֵּין שֶׁלֹּא חָב עַד שֶׁהִזִּיק--לֹא זָכוּ, אֵלָא הַנִּזָּק גּוֹבֶה מִמֶּנּוּ:  שֶׁאַפִלּוּ הָיָה שֶׁלְּבַעֲלֵי חוֹבוֹת מִתְּחִלָּה וְהִזִּיק, הֲרֵי זֶה גּוֹבֶה מִגּוּפוֹ.</P>

<P><B>ח,ט</B>  מוּעָד שֶׁהִזִּיק, בֵּין עָמַד בַּדִּין בֵּין שֶׁלֹּא עָמַד בַּדִּין, וְהִקְדִּישׁוֹ אוֹ מְכָרוֹ אוֹ נְתָנוֹ בְּמַתָּנָה אוֹ שְׁחָטוֹ--מַה שֶׁעָשָׂה עָשׂוּי; קָדְמוּ בַּעֲלֵי חוֹבוֹת וְהִנְהִיגוּהוּ, בֵּין חָב לָהֶם עַד שֶׁלֹּא הִזִּיק, בֵּין הִזִּיק עַד שֶׁלֹּא חָב--זָכוּ בּוֹ:  לְפִי שְׁאֵין מִשְׁתַּלֵּם הַנִּזָּק אֵלָא מִן הַיָּפֶה שֶׁבְּנִכְסֵי הַמַּזִּיק, וַהֲרֵי כָּל נְכָסָיו מְשֻׁעְבָּדִין לְנֶזֶק זֶה.</P>

<P><B>ח,י</B>  כְּשֶׁבֵּית דִּין נִזְקָקִין לִגְבּוֹת הַנֶּזֶק מִנִּכְסֵי הַמַּזִּיק, גּוֹבִין מִן הַמִּטַּלְטְלִין תְּחִלָּה.  אִם לֹא הָיוּ לוֹ מִטַּלְטְלִין כְּלָל, אוֹ שֶׁלֹּא הָיוּ הַמִּטַּלְטְלִין כְּנֶגֶד כָּל הַנֶּזֶק--גּוֹבִין הַשְּׁאָר מִן הַקַּרְקָע, מִן הַיָּפֶה שֶׁבְּנִכְסֵי הַמַּזִּיק.  וְכָל זְמָן שֶׁיִּמְצְאוּ מִטַּלְטְלִין, אַפִלּוּ סֻבִּין--אֵין נִזְקָקִין לַקַּרְקָע.</P>

<P><B>ח,יא</B>  מֵת הַמַּזִּיק קֹדֶם שֶׁיְּשַׁלַּם--אֵין בֵּית דִּין נִזְקָקִין לַמִּטַּלְטְלִין שֶׁלַּיְּתוֹמִים, אֵלָא לַקַּרְקָע; וְגוֹבִין לַנִּזָּק מִן הַזִּבּוֹרִית:  מִפְּנֵי שֶׁהַנִּזָּק נַעֲשָׂה כְּבַעַל חוֹב, וְהַמִּטַּלְטְלִין אֵין מִשְׁתַּעְבְּדִין לְבַעַל חוֹב.  וְאִם תָּפַס הַנִּזָּק הַמִּטַּלְטְלִין בְּחַיֵּי הַמַּזִּיק, גּוֹבִין לוֹ מֵהֶן אַחַר מוֹתוֹ.</P>

<P><B>ח,יב</B>  כְּבָר תִּקְּנוּ הַגְּאוֹנִים לִגְבּוֹת בַּעַל חוֹב מִן הַמִּטַּלְטְלִין, וּפָשְׁטָה תַּקָּנָה זוֹ בְּכָל בָּתֵּי דִּינִין; לְפִיכָּךְ מַגְבִּין הַנְּזָקִין מִן הַמִּטַּלְטְלִין שֶׁלַּיְּתוֹמִים.  וְאִם לֹא הִנִּיחַ מִטַּלְטְלִין, גּוֹבִין לָהֶן מִן הַזִּבּוֹרִית--שֶׁכָּל הַבָּא לִפָּרַע מִנִּכְסֵי יְתוֹמִים, לֹא יִגְבֶה אֵלָא מִן הַזִּבּוֹרִית כְּמוֹ שֶׁיִּתְבָּאַר.</P>

<P><B>ח,יג</B>  אֵין הַנְּזָקִין מִשְׁתַּלְּמִין, וְאֵין חַיָּבִין בַּכֹּפֶר, וְאֵין הַבְּהֵמָה נֶהְרֶגֶת--אֵלָא בִּרְאָיָה בְּרוּרָה, וּבְעֵדִים הַכְּשֵׁרִים לְהָעִיד:  שֶׁלֹּא תֹאמַר הוֹאִיל וְאֵין מְצוּיִין בְּאוּרָיוֹת הַסּוּסִים וּבְרֶפֶת הַבָּקָר וְגִדְרוֹת הַצֹּאן, אֵלָא הָעֲבָדִים וְהָרוֹעִים וְכַיּוֹצֶא בָּהֶן, אִם הֵעִידוּ שֶׁבְּהֵמָה זוֹ הִיא שֶׁהִזִּיקָה אֶת זוֹ--שׁוֹמְעִין לָהֶן; אוֹ אִם הֵעִידוּ קְטַנִּים אוֹ נָשִׁים שֶׁאָדָם זֶה חָבַל אֶת זֶה, אוֹ הֵעִידוּ בִּשְׁאָר נְזָקִין--סוֹמְכִין עֲלֵיהֶן.  אֵין הַדָּבָר כֵּן; אֵלָא לְעוֹלָם אֵין מְחַיְּבִין מָמוֹן עַל פִּי עֵדִים, עַד שֶׁיִּהְיוּ עֵדִים הַכְּשֵׁרִים לְהָעִיד שְׁאָר עֵדִיּוֹת, וְיָעִידוּ בְּבֵית דִּין, וִיחַיְּבוּ בֵּית דִּין הַמַּזִּיק לְשַׁלַּם.</P>

<P><B>ח,יד</B>  שׁוֹר שֶׁהָיָה רוֹעֶה עַל גַּב הַנָּהָר, וְנִמְצָא שׁוֹר הָרוּג בְּצִדּוֹ--אַף עַל פִּי שֶׁזֶּה מְנֻגָּח וְזֶה מוּעָד לִגַּח, זֶה מְנֻשָּׁךְ וְזֶה מוּעָד לִשַּׁךְ--אֵין אוֹמְרִין בַּיָּדוּעַ שֶׁזֶּה נְשָׁכוֹ, וְזֶה נְגָחוֹ; אַפִלּוּ גָּמָל הָאוֹהֵר בֵּין הַגְּמַלִּים, וְנִמְצָא גָּמָל הָרוּג בְּצִדּוֹ--אֵין אוֹמְרִין בַּיָּדוּעַ שֶׁזֶּה הֲרָגוֹ:  עַד שֶׁיִּרְאוּהוּ עֵדִים כְּשֵׁרִים.
<BR> </P>

<H2>הִלְכּוֹת נִזְקֵי מָמוֹן פֵּרֶק ט</H2>

<P><B>ט,א</B>  בְּהֵמָה מְעֻבֶּרֶת שֶׁהִזִּיקָה--גּוֹבֶה חֲצִי נֶזֶק מִמֶּנָּה וּמִוַּלְדָהּ, מִפְּנֵי שְׁהוּא מִגּוּפָהּ; אֲבָל תֻּרְנְגֹלֶת שֶׁהִזִּיקָה--אֵינוּ גּוֹבֶה מִבֵּיצָתָהּ, מִפְּנֵי שֶׁהַבֵּיצָה אֵינָהּ מִגּוּף הָעוֹף אֵלָא מֻבְדֶּלֶת וּמֻפְרֶשֶׁת מִמֶּנּוּ.</P>

<P><B>ט,ב</B>  מְעֻבֶּרֶת שֶׁנָּגְחָה, וְנִמְצָא וַלְדָהּ בְּצִדָּהּ, וְאֵין יָדוּעַ אִם עַד שֶׁלֹּא נָגְחָה יָלְדָה, אוֹ אַחַר שֶׁנָּגְחָה יָלְדָה--מְשַׁלֵּם חֲצִי נֶזֶק מִן הַפָּרָה, וְאֵינוּ גּוֹבֶה מִן הַוֶּלֶד כְּלוּם:  עַד שֶׁיָּבִיא רְאָיָה שֶׁבְּשָׁעָה שֶׁנָּגְחָה מְעֻבֶּרֶת הָיְתָה, שֶׁהַמּוֹצִיא מֵחֲבֵרוֹ עָלָיו הָרְאָיָה.</P>

<P><B>ט,ג</B>  שׁוֹר שֶׁנָּגַח פָּרָה מְעֻבֶּרֶת, וְנִמְצָא עֻבְרָהּ נוֹפֵל בְּצִדָּהּ, וְאֵין יָדוּעַ אִם עַד שֶׁלֹּא נְגָחָהּ הִפִּילָה, אוֹ מֵחֲמַת הַנְּגִיחָה הִפִּילָה--מְשַׁלֵּם נֵזֶק הַפָּרָה, וְאֵינוּ מְשַׁלֵּם נֵזֶק הַוֶּלֶד:  שֶׁהַמּוֹצִיא מֵחֲבֵרוֹ עָלָיו הָרְאָיָה.</P>

<P><B>ט,ד</B>  נָגַח פָּרָה מְעֻבֶּרֶת, וְהִפִּילָה--אֵין שָׁמִין פְּחָת הַפָּרָה בִּפְנֵי עַצְמָהּ, וּפְחָת הַוֶּלֶד בִּפְנֵי עַצְמוֹ; אֵלָא שָׁמִין כַּמָּה הָיְתָה הַפָּרָה שׁוֹוָה כְּשֶׁהָיְתָה מְעֻבֶּרֶת וּבְרִיאָה, וְכַמָּה הִיא שׁוֹוָה עַתָּה הִיא וְהַנֵּפֶל שֶׁלָּהּ, וּמְשַׁלֵּם הַפְּחָת, אוֹ חֶצְיוֹ אִם הָיָה תָּם.</P>

<P><B>ט,ה</B>  הָיְתָה הַפָּרָה לְאֶחָד, וְהַוֶּלֶד לְאֶחָד--הֲרֵי פְּחָת הַשּׁוּמָן שֶׁפָּחַת גּוּף הַפָּרָה, לְבַעַל הַפָּרָה; וּפְחָת הַנֵּפֶל, חוֹלְקִין אוֹתוֹ בַּעַל הַפָּרָה עִם בַּעַל הַוֶּלֶד; וְהַנֵּפֶל, שֶׁלְּבַעַל הַוֶּלֶד.</P>

<P><B>ט,ו</B>  שׁוֹר שֶׁהָיָה רוֹדֵף אַחַר שׁוֹר אַחֵר, וְהֻזַּק, הַנִּזָּק אוֹמֵר שׁוֹרָךְ הִזִּיק, וְזֶה אוֹמֵר אֵינִי יוֹדֵעַ שֶׁמֶּא בְּסֶלַע לָקָה--הַמּוֹצִיא מֵחֲבֵרוֹ עָלָיו הָרְאָיָה:  וְאַף עַל פִּי שֶׁהַנִּזָּק אוֹמֵר אֲנִי יוֹדֵעַ בַּוַּדַּאי, וְזֶה אוֹמֵר אֵינִי יוֹדֵעַ.</P>

<P><B>ט,ז</B>  טָעַן הַנִּזָּק וְאָמַר וַדַּאי אַתָּה יוֹדֵעַ שֶׁשּׁוֹרָךְ הִזִּיק--הֲרֵי זֶה נִשְׁבָּע הֶסֵּת שְׁאֵינוּ יוֹדֵעַ, אִם הָיָה מוּעָד; אֲבָל אִם הָיָה תָּם--פָּטוּר אַף מִשְּׁבוּעַת הֶסֵּת, שֶׁאַפִלּוּ הוֹדָה מֵעַצְמוֹ פָּטוּר, שֶׁחֲצִי הַנֶּזֶק קְנָס הוּא, וּמוֹדֶה בַּקְּנָס פָּטוּר.</P>

<P><B>ט,ח</B>  [ז] הָיוּ שְׁנַיִם רוֹדְפִין אַחַר אֶחָד, וַהֲרֵי עֵדִים שֶׁאֶחָד מֵהֶן הִזִּיק, וְאֵין הָעֵדִים יוֹדְעִים אֵיזֶה הוּא מִשְּׁנֵיהֶן--זֶה אוֹמֵר שׁוֹרָךְ הִזִּיק, וְזֶה אוֹמֵר שׁוֹרָךְ הִזִּיק--שְׁנֵיהֶן פְּטוּרִין.  וְאִם הָיוּ שְׁנֵיהֶן שֶׁלְּאִישׁ אֶחָד, חַיָּב לְשַׁלַּם מִגּוּף הַפָּחוּת שֶׁבִּשְׁנֵיהֶן; וְאִם הָיוּ מוּעָדִין, מְשַׁלֵּם נֶזֶק שָׁלֵם מִנְּכָסָיו.</P>

<P><B>ט,ט</B>  [ח] בַּמֶּה דְּבָרִים אֲמוּרִים, בְּשֶׁשְּׁנֵי הַשְּׁוָרִים עוֹמְדִין.  אֲבָל אִם מֵת אֶחָד מֵהֶן אוֹ אָבַד, וְהָיָה אֶחָד מֵהֶן תָּם--אַף עַל פִּי שְׁהֶן שֶׁלְּאִישׁ אֶחָד, פָּטוּר:  שֶׁהֲרֵי אוֹמֵר לוֹ הָבֵא רְאָיָה שֶׁזֶּה הָעוֹמֵד הוּא שֶׁהִזִּיק, וַאֲשַׁלַּם לָךְ.</P>

<P><B>ט,י</B>  [ט] הָיוּ שְׁנֵי הַשְּׁוָרִים הָרוֹדְפִין אֶחָד גָּדוֹל וְאֶחָד קָטָן, הַנִּזָּק אוֹמֵר גָּדוֹל הִזִּיק, וְהַמַּזִּיק אוֹמֵר קָטָן הִזִּיק, הָיָה אֶחָד תָּם וְאֶחָד מוּעָד, הַנִּזָּק אוֹמֵר מוּעָד הִזִּיק, וְהַמַּזִּיק אוֹמֵר תָּם הִזִּיק--הַמּוֹצִיא מֵחֲבֵרוֹ עָלָיו הָרְאָיָה.</P>

<P><B>ט,יא</B>  [י] לֹא הָיְתָה שָׁם רְאָיָה בְּרוּרָה שֶׁזֶּה הִזִּיק, אֵלָא עֵדִים מְעִידִים שֶׁאֶחָד מִשְּׁנֵי אֵלּוּ הִזִּיק--מְשַׁלֵּם הַמַּזִּיק כְּמוֹ שֶׁאָמַר.  וְאִם טָעַן הַנִּזָּק שֶׁאַתָּה יוֹדֵעַ וַדַּאי, שֶׁזֶּה הִזִּיק בְּפָנֶיךָ--הֲרֵי הַמַּזִּיק נִשְׁבָּע שְׁבוּעַת הַתּוֹרָה, וּמְשַׁלֵּם כְּמוֹ שֶׁהוֹדָה:  שֶׁהֲרֵי הוֹדָה בְּמִקְצָת.</P>

<P><B>ט,יב</B>  [יא] הָיוּ הַנִּזָּקִין שְׁנַיִם, אֶחָד גָּדוֹל וְאֶחָד קָטָן, וְהַמַּזִּיקִין שְׁנַיִם, אֶחָד גָּדוֹל וְאֶחָד קָטָן--הַנִּזָּק אוֹמֵר גָּדוֹל הִזִּיק אֶת הַגָּדוֹל, וְקָטָן אֶת הַקָּטָן, וְהַמַּזִּיק אוֹמֵר לֹא כִי, אֵלָא קָטָן הִזִּיק אֶת הַגָּדוֹל וְגָדוֹל הִזִּיק אֶת הַקָּטָן; אוֹ שֶׁהָיָה אֶחָד תָּם וְאֶחָד מוּעָד--הַנִּזָּק אוֹמֵר מוּעָד הִזִּיק אֶת הַגָּדוֹל, וְתָם הִזִּיק אֶת הַקָּטָן, וְהַמַּזִּיק אוֹמֵר תָּם הִזִּיק אֶת הַגָּדוֹל, וּמוּעָד אֶת הַקָּטָן:  הַמּוֹצִיא מֵחֲבֵרוֹ עָלָיו הָרְאָיָה.</P>

<P><B>ט,יג</B>  לֹא הָיְתָה שָׁם רְאָיָה בְּרוּרָה, הַמַּזִּיק פָּטוּר.  לְמַה זֶה דּוֹמֶה:  לְטוֹעֵן אֶת חֲבֵרוֹ חִטִּים, וְהוֹדָה לוֹ בִּשְׂעוֹרִים--שְׁהוּא נִשְׁבָּע הֶסֵּת וְנִפְטָר, אַף מִדְּמֵי שְׂעוֹרִים כְּמוֹ שֶׁיִּתְבָּאַר בְּהִלְכּוֹת טוֹעֵן.  וְאִם תָּפַס הַנִּזָּק--הֲרֵי זֶה מִשְׁתַּלֵּם לַקָּטָן מִן הַגָּדוֹל וְלַגָּדוֹל מִן הַקָּטָן, כְּמוֹ שֶׁהוֹדָה הַמַּזִּיק; אֲבָל אִם לֹא תָפַס, אֵין מוֹצִיאִין מִן הַמַּזִּיק כְּלוּם.</P>

<P><B>ט,יד</B>  [יב] שׁוֹר שֶׁנָּגַח, וְחָזַר וְנָגַח שׁוֹר אַחֵר--הֲרֵי הַנִּזָּק הָרִאשׁוֹן וְהַבְּעָלִים, כְּשֻׁתָּפִין בּוֹ.  כֵּיצַד:  שׁוֹר שׁוֹוֶה מָאתַיִם שֶׁנָּגַח שׁוֹר אַחֵר שׁוֹוֶה מָאתַיִם, וְאֵין הַנְּבֵלָה יָפָה כְּלוּם--הַנִּזָּק נוֹטֵל מֵאָה, וּבַעַל הַשּׁוֹר מֵאָה.  חָזַר וְנָגַח שׁוֹר אַחֵר שׁוֹוֶה מָאתַיִם, וְאֵין הַנְּבֵלָה יָפָה כְּלוּם--הָאַחֲרוֹן נוֹטֵל מֵאָה, וְהַנִּזָּק שֶׁלְּפָנָיו עִם הַבְּעָלִים נוֹטְלִין חֲמִשִּׁים חֲמִשִּׁים.</P>

<P><B>ט,טו</B>  חָזַר וְנָגַח שׁוֹר אַחֵר שׁוֹוֶה מָאתַיִם, וְאֵין הַנְּבֵלָה יָפָה כְּלוּם--הָאַחֲרוֹן נוֹטֵל מֵאָה, וְהַנִּזָּק שֶׁלְּפָנָיו חֲמִשִּׁים, וְהַנִּזָּק הָרִאשׁוֹן עִם הַבְּעָלִים נוֹטְלִין חֲמִשָּׁה וְעֶשְׂרִים חֲמִשָּׁה וְעֶשְׂרִים.  וְכֵן עַל דֶּרֶךְ זוֹ חוֹלְקִין וְהוֹלְכִים.</P>

<P><B>ט,טז</B>  [יג] נִזָּק שֶׁתָּפַס הַבְּהֵמָה שֶׁהִזִּיקָה לִגְבּוֹת חֲצִי נִזְקוֹ מִגּוּפָהּ, נַעֲשָׂה עָלֶיהָ שׁוֹמֵר שָׂכַר לִנְזָקֶיהָ; וְאִם יָצַאת וְהִזִּיקָה--הַנִּזָּק הָרִאשׁוֹן חַיָּב בִּנְזָקֶיהָ, וְהַבְּעָלִים פְּטוּרִין.  כֵּיצַד:  שׁוֹר שׁוֹוֶה מָאתַיִם שֶׁנָּגַח וְהִפְסִיד מָאתַיִם, וּתְפָסוֹ הַנִּזָּק לִגְבּוֹת מִמֶּנּוּ מֵאָה, וְחָזַר וְנָגַח וְהִפְסִיד בְּמֵאָה וְאַרְבָּעִים--הֲרֵי זֶה הַנִּזָּק הָאַחֲרוֹן מִשְׁתַּלֵּם שִׁבְעִים, וְהַנִּזָּק הָרִאשׁוֹן שֶׁתְּפָסוֹ מִשְׁתַּלֵּם מוֹתַר נִזְקוֹ וְהוּא שְׁלוֹשִׁים, וְהַבְּעָלִים מֵאָה.  וְכֵן כָּל כַּיּוֹצֶא בְּזֶה.</P>

<P><B>ט,יז</B>  [יד] שְׁנֵי שְׁוָרִים תַּמִּים שֶׁחָבְלוּ זֶה בְּזֶה, מְשַׁלְּמִין בַּמּוֹתָר חֲצִי נֶזֶק.  שְׁנֵיהֶן מוּעָדִין, אוֹ מוּעָד וְאָדָם שֶׁחָבְלוּ זֶה בְּזֶה--מְשַׁלְּמִין בַּמּוֹתָר נֶזֶק שָׁלֵם.  אֶחָד תָּם וְאֶחָד מוּעָד--מוּעָד בַּתָּם, מְשַׁלֵּם בַּמּוֹתָר נֶזֶק שָׁלֵם; וְתָם בַּמּוּעָד, מְשַׁלֵּם בַּמּוֹתָר חֲצִי נֶזֶק.</P>

<P><B>ט,יח</B>  כֵּיצַד:  שׁוֹר תָּם שֶׁהִפְסִיד בְּשׁוֹר תָּם אַחֵר שׁוֹוֶה מֵאָה, וְחָזַר זֶה הָאַחֲרוֹן וְהִפְסִיד בָּרִאשׁוֹן שׁוֹוֶה אַרְבָּעִים--הֲרֵי בַּעַל הָרִאשׁוֹן מְשַׁלֵּם לַבַּעַל הָאַחֲרוֹן שְׁלוֹשִׁים.  הָיוּ שְׁנֵיהֶן מוּעָדִין, בַּעַל הָרִאשׁוֹן מְשַׁלֵּם שִׁשִּׁים.  הָרִאשׁוֹן מוּעָד וְהָאַחֲרוֹן תָּם, בַּעַל הָרִאשׁוֹן מְשַׁלֵּם שְׁמוֹנִים.  הָרִאשׁוֹן תָּם וְהָאַחֲרוֹן מוּעָד, בַּעַל הָרִאשׁוֹן מְשַׁלֵּם עֲשָׂרָה.
<BR> </P>

<H2>הִלְכּוֹת נִזְקֵי מָמוֹן פֵּרֶק י</H2>

<P><B>י,א</B>  שׁוֹר שֶׁהֵמִית אֶת הָאָדָם בְּכָל מָקוֹם--בֵּין גָּדוֹל בֵּין קָטָן, בֵּין עֶבֶד בֵּין בֶּן חוֹרִין--אֶחָד תָּם וְאֶחָד מוּעָד, הֲרֵי זֶה נִסְקָל; וְאִם הֵמִית אֶת הַגּוֹי, פָּטוּר כְּדִינֵיהֶם.  [ב] וְאֶחָד הַשּׁוֹר וְאֶחָד שְׁאָר בְּהֵמָה חַיָּה וָעוֹף שֶׁהֵמִיתוּ, הֲרֵי אֵלּוּ נִסְקָלִין.</P>

<P><B>י,ב</B>  מַה בֵּין תָּם שֶׁהָרַג אֶת הָאָדָם לְמוּעָד שֶׁהָרַג--שֶׁהַתָּם, פָּטוּר מִן הַכֹּפֶר; וְהַמּוּעָד, חַיָּב בַּכֹּפֶר, וּבִלְבָד, שֶׁיִּהְיֶה מוּעָד לַהְרֹג.</P>

<P><B>י,ג</B>  וְהוֹאִיל וְכָל בְּהֵמָה חַיָּה וָעוֹף שֶׁהָרְגוּ אָדָם נִסְקָלִין, הֵיאַךְ יִמָּצֵא מוּעָד לַהְרֹג עַד שֶׁיְּשַׁלְּמוּ בְּעָלָיו אֶת הַכֹּפֶר--כְּגוֹן שֶׁהָרַג שְׁלוֹשָׁה גּוֹיִים וְאַחַר כָּךְ הָרַג יִשְׂרָאֵל, שֶׁהַמּוּעָד לַגּוֹיִים הֲרֵי זֶה מוּעָד לְיִשְׂרָאֵל; אוֹ שֶׁהָרַג שְׁלוֹשָׁה יִשְׂרָאֵל טְרֵפָה, וְאַחַר כָּךְ הָרַג שָׁלֵם; אוֹ שֶׁהָרַג וּבָרַח וְהָרַג וּבָרַח וְהָרַג וּבָרַח, וּבָרְבִיעִי נִתְפַּס--שְׁאֵין הַבְּעָלִים חַיָּבִין בַּכֹּפֶר עַד שֶׁיִּסָּקֵל הַשּׁוֹר.</P>

<P><B>י,ד</B>  וְכֵן אִם סִכַּן שְׁלוֹשָׁה בְּנֵי אָדָם כְּאֶחָד, אוֹ הָרַג שָׁלוֹשׁ בְּהֵמוֹת--הֲרֵי זֶה מוּעָד לַהֲרִיגָה, וּבְעָלָיו מְשַׁלְּמִין אֶת הַכֹּפֶר.</P>

<P><B>י,ה</B>  וְכֵן אִם הִכִּירוּ הָעֵדִים אֶת בַּעַל הַשּׁוֹר, וְלֹא הִכִּירוּ אֶת הַשּׁוֹר בְּפַעַם רִאשׁוֹנָה וּשְׁנִיָּה וּשְׁלִישִׁית, וּבָרְבִיעִית רָאוּ שׁוֹרוֹ שֶׁהָרַג, וְאֵינָן יוֹדְעִין אִם זֶה הוּא הַשּׁוֹר שֶׁהָרַג בַּשְּׁלוֹשָׁה פְּעָמִים הָרִאשׁוֹנוֹת אוֹ אַחֵר הָיָה--הוֹאִיל וְהוּעֲדוּ הַבְּעָלִים שֶׁיֵּשׁ לָהֶם בִּבְקָרָם שׁוֹר שֶׁהָרַג שְׁלוֹשָׁה פְּעָמִים, הָיָה לָהֶם לִשְׁמֹר כָּל בְּהֶמְתָּם, וּמֵאַחַר שֶׁלֹּא שָׁמְרוּ, מְשַׁלְּמִין אֶת הַכֹּפֶר.</P>

<P><B>י,ו</B>  [ד] זֶה שֶׁנֶּאֱמָר בַּתּוֹרָה "וְגַם-בְּעָלָיו, יוּמָת" (שמות כא,כט), מִפִּי הַשְּׁמוּעָה לָמְדוּ שְׁהוּא חַיָּב מִיתָה זוֹ בִּידֵי שָׁמַיִם; וְאִם נָתַן כֹּפֶר הַנֶּהְרָג, נִתְכַּפַּר לוֹ.  וְאַף עַל פִּי שֶׁהַכֹּפֶר כַּפָּרָה הוּא, מְמַשְׁכְּנִין אֶת מִי שֶׁנִּתְחַיַּב בַּכֹּפֶר בְּעַל כָּרְחוֹ.  [ה] וְשׁוֹר שֶׁלִּשְׁנֵי שֻׁתָּפִין שֶׁהָרַג--כָּל אֶחָד מֵהֶן מְשַׁלֵּם כֹּפֶר שָׁלֵם, שֶׁהֲרֵי כָּל אֶחָד מֵהֶן צָרִיךְ כַּפָּרָה גְּמוּרָה.</P>

<P><B>י,ז</B>  [ו] אֵין גּוֹמְרִין דִּינוֹ שֶׁלַּשּׁוֹר אֵלָא בִּפְנֵי בְּעָלָיו, אִם הָיוּ לוֹ בְּעָלִים.  אֲבָל אִם לֹא הָיוּ לוֹ בְּעָלִים--כְּגוֹן שׁוֹר הַמִּדְבָּר, וְשׁוֹר הַהֶקְדֵּשׁ, וְשׁוֹר גֵּר שֶׁמֵּת וְאֵין לוֹ יוֹרְשִׁין--אִם הֵמִית, הֲרֵי זֶה נִסְקָל; וְגוֹמְרִין דִּינוֹ, אַף עַל פִּי שְׁאֵין לוֹ בְּעָלִים.</P>

<P><B>י,ח</B>  וְכֵן שׁוֹר הָאִשָּׁה, וְשׁוֹר הַיְּתוֹמִים, וְשׁוֹר הָאַפְטְרוּפִין שֶׁהֵמִיתוּ--נִסְקָלִין.  וְאֵין הָאַפְטְרוּפִין מְשַׁלְּמִין אֶת הַכֹּפֶר:  שֶׁהַכֹּפֶר כַּפָּרָה הוּא; וְהַקְּטַנִּים אוֹ הַחֵרְשִׁים וְהַשּׁוֹטִים אֵינָן בְּנֵי חִיּוּב, כְּדֵי שֶׁיִּהְיוּ צְרִיכִין כַּפָּרָה.</P>

<P><B>י,ט</B>  [ז] שׁוֹר שְׁהוּא טְרֵפָה שֶׁהָרַג אֶת הַנֶּפֶשׁ, אוֹ שֶׁהָיָה הַשּׁוֹר שֶׁלָּאָדָם טְרֵפָה--אֵינוּ נִסְקָל:  שֶׁנֶּאֱמָר "וְגַם-בְּעָלָיו, יוּמָת" (שמות כא,כט)--כְּמִיתַת הַבְּעָלִים, כָּךְ מִיתַת הַשּׁוֹר; וְכֵיוָן שֶׁבְּעָלָיו כְּמֵת הֶם חֲשׁוּבִים, וְאֵין צְרִיכִין מִיתָה--הֲרֵי זֶה פָּטוּר.</P>

<P><B>י,י</B>  [ח] הַמְּשַׁסֶּה כַּלְבּוֹ בַּחֲבֵרוֹ, וַהֲרָגוֹ--אֵין הַכֶּלֶב נִסְקָל; וְכֵן אִם גֵּרָה בּוֹ בְּהֵמָה אוֹ חַיָּה, וַהֲרָגוּהוּ.  אֲבָל אִם שִׁסָּה בּוֹ נָחָשׁ, וְאַפִלּוּ הִשִּׁיכוֹ בּוֹ, וַהֲרָגוֹ--הַנָּחָשׁ נִסְקָל:  שֶׁסַּם הַנָּחָשׁ שֶׁהֵמִית, מֵעַצְמוֹ הוּא מְקִיאוֹ; לְפִיכָּךְ זֶה הָאָדָם שֶׁהִשִּׁיךְ בּוֹ הַנָּחָשׁ, פָּטוּר מִמִּיתַת בֵּית דִּין.</P>

<P><B>י,יא</B>  [ט] אֵין הַבְּהֵמָה נִסְקֶלֶת אִם הֵמִיתָה, עַד שֶׁתִּתְכַּוַּן לְהַזִּיק לְמִי שְׁהִיא חַיֶּבֶת עָלָיו סְקֵלָה.  אֲבָל שׁוֹר שֶׁהָיָה מִתְכַּוֵּן לַהְרֹג אֶת הַבְּהֵמָה, וְהָרַג אֶת הָאָדָם, נִתְכַּוַּן לְנָכְרִי, וְהָרַג בֶּן יִשְׂרָאֵל, נִתְכַּוַּן לִנְפָלִים, וְהָרַג בֶּן קַיָּמָה--פָּטוּר מִן הַמִּיתָה.  וְאִם הָיָה מוּעָד--הַבְּעָלִים חַיָּבִין בַּכֹּפֶר, אוֹ בַּקְּנָס אִם הֵמִית עֶבֶד, אַף עַל פִּי שֶׁהָרַג בְּלֹא כַּוָּנָה, הוֹאִיל וְהוּא מוּעָד לְזֶה.</P>

<P><B>י,יב</B>  [י] הָיָה מוּעָד לִנְפֹּל עַל בְּנֵי אָדָם בַּבּוֹרוֹת, וְרָאָה יָרָק בַּבּוֹר וְנָפַל לַבּוֹר בִּשְׁבִיל הַיָּרָק, וְהָיָה שָׁם אָדָם וּמֵת, אוֹ שֶׁהָיָה מוּעָד לְהִתְחַכַּךְ בַּכּוֹתָלִים, וּמַפִּילָן עַל בְּנֵי אָדָם, וְנִתְחַכַּךְ בַּכּוֹתָל לַהֲנָאָתוֹ, וְנָפַל עַל הָאָדָם וּמֵת מֵחֲמַת חִכּוּכוֹ--הַשּׁוֹר פָּטוּר מִמִּיתָה, לְפִי שֶׁלֹּא נִתְכַּוַּן לְהָמִית; וְהַבְּעָלִים חַיָּבִין בַּכֹּפֶר--שֶׁהֲרֵי זֶה מוּעָד לִפֹּל עַל בְּנֵי אָדָם בַּבּוֹרוֹת, אוֹ לְהַפִּיל עֲלֵיהֶן הַכּוֹתָלִים.  וְהֵיאַךְ יִוָּדַע שֶׁלַּהֲנָאָתוֹ נִתְחַכַּךְ, בְּשֶׁנִּתְחַכַּךְ אַף לְאַחַר שֶׁהִפִּיל וְהֵמִית.</P>

<P><B>י,יג</B>  [יא] אֵין הַבְּעָלִים מְשַׁלְּמִין אֶת הַכֹּפֶר, עַד שֶׁתָּמִית בְּהֶמְתָּן חוּץ מֵרְשׁוּתָן.  אֲבָל אִם הֵמִית בִּרְשׁוּת הַמַּזִּיק--אַף עַל פִּי שְׁהוּא בִּסְקֵלָה, הַבְּעָלִים פְּטוּרִין מִן הַכֹּפֶר.  כֵּיצַד:  הַנִּכְנָס לַחֲצַר בַּעַל הַבַּיִת שֶׁלֹּא בִּרְשׁוּתוֹ, וְאַפִלּוּ נִכְנַס לִתְבֹּעַ שְׂכָרוֹ אוֹ חוֹבוֹ מִמֶּנּוּ, וּנְגָחוֹ שׁוֹרוֹ שֶׁלְּבַעַל הַבַּיִת, וּמֵת--הַשּׁוֹר בִּסְקֵלָה, וְהַבְּעָלִים פְּטוּרִין מִן הַכֹּפֶר:  שֶׁהֲרֵי אֵין לוֹ רְשׁוּת לְהִכָּנֵס לִרְשׁוּתוֹ שֶׁלְּזֶה, שֶׁלֹּא מִדַּעְתּוֹ.</P>

<P><B>י,יד</B>  [יב] עָמַד בַּפֶּתַח וְקָרָא לְבַעַל הַבַּיִת, וְאָמַר לוֹ הִין, וְנִכְנַס, וּנְגָחוֹ שׁוֹרוֹ שֶׁלְּבַעַל הַבַּיִת--הֲרֵי הַבְּעָלִים פְּטוּרִין:  שְׁאֵין מַשְׁמַע הִין אֵלָא עֲמֹד בִּמְקוֹמָךְ, עַד שֶׁאֲדַבַּר עִמָּךְ.</P>

<P><B>י,טו</B>  [יג] בְּהֵמָה שֶׁנִּכְנְסָה לַחֲצַר הַנִּזָּק, וְדָרְסָה עַל גַּבֵּי תִּינוֹק כְּדֶרֶךְ הִלּוּכָהּ, וַהֲרָגַתְהוּ--הַבְּעָלִים מְשַׁלְּמִין אֶת הַכֹּפֶר:  שֶׁהָרֶגֶל מוּעֶדֶת לְהַזִּיק כְּדֶרֶךְ הִלּוּכָהּ; וּבִרְשׁוּת הַנִּזָּק, חַיָּב אַף עַל הַשֵּׁן וְהָרֶגֶל כְּמוֹ שֶׁבֵּאַרְנוּ.</P>

<P><B>י,טז</B>  נִמְצֵאתָ לָמֵד שֶׁהַמּוּעָד שֶׁהֵמִית בְּכַוָּנָה--נִסְקָל, וְהַבְּעָלִים חַיָּבִין בַּכֹּפֶר; וְאִם הֵמִית בְּלֹא כַּוָּנָה--פָּטוּר מִן הַמִּיתָה, וְהַבְּעָלִים חַיָּבִין בַּכֹּפֶר.  וְתָם שֶׁהֵמִית בְּלֹא כַּוָּנָה--פָּטוּר מִן הַמִּיתָה, וּמִן הַכֹּפֶר; וְאִם נִתְכַּוַּן לְהָמִית--נִסְקָל, וְהַבְּעָלִים פְּטוּרִין מִן הַכֹּפֶר, וְכֵן מִקְּנָס הָעֶבֶד.</P>

<P><B>י,יז</B>  [יד] יֵרָאֶה לִי שֶׁאַף עַל פִּי שֶׁהַתָּם שֶׁהֵמִית עֶבֶד אוֹ שִׁפְחָה--פָּטוּר מִן הַקְּנָס, שְׁהוּא שְׁלוֹשִׁים סֶלַע הַקָּצוּב בַּתּוֹרָה:  אִם הֵמִית שֶׁלֹּא בְּכַוָּנָה--מְשַׁלֵּם חֲצִי דְּמֵי הָעֶבֶד אוֹ דְּמֵי הַשִּׁפְחָה מִגּוּפוֹ, כְּאִלּוּ הֵמִית שׁוֹר חֲבֵרוֹ אוֹ חֲמוֹרוֹ.
<BR> </P>

<H2>הִלְכּוֹת נִזְקֵי מָמוֹן פֵּרֶק יא</H2>

<P><B>יא,א</B>  כַּמָּה הוּא הַכֹּפֶר:  כְּמוֹ שֶׁיִּרְאוּ הַדַּיָּנִין שְׁהוּא דְּמֵי הַנֶּהְרָג--הַכֹּל לְפִי שָׁוְיוֹ שֶׁלַּנֶּהְרָג, שֶׁנֶּאֱמָר "כְּכֹל אֲשֶׁר-יוּשַׁת עָלָיו" (שמות כא,ל).  וְכֹפֶר הָעֲבָדִים בֵּין גְּדוֹלִים בֵּין קְטַנִּים, זְכָרִים אוֹ נְקֵבוֹת--שְׁהוּא הַקְּנָס הַקָּצוּב בַּתּוֹרָה, שְׁלוֹשִׁים סֶלַע כֶּסֶף יָפֶה, בֵּין שֶׁהָיָה הָעֶבֶד שׁוֹוֶה מֵאָה מָנֶה, בֵּין שְׁאֵינוּ שׁוֹוֶה אֵלָא דֵּינָר.  וְכָל הַמְּעֻכָּב גֶּט שִׁחְרוּר--אֵין לוֹ קְנָס, הוֹאִיל וְאֵין לוֹ אָדוֹן:  שֶׁהֲרֵי יָצָא לְחֵרוּת.</P>

<P><B>יא,ב</B>  לְמִי נוֹתְנִין הַכֹּפֶר, לְיוֹרְשֵׁי הַנֶּהְרָג.  וְאִם הֵמִית אִשָּׁה--הַכֹּפֶר לְיוֹרְשֶׁיהָ מֵאָבִיהָ, וְאֵינוּ לַבַּעַל.  הֵמִית מִי שֶׁחֶצְיוֹ עֶבֶד, וְחֶצְיוֹ בֶּן חוֹרִין--נוֹתֵן חֲצִי הַקְּנָס לְרִבּוֹ; וְהַחֵצִי, רָאוּי לִתֵּן וְאֵין לוֹ מִי יִקָּחֶנּוּ.</P>

<P><B>יא,ג</B>  שׁוֹר שֶׁנָּגַח אֶת הָאִשָּׁה, וְיָצְאוּ יְלָדֶיהָ--אַף עַל פִּי שְׁהוּא מוּעָד לִגַּח, הַבְּעָלִים פְּטוּרִין מִדְּמֵי וְלָדוֹת:  שֶׁלֹּא חִיְּבָה תּוֹרָה בִּדְמֵי וְלָדוֹת, אֵלָא לָאָדָם.  [ד] נָגַח שִׁפְחָה, וְיָצְאוּ יְלָדֶיהָ--מְשַׁלֵּם דְּמֵי וְלָדוֹת, שֶׁזֶּה כְּמִי שֶׁנָּגַח חֲמוֹר מְעֻבֶּרֶת; וְאִם הָיָה תָּם, מְשַׁלֵּם חֲצִי דְּמֵי וְלָדוֹת מִגּוּפוֹ.</P>

<P><B>יא,ד</B>  [ה] כֵּיצַד שָׁמִין אוֹתָן:  אוֹמְדִין כַּמָּה הָיְתָה שׁוֹוָה שִׁפְחָה זוֹ כְּשֶׁהָיְתָה מְעֻבֶּרֶת, וְכַמָּה הִיא שׁוֹוָה עַתָּה; וְנוֹתֵן לִבְעָלֶיהָ הַפְּחָת, אוֹ חֶצְיוֹ.  וְאִם הֵמִית אֶת הַשִּׁפְחָה, מְשַׁלֵּם הַכֹּפֶר הַקָּצוּב בַּתּוֹרָה בִּלְבָד כְּמוֹ שֶׁבֵּאַרְנוּ.</P>

<P><B>יא,ה</B>  [ו] שׁוֹר שֶׁנִּתְכַּוַּן לַבְּהֵמָה, וְנָגַח אֶת הָאָדָם--אַף עַל פִּי שְׁאִם הֱמִיתוֹ, פָּטוּר כְּמוֹ שֶׁבֵּאַרְנוּ--אִם חָבַל בּוֹ, חַיָּב בַּנֶּזֶק:  וְאִם תָּם הוּא, מְשַׁלֵּם חֲצִי נֶזֶק מִגּוּפוֹ; וְאִם מוּעָד, נֶזֶק שָׁלֵם.</P>

<P><B>יא,ו</B>  [ז] שׁוֹר תָּם שֶׁהֵמִית וְהִזִּיק--דָּנִין אוֹתוֹ דִּינֵי נְפָשׁוֹת, וְאֵין דָּנִין אוֹתוֹ דִּינֵי מְמוֹנוֹת.  וּמוּעָד שֶׁהֵמִית וְהִזִּיק--דָּנִין אוֹתוֹ דִּינֵי מְמוֹנוֹת, וְחוֹזְרִין וְדָּנִין אוֹתוֹ דִּינֵי נְפָשׁוֹת.</P>

<P><B>יא,ז</B>  קָדְמוּ וְדָנוּהוּ דִּינֵי נְפָשׁוֹת תְּחִלָּה, חוֹזְרִין וְדָנִין אוֹתוֹ דִּינֵי מְמוֹנוֹת.  [ח] וּמֵהֵיכָן מִשְׁתַּלֵּם, מִן הַשְּׁבָח שֶׁהִשְׁבִּיחַ בִרְדִיָּתוֹ אַחַר שֶׁנִּגְמַר דִּינוֹ--כֵּיוָן שֶׁנִּגְמַר דִּינוֹ לִסְקֵלָה, אֵין לוֹ בְּעָלִים שֶׁיִּתְחַיְּבוּ בִּנְזָקָיו.  דָּנוּהוּ דִּינֵי נְפָשׁוֹת, וּבָרַח--אֵין דָּנִין אוֹתוֹ דִּינֵי מְמוֹנוֹת.</P>

<P><B>יא,ח</B>  [ט] שׁוֹר שֶׁהֵמִית אֶת הָאָדָם, וְהִקְדִּישׁוֹ בְּעָלָיו--אֵינוּ קָדוֹשׁ.  וְכֵן אִם הִפְקִירוֹ, אֵינוּ מֻפְקָר; מְכָרוֹ, אֵינוּ מָכוּר; הִחְזִירוֹ שׁוֹמֵר לִבְעָלָיו, אֵינָהּ חֲזָרָה.  שְׁחָטוֹ, בְּשָׂרוֹ אָסוּר בַּהֲנָיָה.</P>

<P><B>יא,ט</B>  בַּמֶּה דְּבָרִים אֲמוּרִים, אַחַר שֶׁנִּגְמַר דִּינוֹ לִסְקֵלָה.  אֲבָל עַד שֶׁלֹּא נִגְמַר דִּינוֹ לִסְקֵלָה--אִם הִקְדִּישׁוֹ בְּעָלָיו, הֲרֵי זֶה קָדוֹשׁ; וְאִם הִפְקִירוֹ, הֲרֵי זֶה מֻפְקָר; וְאִם מְכָרוֹ, מָכוּר; הִחְזִירוֹ שׁוֹמֵר לִבְעָלָיו, הֲרֵי זֶה מֻחְזָר.  וְאִם קָדַם וּשְׁחָטוֹ, הֲרֵי זֶה מֻתָּר בַּאֲכִילָה.</P>

<P><B>יא,י</B>  שׁוֹר שֶׁלֹּא נִגְמַר דִּינוֹ, שֶׁנִּתְעָרַב בִּשְׁוָרִים אֲחֵרִים--כֻּלָּן פְּטוּרִין:  לְפִי שְׁאֵין גּוֹמְרִין דִּינוֹ שֶׁלְּשׁוֹר אֵלָא בִּפְנֵי הַשּׁוֹר, כְּדִין הָאָדָם.  נִגְמַר דִּינוֹ, וְאַחַר כָּךְ נִתְעָרַב בַּאֲחֵרִים--אַפִלּוּ בְּאֶלֶף, כֻּלָּן נִסְקָלִין וְנִקְבָּרִין; וְהֶן אֲסוּרִין בַּהֲנָיָה, כְּדִין כָּל בְּהֵמָה הַנִּסְקֶלֶת.</P>

<P><B>יא,יא</B>  פָּרָה מְעֻבֶּרֶת שֶׁהֵמִיתָה אֶת הָאָדָם, וְכֵן כָּל בְּהֵמָה מְעֻבֶּרֶת שֶׁנֶּעֶבְרָה בָּהּ עֲבֵרָה--הֲרֵי עֻבְרָהּ כָּמוֹהָ, הִיא וְעֻבְרָהּ נָגְחָה, הִיא וְעֻבְרָהּ נִרְבְּעָה.  [יב] נָגְחָה וְהֵמִיתָה, וְאַחַר כָּךְ נִתְעַבְּרָה--אִם עַד שֶׁלֹּא נִגְמַר דִּינָהּ נִתְעַבְּרָה, וְיָלְדָה קֹדֶם גְּמָר דִּין--וַלְדָהּ מֻתָּר.  וְאִם יָלְדָה אַחַר גְּמָר דִּין--וַלְדָהּ אָסוּר, שֶׁהָעֹבֶר כְּיֶרֶךְ אִמּוֹ הוּא.  וְאִם נִתְעָרַב וֶלֶד זֶה בַּאֲחֵרִים--כּוֹנְסִין אֶת כֻּלָּן לַכִּיפָה, עַד שֶׁיָּמוּתוּ שָׁם.</P>

<P><B>יא,יב</B>  [יג] שׁוֹר הַנִּסְקָל שֶׁהוּזְמוּ עֵדָיו, כָּל הַקּוֹדֵם בּוֹ זָכָה:  שֶׁהֲרֵי מִשֶּׁנִּגְמַר דִּינוֹ, הִפְקִירוּהוּ בְּעָלָיו.  וְאִם הֵעִידוּ שֶׁבְּעָלָיו רְבָעוּהוּ, וְהֵזִים אֶת הָעֵדִים--הֲרֵי הַשּׁוֹר לִבְעָלָיו, וְהַקּוֹדֵם וּמְשָׁכוֹ לֹא זָכָה בּוֹ:  שֶׁכֵּיוָן שֶׁהַבַּעַל יוֹדֵעַ בְּעַצְמוֹ שֶׁלֹּא חָטָא וְשֶׁאֵלּוּ עֵדֵי שֶׁקֶר, וַהֲרֵי הוּא מְיַחֵל לַהֲזִימָם--לֹא הִפְקִיר.
<BR> </P>

<H2>הִלְכּוֹת נִזְקֵי מָמוֹן פֵּרֶק יב</H2>

<P><B>יב,א</B>  הַחוֹפֵר בּוֹר בִּרְשׁוּת הָרַבִּים, וְנָפַל לְתוֹכוֹ שׁוֹר אוֹ חֲמוֹר וּמֵת, וְאַפִלּוּ הָיָה הַבּוֹר מָלֵא גִּזּוֹת שֶׁלְּצֶמֶר וְכַיּוֹצֶא בָּהֶן--הֲרֵי בַּעַל הַבּוֹר חַיָּב לְשַׁלַּם נֶזֶק שָׁלֵם, שֶׁנֶּאֱמָר "בַּעַל הַבּוֹר יְשַׁלֵּם" (שמות כא,לד).  וְאֶחָד שׁוֹר וַחֲמוֹר אוֹ שְׁאָר מִינֵי בְּהֵמָה וְחַיָּה וָעוֹף, לֹא נֶאֱמָר "שׁוֹר, אוֹ חֲמוֹר" (שמות כא,לג) אֵלָא בַּהוֹוֶה.</P>

<P><B>יב,ב</B>  אֶחָד הַחוֹפֵר בּוֹר בִּרְשׁוּת הָרַבִּים, אוֹ הַחוֹפֵר בִּרְשׁוּתוֹ וּפָתַח לִרְשׁוּת הָרַבִּים, אוֹ פָּתַח לִרְשׁוּת חֲבֵרוֹ, אוֹ שֶׁחָפַר וּפָתַח בִּרְשׁוּתוֹ וְהִפְקִיר רְשׁוּתוֹ וְלֹא הִפְקִיר בּוֹרוֹ--הֲרֵי זֶה חַיָּב בִּנְזָקָיו.  אֲבָל אִם הִפְקִיר רְשׁוּתוֹ וּבוֹרוֹ, אוֹ שֶׁהִפְקִיר בּוֹרוֹ שֶׁבִּרְשׁוּתוֹ, אוֹ הִקְדִּישׁוֹ--הֲרֵי זֶה פָּטוּר:  שֶׁנֶּאֱמָר "בַּעַל הַבּוֹר יְשַׁלֵּם" (שמות כא,לד), מִי שֶׁיֵּשׁ לוֹ בְּעָלִים--וְזֶה הֶפְקֵר; וּבַתְּחִלָּה בִּרְשׁוּת חָפַר, מִפְּנֵי שֶׁחָפַר בִּרְשׁוּתוֹ.</P>

<P><B>יב,ג</B>  אֶחָד הַחוֹפֵר, אוֹ שֶׁנֶּחְפַּר הַבּוֹר מֵאֵלָיו, אוֹ שֶׁחֲפָרַתּוּ בְּהֵמָה אוֹ חַיָּה--הוֹאִיל וְהוּא חַיָּב לְמַלֹּאותוֹ אוֹ לְכַסּוֹתוֹ, וְלֹא עָשָׂה--הֲרֵי זֶה חַיָּב בִּנְזָקָיו.  וְאֶחָד הַחוֹפֵר, אוֹ הַלּוֹקֵחַ, אוֹ שֶׁנִּתַּן לוֹ בְּמַתָּנָה--שֶׁנֶּאֱמָר "בַּעַל הַבּוֹר יְשַׁלֵּם" (שמות כא,לד), מִי שֶׁיֵּשׁ לוֹ בְּעָלִים מִכָּל מָקוֹם.</P>

<P><B>יב,ד</B>  אֶחָד הַחוֹפֵר, אוֹ הַמְּגַלֶּה מְקוֹם שֶׁהָיָה מְכֻסֶּה--שֶׁנֶּאֱמָר "וְכִי-יִפְתַּח אִישׁ בּוֹר, אוֹ כִּי-יִכְרֶה אִישׁ בֹּר--וְלֹא יְכַסֶּנּוּ" (שמות כא,לג).  וְאִם כִּסָּהוּ כָּרָאוּי--אַף עַל פִּי שֶׁהִתְלִיעַ מִתּוֹכוֹ, וְנָפַל לְתוֹכוֹ שׁוֹר וּמֵת--פָּטוּר:  שֶׁנֶּאֱמָר "וְלֹא יְכַסֶּנּוּ"--הַא אִם כִּסָּהוּ, פָּטוּר.</P>

<P><B>יב,ה</B>  כִּסָּהוּ בְּדָבָר שֶׁיָּכוֹל לַעֲמֹד בִּפְנֵי שְׁוָרִים, וְאֵינוּ יָכוֹל לַעֲמֹד בִּפְנֵי גְּמַלִּים, וְהָלְכוּ עָלָיו גְּמַלִּים וְנִתְרוֹעַע, וְהָלְכוּ עָלָיו שְׁוָרִים וְנָפְלוּ בּוֹ--אִם אֵין הַגְּמַלִּים מְצוּיִין בְּאוֹתוֹ מָקוֹם--הֲרֵי זֶה פָּטוּר, מִפְּנֵי שֶׁזֶּה אֹנֶס; וְאִם יָבוֹאוּ שָׁם גְּמַלִּים, אַפִלּוּ לִפְרָקִים--הֲרֵי זֶה חַיָּב.</P>

<P><B>יב,ו</B>  [ה] הִתְלִיעַ מִתּוֹכוֹ, וְנָפְלוּ בּוֹ שְׁוָרִים--אַף עַל פִּי שֶׁהַגְּמַלִּים מְצוּיִין שָׁם תָּמִיד, וַהֲרֵי הוּא פּוֹשֵׁעַ לַגְּמַלִּים--הוֹאִיל וּמֵחֲמַת שֶׁהִתְלִיעַ נָפְלוּ בּוֹ הַשְּׁוָרִים, הֲרֵי זֶה פָּטוּר.  וְכֵן כָּל כַּיּוֹצֶא בְּזֶה.</P>

<P><B>יב,ז</B>  [ו] הַמּוֹצֶא בּוֹר וְכִסָּהוּ, וְחָזַר וְגִלָּהוּ--בַּעַל הַבּוֹר חַיָּב, וְזֶה הָאַחֲרוֹן פָּטוּר.  סְתָמוֹ בֶּעָפָר, וְחָזַר וְהוֹצִיא אֶת כָּל הֶעָפָר--זֶה הָאַחֲרוֹן חַיָּב:  שֶׁכֵּיוָן שֶׁטְּמָמוֹ בֶּעָפָר, נִסְתַּלְּקוּ מַעֲשֵׂי הָרִאשׁוֹן.</P>

<P><B>יב,ח</B>  [ז] בּוֹר שֶׁלִּשְׁנֵי שֻׁתָּפִין, וְעָבַר עָלָיו הָרִאשׁוֹן וְלֹא כִּסָּהוּ, וְהַשֵּׁנִי וְלֹא כִּסָּהוּ--הָרִאשׁוֹן חַיָּב, עַד שֶׁיִּמְסֹר דָּלְיוֹ לַשֵּׁנִי; וּמִשֶּׁמָּסַר דָּלְיוֹ לַשֵּׁנִי לִדְלוֹת מִמֶּנּוּ--נִפְטַר הָרִאשׁוֹן, וְנִתְחַיַּב הַשֵּׁנִי לְכַסּוֹתוֹ.</P>

<P><B>יב,ט</B>  כִּסָּהוּ הָרִאשׁוֹן, וּבָא הַשֵּׁנִי וּמְצָאוֹ מְגֻלֶּה, וְלֹא כִּסָּהוּ--הַשֵּׁנִי חַיָּב.  וְעַד אֵימָתַי יִהְיֶה הַשֵּׁנִי לְבַדּוֹ חַיָּב--עַד שֶׁיֵּדַע הָרִאשׁוֹן שֶׁהַבּוֹר מְגֻלֶּה, וּכְדֵי שֶׁיִּשְׂכֹּר פּוֹעֲלִים, וְיִכְרֹת אֲרָזִים וִיכַסֶּנּוּ.  וְכָל שֶׁיָּמוּת בּוֹ בְּתוֹךְ זְמָן זֶה, הַשֵּׁנִי לְבַדּוֹ חַיָּב בּוֹ; וְכָל שֶׁיָּמוּת בּוֹ אַחַר זְמָן זֶה--שְׁנֵיהֶן חַיָּבִין לְשַׁלַּם, שֶׁהֲרֵי שְׁנֵיהֶן פָּשְׁעוּ בּוֹ.</P>

<P><B>יב,י</B>  [ח] הַמּוֹסֵר בּוֹרוֹ לְשׁוֹמֵר, הַשּׁוֹמֵר חַיָּב בִּנְזָקָיו.  וְאִם מְסָרוֹ לְחֵרֵשׁ שׁוֹטֶה וְקָטָן--אַף עַל פִּי שֶׁהָיָה מְכֻסֶּה, הֲרֵי הַבְּעָלִים חַיָּבִין:  שֶׁהַבּוֹר עָשׂוּי לְהִתְגַּלּוֹת, וְאֵלּוּ אֵין בָּהֶן דַּעַת.  [ט] הַמְּכַסֶּה בּוֹרוֹ בְּדָלְיוֹ שֶׁלַּחֲבֵרוֹ, וּבָא בַּעַל הַדְּלִי וְנָטַל דָלְיוֹ--בַּעַל הַבּוֹר חַיָּב.</P>

<P><B>יב,יא</B>  [י] אֶחָד הַחוֹפֵר בּוֹר, אוֹ שִׁיחַ אוֹ מְעָרָה אוֹ חָרִיץ.  וְלָמָּה נֶאֱמָר "בּוֹר" (שמות כא,לג), עַד שֶׁיִּהְיֶה בּוֹ כְּדֵי לְהָמִית.  וְכַמָּה כְּדֵי לְהָמִית, עֹמֶק עֲשָׂרָה טְפָחִים.  אֲבָל אִם הָיָה פָּחוּת מֵעֲשָׂרָה, וְנָפַל לְתוֹכוֹ שׁוֹר אוֹ שְׁאָר בְּהֵמָה חַיָּה וָעוֹף, וּמֵת--פָּטוּר; וְאִם הֻזְּקוּ, חַיָּב בַּעַל הַתַּקְלָה נֶזֶק שָׁלֵם.</P>

<P><B>יב,יב</B>  [יא] הָיָה עֹמֶק הַבּוֹר תִּשְׁעָה, וּמֵהֶן טֶפַח אֶחָד מַיִם--חַיָּב, שֶׁהַטֶּפַח שֶׁלְּמַיִם חָשׁוּב כְּעֹמֶק שְׁנֵי טְפָחִים בַּיַּבָּשָׁה.  הָיָה עָמְקוֹ שְׁמוֹנָה, וּמֵהֶן שְׁנֵי טְפָחִים מַיִם, אוֹ שֶׁהָיָה עָמְקוֹ שִׁבְעָה, וּמֵהֶן שְׁלוֹשָׁה טְפָחִים מַיִם, וְנָפַל לְתוֹכוֹ שׁוֹר וְכַיּוֹצֶא בּוֹ, וּמֵת--אֵין מְחַיְּבִין אוֹתוֹ לְשַׁלַּם; וְאִם תָּפַס הַנִּזָּק, אֵין מוֹצִיאִין מִיָּדוֹ--שֶׁהַדְּבָרִים הָאֵלּוּ, סָפֵק יֵשׁ בָּהֶן.</P>

<P><B>יב,יג</B>  [יב] הַחוֹפֵר בּוֹר עָמֹק עֲשָׂרָה טְפָחִים, וּבָא אַחֵר וְהִשְׁלִימוֹ לְעֶשְׂרִים, וּבָא שְׁלִישִׁי וְהִשְׁלִימוֹ לִשְׁלוֹשִׁים--כֻּלָּן חַיָּבִין.  חָפַר הָרִאשׁוֹן פָּחוּת מֵעֲשָׂרָה, אַפִלּוּ טֶפַח, וּבָא הָאַחֲרוֹן וְהִשְׁלִימוֹ לַעֲשָׂרָה--בֵּין שֶׁחָפַר בּוֹ טֶפַח, אוֹ שֶׁהִגְבִּיהַּ בִּנְיָן עַל שְׂפָתוֹ טֶפַח--זֶה הָאַחֲרוֹן חַיָּב.  סָתַם טֶפַח שֶׁהוֹסִיף, אוֹ שֶׁסָּתַר טֶפַח שֶׁבָּנָה--הֲרֵי זֶה סְפֵק אִם כְּבָר נִסְתַּלְּקוּ מַעֲשֵׂי הָרִאשׁוֹן, אוֹ עֲדַיִן לֹא נִסְתַּלְּקוּ.</P>

<P><B>יב,יד</B>  [יג] חָפַר הָרִאשׁוֹן בּוֹר עָמֹק, וּבָא הָאַחֲרוֹן וְהִרְחִיבוֹ, וְנָפַל לְתוֹכוֹ שׁוֹר, וּמֵת--אִם מֵחֲמַת הֶבְלוֹ מֵת--הָאַחֲרוֹן פָּטוּר, שֶׁהֲרֵי מִעַט הֶבְלוֹ; וְאִם מֵחֲמַת חֲבָטוֹ מֵת--הָאַחֲרוֹן חַיָּב, שֶׁהֲרֵי הוּא הִקְרִיב הֶזֵּק בּוֹר זֶה.</P>

<P><B>יב,טו</B>  וְכֵן אִם נָפַל הַשּׁוֹר מֵאוֹתוֹ הַצַּד שֶׁהִרְחִיב הָאַחֲרוֹן--הָאַחֲרוֹן חַיָּב, שֶׁהֲרֵי הִקְרִיב הֶזֵּק בּוֹר זֶה:  אַף עַל פִּי שֶׁמֵּת מִן הַהֶבֶל.  וְאִם מִן הַצַּד שֶׁחָפַר הָרִאשׁוֹן נָפַל--הָרִאשׁוֹן חַיָּב, שֶׁזֶּה הָאַחֲרוֹן מִעַט הֶבְלוֹ.</P>

<P><B>יב,טז</B>  [יד] בּוֹר שֶׁחִיְּבָה עָלָיו הַתּוֹרָה--אַפִלּוּ לֹא מֵתָה הַבְּהֵמָה אֵלָא מֵהֶבְלוֹ, וְאֵין צָרִיךְ לוֹמַר אִם מֵתָה מֵחֲבָטוֹ.  לְפִיכָּךְ אִם הָיָה עֹמֶק הַבּוֹר כְּרָחְבּוֹ, אֵין לוֹ הֶבֶל; וְאִם לֹא נֶחְבְּטָה בּוֹ הַבְּהֵמָה, וּמֵתָה--פָּטוּר.  הָיָה עָמְקוֹ יָתֵר עַל רָחְבּוֹ, יֵשׁ לוֹ הֶבֶל; וְאִם מֵתָה בּוֹ הַבְּהֵמָה, חַיָּב אַף עַל פִּי שֶׁלֹּא נֶחְבְּטָה בְּקַרְקָעוֹ.</P>

<P><B>יב,יז</B>  [טו] עָשָׂה תֵּל גָּבוֹהַּ בִּרְשׁוּת הָרַבִּים, וְנֶחְבְּטָה בּוֹ הַבְּהֵמָה, וּמֵתָה--אִם הָיָה גָּבוֹהַּ עֲשָׂרָה טְפָחִים, חַיָּב לְשַׁלַּם.  וְאִם הָיָה פָּחוּת מֵעֲשָׂרָה, פָּטוּר עַל מִיתַת הַבְּהֵמָה; אֲבָל אִם הֻזְּקָה בִּלְבָד, חַיָּב לְשַׁלַּם נֶזֶק שָׁלֵם, וְאַפִלּוּ בְּתֵל גָּבוֹהַּ כָּל שְׁהוּא, אוֹ בַּחֲפִירָה כָּל שְׁהוּא:  שֶׁהַנֶּזֶק בְּכָל שְׁהוּא, דָּבָר מָצוּי וְיָדוּעַ; וְאֵין הַמִּיתָה בְּכָל שְׁהוּא מְצוּיָה, וַהֲרֵי הוּא כְּמוֹ אֹנֶס.</P>

<P><B>יב,יח</B>  [טז] וְכֵן אֵינוּ חַיָּב עַל מִיתַת הַבְּהֵמָה בַּבּוֹר, אוֹ עַל חֲבִיטָתָהּ בַּתֵּל--אֵלָא אִם הָיְתָה הַבְּהֵמָה קְטַנָּה, אוֹ חֵרֶשֶׁת, אוֹ שׁוֹטָה, אוֹ סוֹמָה, אוֹ שֶׁנָּפְלָה בַּלַּיְלָה.  אֲבָל אִם הָיְתָה פִּקַּחַת, וְנָפְלָה בַּיּוֹם, וּמֵתָה--פָּטוּר:  שֶׁזֶּה כְּמוֹ אֹנֶס, מִפְּנֵי שֶׁדֶּרֶךְ הַבְּהֵמָה לִרְאוֹת וְלָסוּר מִן הַמִּכְשׁוֹלוֹת.</P>

<P><B>יב,יט</B>  וְכֵן אִם נָפַל לְתוֹכוֹ אָדָם וּמֵת--אַפִלּוּ הָיָה סוֹמֶה, אוֹ שֶׁנָּפַל בַּלַּיְלָה--בֵּין שֶׁהָיָה עֶבֶד בֵּין שֶׁהָיָה בֶּן חוֹרִין, הֲרֵי זֶה פָּטוּר.  וְאִם הֻזַּק בּוֹ הָאָדָם, אוֹ הַבְּהֵמָה הַפִּקַּחַת--חַיָּב נֶזֶק שָׁלֵם כְּמוֹ שֶׁבֵּאַרְנוּ.</P>

<P><B>יב,כ</B>  [יז] נָפַל לְתוֹכוֹ שׁוֹר פְּסוּלֵי הַמֻּקְדָּשִׁין, וּמֵת--הֲרֵי זֶה פָּטוּר:  שֶׁנֶּאֱמָר "וְהַמֵּת, יִהְיֶה-לּוֹ" (שמות כא,לד; שמות כא,לו), מִי שֶׁהַמֵּת שֶׁלּוֹ; יָצָא זֶה שְׁהוּא אָסוּר בַּהֲנָיָה, וְדִינוֹ שֶׁיִּקָּבֵר.  [יח] הָיָה חוֹפֵר בַּבּוֹר, וְנָפְלָה הַבְּהֵמָה מִקּוֹל הַחֲפִירָה בְּתוֹךְ הַבּוֹר, וּמֵתָה--אִם נָפְלָה מִלְּפָנֶיהָ, חַיָּב.  נָפְלָה מֵאֲחוֹרֶיהָ, כְּגוֹן שֶׁנִּבְעֲתָה וְחָזְרָה עַל עֲקֵבָהּ לְאָחוֹר, וְנָפְלָה וּמֵתָה--פָּטוּר:  שֶׁנֶּאֱמָר "וְנָפַל" (שמות כא,לג), עַד שֶׁיִּפֹּל דֶּרֶךְ נְפִילָה.</P>

<P><B>יב,כא</B>  נָפַל לְפָנָיו מִקּוֹל הַחֲפִירָה חוּץ לַבּוֹר, וּמֵת אוֹ נִזָּק--אֵין בֵּית דִּין מְחַיְּבִין אוֹתוֹ; וְאִם תָּפַס הַנִּזָּק, אֵין מוֹצִיאִין מִיָּדוֹ.  וְאִם נָפַל לַאֲחוֹרָיו חוּץ לַבּוֹר, וּמֵת אוֹ הֻזַּק--בַּעַל הַבּוֹר פָּטוּר.</P>

<P><B>יב,כב</B>  [יט] שׁוֹר שֶׁדָּחַף בְּהֵמָה לְתוֹךְ הַבּוֹר, וּמֵתָה--אִם מוּעָד הוּא--בַּעַל הַבּוֹר מְשַׁלֵּם מֶחְצָה, וּבַעַל הַשּׁוֹר מֶחְצָה.  וְאִם תָּם הוּא--בַּעַל הַשּׁוֹר מְשַׁלֵּם רְבִיעַ מִגּוּפוֹ, וּבַעַל הַבּוֹר מְשַׁלֵּם שְׁלוֹשָׁה חֲלָקִים מִן הַיָּפֶה שֶׁבִּנְכָסָיו.  שֶׁבַּעַל הַנְּבֵלָה אוֹמֵר לְבַעַל הַבּוֹר, פְּחָת נְבֵלָה זוֹ יֵשׁ לִי אֶצְלָךְ; אַף עַל פִּי שְׁהִיא גְּדוֹלָה וּפִקַּחַת--כֵּיוָן שֶׁנִּדְחֲפָה, הֲרֵי זוֹ כְּמִי שֶׁנָּפְלָה בַּלַּיְלָה:  כָּל שֶׁאֲנִי יָכוֹל לְהוֹצִיא מִבַּעַל הַשּׁוֹר, אֲנִי מוֹצִיא; וְהַשְּׁאָר, אַתָּה חַיָּב לְשַׁלְּמוֹ.</P>

<P><B>יב,כג</B>  [כ] וְכֵן הַמַּנִּיחַ אֶבֶן עַל פִּי הַבּוֹר, וּבָא הַשּׁוֹר וְנִתְקַל בָּהּ, וְנָפַל לַבּוֹר, וּמֵת--הַמַּנִּיחַ אֶת הָאֶבֶן מְשַׁלֵּם מֶחְצָה, וּבַעַל הַבּוֹר מֶחְצָה.</P>

<P><B>יב,כד</B>  [כא] וְכֵן שׁוֹר שֶׁלְּהִדְיוֹט וְשׁוֹר פְּסוּלֵי הַמֻּקְדָּשִׁין שֶׁנָּגְחוּ כְּאֶחָד--אִם תָּם הוּא זֶה שֶׁלְּהִדְיוֹט, מְשַׁלֵּם חֲצִי נֶזֶק; וְאִם מוּעָד, נֶזֶק שָׁלֵם:  שֶׁהַנִּזָּק אוֹמֵר לוֹ, כָּל שֶׁאֲנִי יָכוֹל לְהוֹצִיא מִזֶּה אֲנִי מוֹצִיא, וְהַשְּׁאָר מִמָּךְ; וְזֶה הוֹאִיל וְהֶקְדֵּשׁ הוּא, וּפָטוּר--אַתָּה תְּשַׁלַּם לִי הַכֹּל.</P>

<P><B>יב,כה</B>  [כב] מִי שֶׁהָיָה חוֹפֵר בּוֹר בִּרְשׁוּת הָרַבִּים, וְנָפַל עָלָיו שׁוֹר וַהֲרָגוֹ--בַּעַל הַשּׁוֹר פָּטוּר; וְאִם מֵת הַשּׁוֹר, נוֹטֵל בַּעַל הַשּׁוֹר דְּמֵי שׁוֹרוֹ מִיּוֹרְשֵׁי בַּעַל הַבּוֹר.
<BR> </P>

<H2>הִלְכּוֹת נִזְקֵי מָמוֹן פֵּרֶק יג</H2>

<P><B>יג,א</B>  כֵּלִים שֶׁנָּפְלוּ לַבּוֹר וְנִשְׁתַּבְּרוּ--בַּעַל הַבּוֹר פָּטוּר, שֶׁנֶּאֱמָר "וְנָפַל-שָׁמָּה שּׁוֹר, אוֹ חֲמוֹר" (שמות כא,לג):  מִפִּי הַשְּׁמוּעָה לָמְדוּ "שׁוֹר", לֹא אָדָם; "חֲמוֹר", לֹא כֵּלִים.  אַפִלּוּ נָפַל שׁוֹר בְּכֵלָיו, וּמֵת הַשּׁוֹר וְנִשְׁתַּבְּרוּ כֵּלָיו--חַיָּב עַל הַבְּהֵמָה, וּפָטוּר עַל הַכֵּלִים.</P>

<P><B>יג,ב</B>  הַבּוֹר מֵאֲבוֹת נְזָקִים הוּא, וְתוֹלְדוֹתָיו כָּמוֹהוּ מוּעָדִין מִתְּחִלָּתָן.  וְכָל הַמַּנִּיחַ תַּקְלָה, הֲרֵי זֶה תּוֹלֶדֶת הַבּוֹר.  וְאִם הֻזַּק בָּהּ אָדָם אוֹ בְּהֵמָה, מְשַׁלֵּם זֶה שֶׁהִנִּיחַ הַתַּקְלָה נֶזֶק שָׁלֵם, בֵּין שֶׁהִפְקִיר הַתַּקְלָה, בֵּין שֶׁלֹּא הִפְקִירָהּ; וְאִם הֻזְּקוּ בָּהּ כֵּלִים, פָּטוּר.</P>

<P><B>יג,ג</B>  כֵּיצַד:  הַמַּנִּיחַ אַבְנוֹ אוֹ סַכִּינוֹ אוֹ מַשָּׂאוֹ אוֹ תִּבְנוֹ וְקַשּׁוֹ וְכַיּוֹצֶא בָּהֶן בִּרְשׁוּת הָרַבִּים, וְהֻזַּק בָּהֶן בֵּין אָדָם בֵּין בְּהֵמָה--חַיָּב נֶזֶק שָׁלֵם.  וְכֵן אִם הִנִּיחָן בִּרְשׁוּתוֹ, וְהִפְקִיר רְשׁוּתוֹ וְלֹא הִפְקִירָן.  נִתְקַל בַּקַּרְקָע, וְנֶחְבַּט בְּתַקְלָה זוֹ וְהֻזַּק בָּהּ--חַיָּב בַּעַל הַתַּקְלָה.  וְאִם הֻזְּקוּ כֵּלִים בְּכָל אֵלּוּ, אוֹ נִטַּנְּפוּ--פָּטוּר.</P>

<P><B>יג,ד</B>  הִכְנִיס שׁוֹרוֹ לַחֲצַר בַּעַל הַבַּיִת שֶׁלֹּא בִּרְשׁוּת, וְהִרְבִּיץ גְּלָלִים, וְנִטַּנְּפוּ בָּהֶן כֵּלָיו שֶׁלְּבַעַל הַבַּיִת--פָּטוּר:  שֶׁהַגָּלָל הַזֶּה תּוֹלֶדֶת בּוֹר הוּא, וְלֹא מָצִינוּ בּוֹר שֶׁחַיָּב בּוֹ עַל הַכֵּלִים.</P>

<P><B>יג,ה</B>  הַמַּנִּיחַ אֶת הַכַּד בִּרְשׁוּת הָרַבִּים, וְהָלַךְ הַמְּהַלֵּךְ וְנִתְקַל בָּהּ, וְשִׁבְּרָהּ--פָּטוּר, לְפִי שְׁאֵין דֶּרֶךְ בְּנֵי אָדָם לְהִתְבּוֹנֵן בַּדֶּרֶךְ כִּשְׁהֶן מְהַלְּכִין.  וְאִם הֻזַּק בָּהּ--הֲרֵי בַּעַל הַכַּד חַיָּב בִּנְזָקָיו, וְאַפִלּוּ הִפְקִיר הַכַּד:  שֶׁכָּל הַמַּפְקִיר נְזָקָיו שְׁאֵין לוֹ רְשׁוּת לַעֲשׂוֹתָן מִתְּחִלָּה, חַיָּב כְּאִלּוּ לֹא הִפְקִירָן.</P>

<P><B>יג,ו</B>  הִנִּיחַ אֶת הַכַּד בִּמְקוֹם שֶׁיֵּשׁ לוֹ רְשׁוּת לְהנִּיחָהּ שָׁם, כְּגוֹן מְקוֹם הַקְּרָנוֹת שֶׁלַּגִּתּוֹת וְכַיּוֹצֶא בָּהֶן, וְנִתְקַל בָּהּ, וְשִׁבְּרָהּ--חַיָּב; וְאִם הֻזַּק בָּהּ הַמְּהַלֵּךְ--בַּעַל הַכַּד פָּטוּר, מִפְּנֵי שֶׁהָיָה לוֹ לְהִסְתַּכַּל.  וְאִם הָיְתָה אֲפֵלָה, אוֹ שֶׁמִּלָּא כָּל הַדֶּרֶךְ כַּדִּים--פָּטוּר עַל שְׁבִירָתָהּ; וְאִם נִתְקַל בָּהּ, הֲרֵי בַּעַל הַכַּד חַיָּב.  וְכֵן כָּל כַּיּוֹצֶא בְּזֶה.</P>

<P><B>יג,ז</B>  נִשְׁבְּרָה כַּדּוֹ בִּרְשׁוּת הָרַבִּים, וְהֻחְלַק אֶחָד בַּמַּיִם אוֹ שֶׁלָּקָה בַּחֲרָסֶיהָ--פָּטוּר מִדִּינֵי אָדָם, לְפִי שְׁהוּא אָנוּס; וְחַיָּב בְּדִינֵי שָׁמַיִם, מִפְּנֵי שֶׁלֹּא סִלַּק הַחֲרָסִים.  וַהֲרֵי הַחֲרָסִים וְהַמַּיִם כְּהֶפְקֵר; וְלֹא הִפְקִיר אֵלָא אַחַר שֶׁנֶּאֱנַס, וּלְפִיכָּךְ פָּטוּר.  וְאִם נִתְכַּוַּן לִזְכּוֹת בַּחֲרָסֶיהָ, וְהֻזַּק בָּהֶן אַחֵר--חַיָּב.  וְהוּא הַדִּין לְנָפְלָה גְּמַלּוֹ וְלֹא הִעְמִידָהּ, וְכָל כַּיּוֹצֶא בָּהּ.  וְאִם הֻזְּקוּ כֵּלִים בְּכָל אֵלּוּ--פָּטוּר, בֵּין הִפְקִיר בֵּין לֹא הִפְקִיר, כְּמוֹ שֶׁבֵּאַרְנוּ.</P>

<P><B>יג,ח</B>  שְׁנֵי קַדָּרִין שֶׁהָיוּ מְהַלְּכִין בַּדֶּרֶךְ זֶה אַחַר זֶה, וְנִתְקַל הָרִאשׁוֹן וְנָפַל, וְנִתְקַל הַשֵּׁנִי בָּרִאשׁוֹן--אִם הָיָה לָרִאשׁוֹן לַעֲמֹד, וְלֹא עָמַד--חַיָּב בִּנְזָקָיו שֶׁלַּשֵּׁנִי:  שֶׁאַף עַל פִּי שְׁהוּא אָנוּס בְּשָׁעַת נְפִילָה, אֵינוּ אָנוּס בִּהְיוֹתוֹ מֻטָּל בַּדֶּרֶךְ, וַהֲרֵי הוּא יָכוֹל לַעֲמֹד.  וְאִם לֹא הָיָה לוֹ לַעֲמֹד--פָּטוּר, וְאַף עַל פִּי שֶׁלֹּא הִזְהִיר לְזֶה שֶׁנִּתְקַל בּוֹ:  מִפְּנֵי שְׁהוּא טָרוּד בְּנַפְשׁוֹ.</P>

<P><B>יג,ט</B>  בַּמֶּה דְּבָרִים אֲמוּרִים שְׁהוּא חַיָּב בִּנְזָקָיו שֶׁלַּשֵּׁנִי, בְּשֶׁהֻזַּק גּוּפוֹ שֶׁלַּשֵּׁנִי; אֲבָל אִם הֻזְּקוּ כֵּלָיו, פָּטוּר, שְׁאֵינוּ חַיָּב עַל הַכֵּלִים בַּבּוֹר, וְכָל תַּקְלָה תּוֹלֶדֶת בּוֹר הִיא כְּמוֹ שֶׁבֵּאַרְנוּ.</P>

<P><B>יג,י</B>  הַקַּדָּרִין וְהַזַּגָּגִין וְכַיּוֹצֶא בָּהֶן שֶׁהָיוּ מְהַלְּכִין בַּדֶּרֶךְ זֶה אַחַר זֶה, וְנִתְקַל הָרִאשׁוֹן וְנָפַל, וְנִתְקַל הַשֵּׁנִי בָּרִאשׁוֹן, וְהַשְּׁלִישִׁי בַּשֵּׁנִי, וְכָל אֶחָד מֵהֶן יֵשׁ לוֹ לַעֲמֹד, וְלֹא עָמַד--הָרִאשׁוֹן חַיָּב בְּנִזְקֵי גּוּפוֹ שֶׁלְּשֵׁנִי, בֵּין שֶׁהֻזַּק בְּגוּפוֹ שֶׁלָּרִאשׁוֹן הַמֻּטָּל בֵּין שֶׁהֻזַּק בְּמַשָּׂאוֹ.  וְהַשֵּׁנִי חַיָּב בְּנִזְקֵי גּוּפוֹ שֶׁלַּשְּׁלִישִׁי, אִם הֻזַּק בְּגוּפוֹ שֶׁלַּשֵּׁנִי; אֲבָל אִם הֻזַּק בְּמַשָּׂאוֹ שֶׁלַּשֵּׁנִי שֶׁנָּפַל, פָּטוּר, שֶׁהֲרֵי אוֹמֵר לוֹ הַשֵּׁנִי בּוֹר זֶה שְׁהוּא מַשָּׂאִי אֵין אֲנִי הַכּוֹרֶה אוֹתוֹ, שֶׁהֲרֵי הָרִאשׁוֹן הִפִּיל הַשֵּׁנִי עִם מַשָּׂאוֹ.  וְאִם הִזְהִירוּ זֶה אֶת זֶה, כֻּלָּן פְּטוּרִין.</P>

<P><B>יג,יא</B>  נָפַל הָרִאשׁוֹן, וְהָיָה מֻטָּל לְרֹחַב הַדֶּרֶךְ, וְנִתְקַל אֶחָד בְּרֹאשׁוֹ וְאֶחָד בְּרַגְלָיו וְאֶחָד בְּבִטְנוֹ--הֲרֵי הוּא חַיָּב בְּנִזְקֵי כֻּלָּן:  הוֹאִיל וְהָיָה לוֹ לַעֲמֹד, וְלֹא עָמַד.</P>

<P><B>יג,יב</B>  הַשּׁוֹפֵךְ אֶת הַמַּיִם בִּרְשׁוּת הָרַבִּים, וְהֻזַּק בָּהֶן אַחֵר--חַיָּב בִּנְזָקָיו; וְאִם נִטַּנְּפוּ כֵּלָיו, פָּטוּר כְּמוֹ שֶׁבֵּאַרְנוּ.  נִבְלְעוּ הַמַּיִם בָּאָרֶץ, וְנִשְׁאֲרָה הָאָרֶץ חֲלָקָה, וְהֻחְלַק וְנָפַל, וְהֻזַּק בַּקַּרְקָע--הֲרֵי זֶה חַיָּב בִּנְזָקָיו.</P>

<P><B>יג,יג</B>  כָּל אֵלּוּ שֶׁפּוֹתְקִין בִּיבוֹתֵיהֶן, וְגוֹרְפִין מְעָרוֹתֵיהֶן--אֵין לָהֶן רְשׁוּת לִשְׁפֹּךְ הַמַּיִם בִּרְשׁוּת הָרַבִּים, בִּימוֹת הַחַמָּה.  אֲבָל בִּימוֹת הַגְּשָׁמִים, יֵשׁ לָהֶן רְשׁוּת לִשְׁפֹּךְ; וְאַף עַל פִּי כֵן אִם הֻזַּק אָדָם אוֹ בְּהֵמָה בַּמַּיִם, חַיָּבִין נֶזֶק שָׁלֵם.</P>

<P><B>יג,יד</B>  לֹא יוֹצִיא אָדָם תִּבְנוֹ וְקַשּׁוֹ לִרְשׁוּת הָרַבִּים, כְּדֵי שֶׁיָּדוּשׁוּ וְיַעֲשׂוּ לוֹ זֵבֶל.  וְאִם הוֹצִיא, קָנְסוּ אוֹתוֹ חֲכָמִים שֶׁיִּהְיוּ כְּהֶפְקֵר, וְכָל הַקּוֹדֵם בָּהֶן זָכָה, מֵעֵת שֶׁנִּדּוֹשׁוּ וְהִשְׁבִּיחוּ; וְאִם קָדַם אָדָם, וְזָכָה בָּהֶן מִשָּׁעַת הוֹצָאָה לִרְשׁוּת הָרַבִּים--אֵין מוֹצִיאִין מִיָּדוֹ.  וְאַף עַל פִּי שְׁהֶן כְּהֶפְקֵר, אִם הֻזַּק בָּהֶן אָדָם אוֹ בְּהֵמָה, הֲרֵי זֶה הַמּוֹצִיא חַיָּב לְשַׁלַּם.</P>

<P><B>יג,טו</B>  יֵשׁ לְכָל אָדָם לְהוֹצִיא אֶת הַזֵּבֶל וְהַגְּלָלִים לִרְשׁוּת הָרַבִּים, בְּשָׁעַת הוֹצָאַת זְבָלִים, וְלִצְבֹּר אוֹתָן שָׁם שְׁלוֹשִׁים יוֹם, כְּדֵי שֶׁיִּהְיֶה נִשּׁוֹף בְּרַגְלֵי אָדָם.  וְאַף עַל פִּי כֵן אִם הִזִּיק, חַיָּב לְשַׁלַּם.  וְחַיָּבִין עַל זֶה הַגָּלָל מִשּׁוֹם גָּזֵל:  כֵּיוָן שְׁאֵין בּוֹ שְׁבָח אִם נִדּוֹשׁ, לֹא קָנְסוּ בּוֹ.</P>

<P><B>יג,טז</B>  אֵין שׁוֹרִין טִיט בִּרְשׁוּת הָרַבִּים, וְאֵין לוֹבְנִים לְבֵנִים.  אֲבָל גּוֹבְלִין טִיט בִּרְשׁוּת הָרַבִּים, אֲבָל לֹא לַלְּבֵנִים.  [יז] הַבּוֹנֶה בִּרְשׁוּת הָרַבִּים--הַמֵּבִיא אֲבָנִים מֵבִיא, וְהַבּוֹנֶה בּוֹנֶה; וְכֻלָּן שֶׁהִזִּיקוּ, חַיָּבִין לְשַׁלַּם נֶזֶק שָׁלֵם.</P>

<P><B>יג,יז</B>  [יח] הַחַצָּב שֶׁחָצַב אֶבֶן וּמְסָרָהּ לְסַתָּת, וְהֻזַּק בָּהּ אָדָם אוֹ בְּהֵמָה--הַסַּתָּת חַיָּב.  וְסַתָּת שֶׁמָּסַר לְחַמָּר, הַחַמָּר חַיָּב.  מָסַר חַמָּר לְכַתָּף, הַכַּתָּף חַיָּב.  מָסַר כַּתָּף לְבוֹנֶה, הַבּוֹנֶה חַיָּב.  מְסָרָהּ הַבּוֹנֶה לְזֶה שֶׁמְּתַקֵּן יְשִׁיבָתָהּ בַּבִּנְיָן, הַמְּתַקֵּן חַיָּב.  וְאִם אַחַר שֶׁהֶעֱלוּהָ עַל גַּבֵּי דִּימוֹס, נָפְלָה וְהִזִּיקָה, וְהָיוּ עוֹשִׂין בְּקַבְלָנוּת--כֻּלָּן חַיָּבִין; וּבִשְׂכִירוּת--הָאַחֲרוֹן חַיָּב, וְכֻלָּן פְּטוּרִין.</P>

<P><B>יג,יח</B>  [יט] הַכּוֹתָל וְהָאִילָן שֶׁנָּפְלוּ לִרְשׁוּת הָרַבִּים, וְהִזִּיקוּ--פָּטוּר מִלְּשַׁלַּם, וְאַף עַל פִּי שֶׁהִפְקִירָן:  לְפִי שְׁאֵינָן דּוֹמִים לַבּוֹר, שֶׁהֲרֵי אֵין תְּחִלָּתָן לְהַזִּיק.  וְאִם הָיוּ רְעוּעִין, בֵּית דִּין קוֹבְעִין לוֹ זְמָן לָקֹץ אֶת הָאִילָן וְלִסְתֹּר אֶת הַכּוֹתָל; וְכַמָּה הַזְּמָן, שְׁלוֹשִׁים יוֹם.  נָפְלוּ בְּתוֹךְ הַזְּמָן, וְהִזִּיקוּ--פָּטוּר; לְאַחַר הַזְּמָן--חַיָּב, מִפְּנֵי שֶׁשִּׁהָה אוֹתָן.</P>

<P><B>יג,יט</B>  [כ] הַמַּצְנִיעַ אֶת הַקּוֹץ וְאֶת הַזְכוֹכִית, וְהַגּוֹדֵר גְּדֵרוֹ בְּקוֹצִים, וְהִפְרִיחַ לִרְשׁוּת הָרַבִּים, וְהֻזַּק אַחֵר בָּהֶן--חַיָּב נֶזֶק שָׁלֵם.  וְאִם גָּדַר גְּדֵרוֹ בְּקוֹצִים בְּצִמְצוּם בְּתוֹךְ רְשׁוּתוֹ--פָּטוּר, לְפִי שְׁאֵין דֶּרֶךְ בְּנֵי אָדָם לְהִתְחַכַּךְ בַּכּוֹתָלִים.</P>

<P><B>יג,כ</B>  [כא] הַמַּצְנִיעַ קוֹצָיו וּזְכוֹכִיּוֹתָיו בְּתוֹךְ כּוֹתָלוֹ שֶׁלַּחֲבֵרוֹ, וּבָא בַּעַל הַכּוֹתָל וְסָתַר אֶת כּוֹתָלוֹ, וְנָפְלוּ לִרְשׁוּת הָרַבִּים, וְהִזִּיקוּ--אִם כּוֹתָל רָעוּעַ הָיָה, הַמַּצְנִיעַ חַיָּב; וְאִם כּוֹתָל בָּרִיא הוּא, בַּעַל הַכּוֹתָל חַיָּב.</P>

<P><B>יג,כא</B>  [כב] חֲסִידִים הָרִאשׁוֹנִים הָיוּ מַצְנִיעִין אֶת הַקּוֹצִים וְאֶת הַזְכוֹכִית בְּתוֹךְ שְׂדוֹתֵיהֶן בְּעֹמֶק שְׁלוֹשָׁה טְפָחִים בָּאָרֶץ, כְּדֵי שֶׁלֹּא תַעֲלֵם הַמַּחְרֵשָׁה.  וַאֲחֵרִים שׂוֹרְפִין אוֹתָן בָּאֵשׁ.  וַאֲחֵרִים מַשְׁלִיכִין אוֹתָן לַיָּם אוֹ לַנָּהָר, כְּדֵי שֶׁלֹּא יֻזַּק בָּהֶן אָדָם.</P>

<P><B>יג,כב</B>  [כג] לֹא יְסַקַּל אָדָם מֵרְשׁוּתוֹ לִרְשׁוּת הָרַבִּים.  וְאֵין עוֹשִׂין חָלָל תַּחַת רְשׁוּת הָרַבִּים, וְלֹא בּוֹרוֹת וְלֹא שִׁיחִין וְלֹא מְעָרוֹת, וְאַף עַל פִּי שֶׁהָעֲגָלָה יְכוּלָה לְהַלַּךְ עַל גַּבֵּיהֶן וְהִיא טְעוּנָה אֲבָנִים, שֶׁמֶּא תִּפְחַת מִלְּמַטָּה שֶׁלֹּא מִדַּעְתּוֹ.  וְהַחוֹפֵר בּוֹר לְצָרְכֵּי רַבִּים, מֻתָּר.</P>

<P><B>יג,כג</B>  [כד] אֵין מוֹצִיאִין זִיזִין וּכְצוּצְטְרָיוֹת לִרְשׁוּת הָרַבִּים, אֵלָא אִם כֵּן הָיוּ לְמַעְלָה מִגָּמָל וְרוֹכְבוֹ:  וְהוּא, שֶׁלֹּא יַאֲפִיל הַדֶּרֶךְ עַל בְּנֵי רְשׁוּת הָרַבִּים.  וְאִם רָצָה, כּוֹנֵס לְתוֹךְ שֶׁלּוֹ וּמוֹצִיא.  כָּנַס, וְלֹא הוֹצִיא--הֲרֵי זֶה מוֹצִיא כָּל זְמָן שֶׁיִּרְצֶה; אֲבָל אֵינוּ יָכוֹל לְהַחְזִיר כּוֹתָלִים לִמְקוֹמָן לְעוֹלָם--שֶׁכָּל מְצָר שֶׁהִחְזִיקוּ בּוֹ רַבִּים, אָסוּר לְקַלְקְלוֹ.</P>

<P><B>יג,כד</B>  [כה] לָקַח חָצֵר, וּבָהּ זִיזִין וּכְצוּצְטְרָיוֹת יוֹצְאוֹת לִרְשׁוּת הָרַבִּים--הֲרֵי זוֹ בְּחֶזְקָתָהּ; וְאִם נָפְלָה, חוֹזֵר וּבוֹנֶה אוֹתָהּ כְּשֶׁהָיְתָה.</P>

<P><B>יג,כה</B>  [כו] אִילָן שְׁהוּא נוֹטֶה לִרְשׁוּת הָרַבִּים--קוֹצֵץ, כְּדֵי שֶׁיִּהְיֶה הַגָּמָל עוֹבֵר בְּרוֹכְבוֹ.  וּמַנִּיחִין מָקוֹם פָּנוּי מִשְּׁתֵי שִׂפְתוֹת הַנָּהָר, כְּרֹחַב כִּתְפֵי הַמַּלָּחִים שֶׁיּוֹרְדִין שָׁם וּמוֹשְׁכִין הַסְּפִינָה.  וְכָל אִילָן הַנִּמְצָא בְּרֹחַב זֶה, קוֹצְצִין אוֹתוֹ מִיָּד; וְאֵין מַתְרִין בִּבְעָלָיו, שֶׁהֲרֵי מְעַכֵּב מוֹשְׁכֵי הַסְּפִינָה.</P>

<P><B>יג,כו</B>  [כז] מִי שֶׁהָיְתָה דֶּרֶךְ הָרַבִּים עוֹבֶרֶת בְּתוֹךְ שָׂדֵהוּ--נְטָלָהּ, וְנָתַן לָהֶן מִן הַצַּד--מַה שֶׁנָּתַן נָתַן, וְזָכוּ בּוֹ; וְזֶה שֶׁנָּטַל, לֹא זָכָה בּוֹ.  וְכַמָּה רֹחַב דֶּרֶךְ הָרַבִּים, אֵין פָּחוּת מִשֵּׁשׁ עֶשְׂרֵה אַמָּה.
<BR> </P>

<H2>הִלְכּוֹת נִזְקֵי מָמוֹן פֵּרֶק יד</H2>

<P><B>יד,א</B>  הַמַּדְלִיק בְּתוֹךְ שְׂדֵה חֲבֵרוֹ, וְעָבְרָה הַדְּלֵקָה--חַיָּב לְשַׁלַּם נֶזֶק שָׁלֵם, שֶׁנֶּאֱמָר "כִּי-תֵצֵא אֵשׁ . . . שַׁלֵּם יְשַׁלֵּם, הַמַּבְעִר אֶת-הַבְּעֵרָה" (שמות כב,ה).  וְהַבְּעֵרָה מֵאֲבוֹת נְזָקִים הִיא.</P>

<P><B>יד,ב</B>  הִדְלִיק בְּתוֹךְ רְשׁוּתוֹ--צָרִיךְ לְהַרְחִיק מִסּוֹף הַמְּצָר, כְּדֵי שֶׁלֹּא תַעֲבֹר הַדְּלֵקָה לִשְׂדֵה חֲבֵרוֹ.  וְכַמָּה שֵׁעוּר הַהַרְחָקָה, הַכֹּל לְפִי גָּבְהָהּ שֶׁלַּדְּלֵקָה.  וְאִם לֹא הִרְחִיק כָּרָאוּי, וְעָבְרָה הָאֵשׁ וְהִזִּיקָה--חַיָּב לְשַׁלַּם נֶזֶק שָׁלֵם; הִרְחִיק כָּרָאוּי, וְעָבְרָה וְהִזִּיקָה--פָּטוּר, שֶׁזּוֹ מַכָּה בִּידֵי שָׁמַיִם הִיא.</P>

<P><B>יד,ג</B>  וְכֵן אִם עָבְרָה נָהָר אוֹ שְׁלוּלִית שֶׁיֵּשׁ בָּהֶן מַיִם, וְרָחְבָּן שְׁמוֹנֶה אַמּוֹת--פָּטוּר.  [ג] עָבְרָה גָּדֵר--אוֹמְדִין גֹּבַהּ הַגָּדֵר, וְגֹבַהּ הַדְּלֵקָה, וְהָעֵצִים אוֹ הַקּוֹצִים הַמְּצוּיִין שָׁם:  אִם אֵינָהּ רְאוּיָה לַעֲבֹר, פָּטוּר; וְאִם רְאוּיָה לַעֲבֹר, חַיָּב.</P>

<P><B>יד,ד</B>  בַּמֶּה דְּבָרִים אֲמוּרִים, בְּאֵשׁ הַקּוֹדַחַת.  אֲבָל אִם הָיָה לָהּ לַהַב גָּדוֹל, הָעוֹלֶה וְנִכְפָף מִגֹּבַהּ עֲלִיַּת הַלַּהַב, וְהָיוּ הָעֵצִים מְצוּיִין שָׁם--אֵין לָהּ אֹמֶד; אֵלָא אַפִלּוּ עָבְרָה אֶלֶף אַמָּה, חַיָּב.</P>

<P><B>יד,ה</B>  [ד] נָפְלָה דְּלֵקָה בַּחֲצֵרוֹ, וְנָפַל גָּדֵר שֶׁלֹּא מֵחֲמַת הַדְּלֵקָה, וְעָבְרָה וְהִדְלִיקָה בְּחָצֵר אַחֶרֶת--אִם הָיָה יָכוֹל לִגְדֹּר הַגָּדֵר שֶׁנָּפַל, וְלֹא גְּדָרוֹ--חַיָּב.  לְמָה הַדָּבָר דּוֹמֶה:  לְשׁוֹרוֹ שֶׁיָּצָא וְהִזִּיק--שֶׁהָיָה לוֹ לְשָׁמְרוֹ, וְלֹא שְׁמָרוֹ.</P>

<P><B>יד,ו</B>  [ה] הַשּׁוֹלֵחַ אֶת הַבְּעֵרָה בְּיַד חֵרֵשׁ שׁוֹטֶה וְקָטָן--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.  בַּמֶּה דְּבָרִים אֲמוּרִים, שֶׁמָּסַר לָהֶן גַּחֶלֶת וְלִבּוּהָ, שֶׁדֶּרֶךְ הַגַּחֶלֶת לְהִכָּבוֹת מֵאֵלֶיהָ, קֹדֶם שֶׁתַּעֲבֹר וְתַדְלִיק.  אֲבָל אִם מָסַר לָהֶן שַׁלְהֶבֶת--חַיָּב, שֶׁהֲרֵי מַעֲשָׂיו גָּרְמוּ.</P>

<P><B>יד,ז</B>  [ו] שָׁלַח אֶת הַבְּעֵרָה בְּיַד פִּקֵּחַ--זֶה הַפִּקֵּחַ שֶׁהִבְעִיר חַיָּב לְשַׁלַּם, וְהַשּׁוֹלֵחַ פָּטוּר.  וְכֵן אִם הִנִּיחַ שׁוֹמֵר לִשְׁמֹר הַבְּעֵרָה, הַשּׁוֹמֵר חַיָּב.</P>

<P><B>יד,ח</B>  [ז] אֶחָד הֵבִיא אֶת הָאוּר, וְאֶחָד הֵבִיא אֶת הָעֵצִים--הַמֵּבִיא אֶת הָעֵצִים חַיָּב.  אֶחָד הֵבִיא אֶת הָעֵצִים, וְאֶחָד הֵבִיא אֶת הָאוּר--הַמֵּבִיא אֶת הָאוּר חַיָּב.  בָּא אַחֵר וְלִבָּה, הַמְּלַבֶּה חַיָּב.  לִבַּתּוּ רוּחַ שְׁאֵינָהּ מְצוּיָה תָּמִיד, הֲרֵי כֻּלָּן פְּטוּרִין; לִבָּה, וְלִבַּתּוּ הָרוּחַ--חַיָּב:  שֶׁהֲרֵי הוּא גָּרַם; וְכָל הַגּוֹרֵם לְהַזִּיק, מְשַׁלֵּם נֶזֶק שָׁלֵם מִן הַיָּפֶה שֶׁבִּנְכָסָיו כִּשְׁאָר כָּל הַמַּזִּיקִין.</P>

<P><B>יד,ט</B>  [ח] אֵשׁ שֶׁיָּצְאָה וְאָכְלָה עֵצִים אוֹ אֲבָנִים אוֹ עָפָר--חַיָּב לְשַׁלַּם, שֶׁנֶּאֱמָר "וּמָצְאָה קֹצִים . . . אוֹ הַשָּׂדֶה" (שמות כב,ה).  אָכְלָה גָּדִישׁ וְכַיּוֹצֶא בּוֹ, וְהָיוּ כֵּלִים טְמוּנִים בְּתוֹךְ הַגָּדִישׁ--אִם הָיוּ כְּגוֹן מוֹרִיגִים וּכְלֵי בָּקָר וְכַיּוֹצֶא בָּהֶן מִדְּבָרִים שֶׁדֶּרֶךְ אַנְשֵׁי הַשָּׂדֶה לִטְמֹן אוֹתָן בַּגָּדִישׁ, חַיָּב לְשַׁלַּם; הָיוּ בְּגָדִים וּכְלֵי זְכוֹכִית וְכַיּוֹצֶא בָּהֶן, פָּטוּר עַל הַכֵּלִים.</P>

<P><B>יד,י</B>  [ט] בַּמֶּה דְּבָרִים אֲמוּרִים, בְּמַדְלִיק בְּתוֹךְ שְׂדֵה חֲבֵרוֹ.  אֲבָל בְּמַדְלִיק בְּתוֹךְ שֶׁלּוֹ, וְעָבְרָה לִשְׂדֵה חֲבֵרוֹ--פָּטוּר עַל הַכֵּלִים הַטְּמוּנִים בַּגָּדִישׁ; אֲבָל מְשַׁלֵּם הוּא שֵׁעוּר מְקוֹם הַכֵּלִים, וְרוֹאִין אוֹתוֹ כְּאִלּוּ הוּא מָלֵא גָּדִישׁ שֶׁלְּחִטִּים אוֹ שֶׁלִּשְׂעוֹרִים.</P>

<P><B>יד,יא</B>  [י] הַמַּדְלִיק בְּתוֹךְ שְׂדֵה חֲבֵרוֹ, וְיָצַאת הָאֵשׁ וְנֶאֱכַל הַגָּדִישׁ, וְהָיָה גְּדִי כָּפוּת לוֹ וְעֶבֶד סָמוּךְ לוֹ, וְנִשְׂרַף עִמּוֹ--חַיָּב, שֶׁכֵּן דֶּרֶךְ בְּנֵי אָדָם לַעֲשׂוֹת בַּגָּדִישׁ.  הָיָה עֶבֶד כָּפוּת לוֹ וּגְדִי סָמוּךְ לוֹ, וְנִשְׂרַף עִמּוֹ--פָּטוּר.</P>

<P><B>יד,יב</B>  [יא] הַמַּשְׁאִיל מָקוֹם לַחֲבֵרוֹ, וְהִגְדִּישׁ בּוֹ, וְהִטְמִין כֵּלִים, וְהִדְלִיק הַמַּשְׁאִיל וְשָׂרַף הַגָּדִישׁ--אֵינוּ מְשַׁלֵּם אֵלָא דְּמֵי גָּדִישׁ בִּלְבָד.  הִשְׁאִילוֹ מָקוֹם לְהַגְדִּישׁ חִטִּים, וְהִגְדִּישׁ שְׂעוֹרִים, אוֹ לְהַגְדִּישׁ שְׂעוֹרִים, וְהִגְדִּישׁ חִטִּים, אוֹ שֶׁהִגְדִּישׁ חִטִּים, וְחִפָּן בִּשְׂעוֹרִים, אוֹ שֶׁהִגְדִּישׁ שְׂעוֹרִים, וְחִפָּן בְּחִטִּים--אֵינוּ מְשַׁלֵּם אֵלָא דְּמֵי שְׂעוֹרִים בִּלְבָד.</P>

<P><B>יד,יג</B>  [יב] הַמַּדְלִיק אֶת הַבִּירָה שֶׁלַּחֲבֵרוֹ--מְשַׁלֵּם כָּל מַה שֶׁבְּתוֹכָהּ, שֶׁכֵּן דֶּרֶךְ בְּנֵי אָדָם לְהַנִּיחַ כָּל כְּלֵיהֶם וְכָל חֶפְצֵיהֶם בַּבָּתִּים.  וְכָל שֶׁיִּטְעֹן בַּעַל הַבַּיִת--הֲרֵי זֶה נִשְׁבָּע בִּנְקִיטַת חֵפֶץ, וְנוֹטֵל; וּשְׁבוּעָה זוֹ, מִדִּבְרֵי סוֹפְרִים כְּמוֹ שֶׁיִּתְבָּאַר:  וּבִלְבָד שֶׁיִּטְעֹן דְּבָרִים שְׁהוּא אָמוּד בָּהֶן, אוֹ שְׁהוּא אָמוּד לִהְיוֹת אוֹתָן הַדְּבָרִים שֶׁטָּעַן פִּקָּדוֹן אֶצְלוֹ.</P>

<P><B>יד,יד</B>  [יג] גָּמָל שְׁהוּא טָעוּן פִּשְׁתָּן, וְעוֹבֵר בִּרְשׁוּת הָרַבִּים, וְנִכְנָס פִּשְׁתָּנוֹ לְתוֹךְ הֶחָנוּת, וְדָלְקָה בְּנֵרוֹ שֶׁלַּחֶנְוָנִי, וְהִדְלִיק אֶת כָּל הַבִּירָה--בַּעַל הַגָּמָל חַיָּב, מִפְּנֵי שֶׁהִרְבָּה בְּמַשּׂאוּי:  בֵּין שֶׁעָמְדָה הַבְּהֵמָה, בֵּין שֶׁלֹּא עָמְדָה.  הִנִּיחַ הַחֶנְוָנִי נֵרוֹ מִבַּחוּץ--הַחֶנְוָנִי חַיָּב אַף בִּדְמֵי פִּשְׁתָּן, מִפְּנֵי שֶׁהִנִּיחַ נֵרוֹ מִבַּחוּץ:  וְאַפִלּוּ נֵר חֲנֻכָּה, הָיָה לוֹ לֵישֵׁב וְלִשְׁמֹר.</P>

<P><B>יד,טו</B>  [יד] הַכּוֹפֵף קָמָתוֹ שֶׁלַּחֲבֵרוֹ לִפְנֵי הָאֵשׁ, עַד שֶׁתִּדָּלֵק--אִם אֵין הָאֵשׁ מַגַּעַת לָהּ, אֵלָא בְּרוּחַ שְׁאֵינָהּ מְצוּיָה--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.  וְהַטּוֹמֵן קָמָתוֹ שֶׁלַּחֲבֵרוֹ בְּעָפָר אוֹ בְּתֶבֶן, וְעָבְרָה הָאֵשׁ וְאָכְלָה אוֹתָהּ--הֲרֵי זֶה הַטּוֹמֵן פָּטוּר מִדִּינֵי אָדָם, וְחַיָּב בְּדִינֵי שָׁמַיִם:  מִפְּנֵי שֶׁהַמַּדְלִיק אֶת הָאֵשׁ פָּטוּר עַל הַטָּמוּן.</P>

<P><B>יד,טז</B>  [טו] אֵשׁ שֶׁעָבְרָה וְהִזִּיקָה אֶת הָאָדָם, וְחָבְלָה בּוֹ--הֲרֵי הַמַּבְעִיר חַיָּב בִּנְזָקָיו וּבְשִׁבְתּוֹ וּבְרִפּוּיוֹ וּבְצַעֲרוֹ וּבְבָשְׁתּוֹ, כְּאִלּוּ הִזִּיקוֹ בְּיָדוֹ:  שֶׁאַף עַל פִּי שֶׁאִשּׁוֹ מְמוֹנוֹ הוּא, הֲרֵי הוּא כְּמִי שֶׁהִזִּיק בְּחִצָּיו.  אֲבָל אִם הִזִּיקָה בְּהֶמְתּוֹ אוֹ בּוֹרוֹ אֶת הָאָדָם, אֵינוּ חַיָּב אֵלָא בְּנֶזֶק בִּלְבָד כְּמוֹ שֶׁבֵּאַרְנוּ.</P>

<P><B>יד,יז</B>  [טז] כָּל תּוֹלְדוֹת הָאֵשׁ, הֲרֵי הֶן כָּאֵשׁ.  כֵּיצַד:  הִנִּיחַ אֶבֶן אוֹ סַכִּין אוֹ מַשָּׂא בְּרֹאשׁ גַּגּוֹ, וְנָפְלוּ בְּרוּחַ מְצוּיָה וְהִזִּיקוּ--חַיָּב לְשַׁלַּם נֶזֶק שָׁלֵם:  שֶׁכָּל אֵלּוּ וְכַיּוֹצֶא בָּהֶן, תּוֹלְדוֹת הַבְּעֵרָה הֶן.  וְאִם נָפְלוּ בְּרוּחַ שְׁאֵינָהּ מְצוּיָה וְהִזִּיקוּ, פָּטוּר.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר נזקים - הלכות גניבה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת גְּנֵבָה</H1>

<P>יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִגְנֹב מָמוֹן; (ב) דִּין הַגַּנָּב; (ג) לְצַדַּק הַמֹּאזְנַיִם עִם הַמִּשְׁקָלוֹת; (ד) שֶׁלֹּא יַעֲשֶׂה עָוֶל בַּמִּדּוֹת וּבַמִּשְׁקָלוֹת; (ה) שֶׁלֹּא יִהְיֶה לָאָדָם אֶבֶן וְאֶבֶן אֵיפָה וְאֵיפָה, אַף עַל פִּי שְׁאֵינוּ לוֹקֵחַ וְנוֹתֵן בָּהֶן; (ו) שֶׁלֹּא יַסִּיג גְּבוּל; (ז) שֶׁלֹּא לִגְנֹב נְפָשׁוֹת.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת גְּנֵבָה פֵּרֶק א</H2>

<P><B>א,א</B>  כָּל הַגּוֹנֵב מָמוֹן מִשּׁוֹוֶה פְּרוּטָה וָמַעְלָה--עוֹבֵר עַל לֹא תַעֲשֶׂה, שֶׁנֶּאֱמָר "לֹא, תִּגְנֹבוּ" (ויקרא יט,יא).  וְאֵין לוֹקִין עַל לָאו זֶה, שֶׁהֲרֵי נִתָּן לְתַשְׁלוּמִין, שֶׁהַגַּנָּב, חִיְּבָה אוֹתוֹ תּוֹרָה לְשַׁלַּם.  וְאֶחָד הַגּוֹנֵב מְמוֹן יִשְׂרָאֵל, אוֹ הַגּוֹנֵב מְמוֹן גּוֹי עוֹבֵד עֲבוֹדָה זָרָה; וְאֶחָד הַגּוֹנֵב אֶת הַגָּדוֹל, אוֹ אֶת הַקָּטָן.</P>

<P><B>א,ב</B>  אָסוּר לִגְנֹב כָּל שְׁהוּא, דִּין תּוֹרָה.  וְאָסוּר לִגְנֹב דֶּרֶךְ שְׂחוֹק, אוֹ לִגְנֹב עַל מְנַת לְהַחְזִיר, אוֹ לִגְנֹב עַל מְנַת לְשַׁלַּם:  הַכֹּל אָסוּר, שֶׁלֹּא יַרְגִּיל עַצְמוֹ בְּכָּךְ.</P>

<P><B>א,ג</B>  אֵיזֶה הוּא גַּנָּב--זֶה הַלּוֹקֵחַ מְמוֹן אָדָם בַּסֵּתֶר וְאֵין הַבְּעָלִים יוֹדְעִין, כְּגוֹן הַפּוֹשֵׁט יָדוֹ לְתוֹךְ כִּיס חֲבֵרוֹ וְלָקַח מָעוֹתָיו וְאֵין הַבְּעָלִים רוֹאִין; וְכֵן כָּל כַּיּוֹצֶא בְּזֶה.  אֲבָל אִם לָקַח בַּגָּלוּי וּבְפַרְהֶסְיָה וּבְחֹזֶק יָד, אֵין זֶה גַּנָּב אֵלָא גַּזְלָן; לְפִיכָּךְ לִסְטִיס מְזֻיָּן שֶׁגָּנַב--אֵינוּ גַּזְלָן אֵלָא גַּנָּב, אַף עַל פִּי שֶׁהַבְּעָלִים יוֹדְעִין בְּשָׁעָה שֶׁגָּנַב.</P>

<P><B>א,ד</B>  גַּנָּב שֶׁהֵעִידוּ עָלָיו עֵדִים כְּשֵׁרִים שֶׁגָּנַב, חַיָּב לְשַׁלַּם שְׁנַיִם לְבַעַל הַגְּנֵבָה:  אִם גָּנַב דֵּינָר, מְשַׁלֵּם שְׁנַיִם; גָּנַב חֲמוֹר אוֹ כְּסוּת אוֹ גָּמָל, מְשַׁלֵּם שְׁנַיִם בְּדָמֶיהָ.  נִמְצָא מַפְסִיד כַּשֵּׁעוּר שֶׁבִּקַּשׁ לְחַסַּר אֶת חֲבֵרוֹ.</P>

<P><B>א,ה</B>  הַגַּנָּב שֶׁהוֹדָה מֵעַצְמוֹ שֶׁגָּנַב--מְשַׁלֵּם אֶת הַקֶּרֶן, וּפָטוּר מִן הַכֵּפֶל:  שֶׁנֶּאֱמָר "אֲשֶׁר יַרְשִׁיעֻן אֱלֹהִים, יְשַׁלֵּם שְׁנַיִם לְרֵעֵהוּ" (שמות כב,ח), לֹא הַמַּרְשִׁיעַ אֶת עַצְמוֹ מְשַׁלֵּם שְׁנַיִם.  וְהוּא הַדִּין לְכָל הַקְּנָסוֹת, שֶׁהַמּוֹדֶה בָּהֶן פָּטוּר.</P>

<P><B>א,ו</B>  תַּשְׁלוּמֵי כֵּפֶל נוֹהֲגִין בַּכֹּל, חוּץ מִשֶּׂה וָשׁוֹר:  שֶׁהַגּוֹנֵב אֶת הַשֶּׂה אוֹ אֶת הַשּׁוֹר, וְטָבַח אוֹ מָכַר--מְשַׁלֵּם עַל הַשֶּׂה תַּשְׁלוּמֵי אַרְבָּעָה, וְעַל הַשּׁוֹר תַּשְׁלוּמֵי חֲמִשָּׁה.</P>

<P><B>א,ז</B>  אֶחָד הָאִישׁ וְאֶחָד הָאִשָּׁה שֶׁגָּנְבוּ, חַיָּבִין לְשַׁלַּם תַּשְׁלוּמֵי כֵּפֶל וְתַשְׁלוּמֵי אַרְבָּעָה וַחֲמִשָּׁה.  הָיְתָה אֵשֶׁת אִישׁ שְׁאֵין לָהּ לְשַׁלַּם--הֲרֵי הַכֵּפֶל עָלֶיהָ חוֹב עַד שֶׁתִּתְגָּרַשׁ אוֹ יָמוּת בַּעְלָהּ, וּבֵית דִּין נִפְרָעִין מִמֶּנָּה.  [ח] וְקָטָן שֶׁגָּנַב--פָּטוּר מִן הַכֵּפֶל, וּמַחְזִירִין דָּבָר הַגָּנוּב מִמֶּנּוּ; וְאִם אִבְּדוֹ--אֵינוּ חַיָּב לְשַׁלַּם אַף הַקֶּרֶן, וְאַפִלּוּ לְאַחַר שֶׁהִגְדִּיל.</P>

<P><B>א,ח</B>  [ט] הָעֶבֶד שֶׁגָּנַב, פָּטוּר מִן הַכֵּפֶל.  וּבְעָלָיו פְּטוּרִין--שְׁאֵין אָדָם חַיָּב עַל נִזְקֵי עֲבָדָיו, אַף עַל פִּי שְׁהֶן מְמוֹנוֹ, מִפְּנֵי שֶׁיֵּשׁ בָּהֶן דַּעַת, וְאֵינוּ יָכוֹל לְשָׁמְרָן:  שְׁאִם יַכְעִיסֶנּוּ רִבּוֹ, יֵלֵךְ וְיַדְלִיק גָּדִישׁ בְּאֶלֶף דֵּינָר וְכַיּוֹצֶא בְּזֶה מִשְּׁאָר נְזָקִין.  נִשְׁתַּחְרַר הָעֶבֶד, חַיָּב לְשַׁלַּם אֶת הַכֵּפֶל.</P>

<P><B>א,ט</B>  [י] רָאוּי לְבֵית דִּין לְהַכּוֹת אֶת הַקְּטַנִּים עַל הַגְּנֵבָה כְּפִי כּוֹחַ הַקָּטָן, כְּדֵי שֶׁלֹּא יִהְיוּ רְגִילִין בָּהּ; וְכֵן אִם הִזִּיקוּ שְׁאָר נְזָקִין.  וְכֵן מַכִּין אֶת הָעֲבָדִים שֶׁגָּנְבוּ אוֹ שֶׁהִזִּיקוּ מַכָּה רַבָּה, כְּדֵי שֶׁלֹּא יִהְיוּ מִשְׁלַחַת לְהַזִּיק.</P>

<P><B>א,י</B>  [יא] הָיְתָה הַגְּנֵבָה בְּיַד הַגַּנָּב וְהִשְׁבִּיחָה מֵאֵלֶיהָ, כְּגוֹן כִּבְשָׂה שֶׁיָּלְדָה, וּגְזָזָהּ--מְשַׁלֵּם אוֹתָהּ, וְאֶת גִּזּוֹתֶיהָ וְאֶת וַלְדוֹתֶיהָ; וְאִם אַחַר יֵאוּשׁ יָלְדָה וּגְזָזָהּ, מְשַׁלֵּם כְּשָׁעַת הַגְּנֵבָה.</P>

<P><B>א,יא</B>  הוֹצִיא עָלֶיהָ הוֹצָאוֹת וְהִשְׁבִּיחָה, כְּגוֹן שֶׁפִּטַּם אוֹתָהּ--הֲרֵי הַשְּׁבָח שֶׁלַּגַּנָּב, אַפִלּוּ לִפְנֵי יֵאוּשׁ; וּכְשֶׁמַּחְזִיר הַגְּנֵבָה עִם הַכֵּפֶל, נוֹטֵל הַשְּׁבָח מִן הַבְּעָלִים אוֹ מְחַשְּׁבִין לוֹ מִן הַכֵּפֶל.</P>

<P><B>א,יב</B>  הַגְּנֵבָה עַצְמָהּ שְׁהִיא בְּיַד הַגַּנָּב, וְלֹא נִשְׁתַּנָּת--חוֹזֶרֶת לִבְעָלֶיהָ, בֵּין לִפְנֵי יֵאוּשׁ בֵּין לְאַחַר יֵאוּשׁ, אֵלָא שֶׁאַחַר יֵאוּשׁ, הַשְּׁבָח לַגַּנָּב כְּמוֹ שֶׁבֵּאַרְנוּ.  נִשְׁתַּנָּת הַגְּנֵבָה בְּיַד הַגַּנָּב--קְנָיָהּ וְקָנָה שְׁבָחָהּ, וְאַפִלּוּ לִפְנֵי יֵאוּשׁ; וְאֵינוּ מְשַׁלֵּם אֵלָא דָּמִים.</P>

<P><B>א,יג</B>  גָּנַב כְּחוּשָׁה וְהִשְׁמִינָה, אוֹ שְׁמֵנָה וְהִכְחִישָׁה--מְשַׁלֵּם תַּשְׁלוּמֵי כֵּפֶל אוֹ תַּשְׁלוּמֵי אַרְבָּעָה וַחֲמִשָּׁה, כְּשָׁעַת הַגְּנֵבָה.  גָּנַב טָלֶה וְנַעֲשָׂה אַיִל, עֵגֶל וְנַעֲשָׂה שׁוֹר--מְשַׁלֵּם תַּשְׁלוּמֵי כֵּפֶל, כְּשָׁעַת הַגְּנֵבָה; טְבָחוֹ אוֹ מְכָרוֹ אַחַר שֶׁהִגְדִּיל--נַעֲשָׂה שִׁנּוּי בְּיָדוֹ, וְקָנָהוּ, וְשֶׁלּוֹ הוּא טוֹבֵחַ וְשֶׁלּוֹ הוּא מוֹכֵר, וְאֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>א,יד</B>  גָּנַב בְּהֵמָה אוֹ כְּלִי וְכַיּוֹצֶא בָּהֶן, וּבְשָׁעַת הַגְּנֵבָה הָיָה שׁוֹוֶה אַרְבָּעָה, וְעַכְשָׁו בְּשָׁעַת עֲמִידָה בַּדִּין שׁוֹוֶה שְׁנַיִם--מְשַׁלֵּם קֶרֶן כְּשָׁעַת הַגְּנֵבָה, וְתַשְׁלוּמֵי כֵּפֶל אוֹ אַרְבָּעָה וַחֲמִשָּׁה כְּשָׁעַת עֲמִידָה בַּדִּין.  הָיָה שׁוֹוֶה בְּשָׁעַת הַגְּנֵבָה שְׁנַיִם, וּבְשָׁעַת עֲמִידָה בַּדִּין אַרְבָּעָה--אִם שָׁחַט אוֹ מָכַר אוֹ שִׁבַּר הַכְּלִי אוֹ אִבְּדוֹ, מְשַׁלֵּם תַּשְׁלוּמֵי כֵּפֶל אוֹ אַרְבָּעָה וַחֲמִשָּׁה כְּשָׁעַת עֲמִידָה בַּדִּין.  וְאִם מֵתָה הַבְּהֵמָה אוֹ אָבַד הַכְּלִי מֵאֵלָיו, מְשַׁלֵּם תַּשְׁלוּמֵי כֵּפֶל כְּשָׁעַת הַגְּנֵבָה.</P>

<P><B>א,טו</B>  מִי שֶׁגָּנַב כְּלִי וְשִׁבְּרוֹ אוֹ פְּחָתוֹ, אוֹ נִשְׁבַּר אוֹ נִפְחַת מֵאֵלָיו--אֵין שָׁמִין לוֹ הַפְּחָת:  אֵלָא רוֹאִין כַּמָּה הָיָה שׁוֹוֶה הַכְּלִי, וּמְשַׁלֵּם לַבְּעָלִים שְׁנַיִם בְּדָמָיו; וְהַכְּלִי הַשָּׁבוּר יִהְיֶה לַגַּנָּב.  וְכֵן כָּל כַּיּוֹצֶא בְּזֶה.  וְאִם רָצוּ הַבְּעָלִים לִטֹּל הַכְּלִי הַשָּׁבוּר, וִישַׁלַּם לָהֶם הַפְּחָת וְהַכֵּפֶל--שׁוֹמְעִין לָהֶן.</P>

<P><B>א,טז</B>  הַגּוֹנֵב וְטָבַח אוֹ מָכַר לִפְנֵי יֵאוּשׁ בְּעָלִים--אַף עַל פִּי שֶׁלֹּא קָנָה לוֹקֵחַ, וַהֲרֵי הַגְּנֵבָה חוֹזֶרֶת בְּעַצְמָהּ מִיַּד הַלּוֹקֵחַ--הֲרֵי זֶה מְשַׁלֵּם תַּשְׁלוּמֵי אַרְבָּעָה וַחֲמִשָּׁה; וְאֵין צָרִיךְ לוֹמַר אִם טָבַח אוֹ מָכַר לְאַחַר יֵאוּשׁ--שְׁהוּא מְשַׁלֵּם תַּשְׁלוּמֵי אַרְבָּעָה וַחֲמִשָּׁה, שֶׁהֲרֵי הוֹעִיל בְּמַעֲשָׂיו וְקָנָה הַלּוֹקֵחַ.</P>

<P><B>א,יז</B>  הַגּוֹנֵב מֵאַחַר הַגַּנָּב--אַף עַל פִּי שֶׁנִּתְיָאֲשׁוּ הַבְּעָלִים, אֵינוּ מְשַׁלֵּם תַּשְׁלוּמֵי כֵּפֶל; וְאִם טָבַח וּמָכַר, אֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה:  לַגַּנָּב הָרִאשׁוֹן אֵינוּ מְשַׁלֵּם, שֶׁהֲרֵי דִּין הַבְּהֵמָה הַזֹּאת לַחְזֹר בְּעֵינֶיהָ לַבְּעָלִים וְלֹא קְנָיָהּ הַגַּנָּב; וְלֹא לַבְּעָלִים אֵינוּ חַיָּב לְשַׁלַּם הַכֵּפֶל אוֹ אַרְבָּעָה וַחֲמִשָּׁה, מִפְּנֵי שֶׁלֹּא גָנַב מֵרְשׁוּתָן.</P>

<P><B>א,יח</B>  גָּנַב וְטָבַח, וּבָא גַּנָּב אַחֵר וְגָנַב הַטֶּבַח--מְשַׁלֵּם תַּשְׁלוּמֵי כֵּפֶל לַגַּנָּב הָרִאשׁוֹן, שֶׁהֲרֵי קָנָה בְּשִׁנּוּי מַעֲשֶׂה; וְגָנַב הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>א,יט</B>  גָּנַב וּמָכַר, וּבָא אַחֵר וְגָנַב מִן הַלּוֹקֵחַ--אִם נִתְיָאֲשׁוּ הַבְּעָלִים--הֲרֵי הָרִאשׁוֹן מְשַׁלֵּם תַּשְׁלוּמֵי אַרְבָּעָה וַחֲמִשָּׁה, וְהַגַּנָּב הַשֵּׁנִי מְשַׁלֵּם תַּשְׁלוּמֵי כֵּפֶל; וְאִם לֹא נִתְיָאֲשׁוּ הַבְּעָלִים, אֵין הָאַחֲרוֹן מְשַׁלֵּם אֵלָא קֶרֶן בִּלְבָד.
<BR> </P>

<H2>הִלְכּוֹת גְּנֵבָה פֵּרֶק ב</H2>

<P><B>ב,א</B>  הַגּוֹנֵב אֶת הַגּוֹי, אוֹ שֶׁגָּנַב נִכְסֵי הֶקְדֵּשׁ--אֵינוּ מְשַׁלֵּם אֵלָא הַקֶּרֶן בִּלְבָד:  שֶׁנֶּאֱמָר "יְשַׁלֵּם שְׁנַיִם לְרֵעֵהוּ" (שמות כב,ח)--"לְרֵעֵהוּ" וְלֹא לְהֶקְדֵּשׁ, "לְרֵעֵהוּ" וְלֹא לַגּוֹי.  וְכֵן הַגּוֹנֵב קֳדָשִׁים מִבֵּית בַּעְלֵיהֶן--בֵּין קָדְשֵׁי קֳדָשִׁים בֵּין קֳדָשִׁים קַלִּים, בֵּין קֳדָשִׁים שְׁאֵין הַבְּעָלִים חַיָּבִין בְּאַחְרָיוּתָן בֵּין קֳדָשִׁים שֶׁהַבְּעָלִים חַיָּבִין בְּאַחְרָיוּתָן--הֲרֵי זֶה פָּטוּר מִן הַכֵּפֶל וּמִתַּשְׁלוּמֵי אַרְבָּעָה וַחֲמִשָּׁה:  שֶׁנֶּאֱמָר "וְגֻנַּב, מִבֵּית הָאִישׁ" (שמות כב,ו), וְלֹא מִבֵּית הֶקְדֵּשׁ.</P>

<P><B>ב,ב</B>  וְכֵן הַגּוֹנֵב עֲבָדִים וּשְׁטָרוֹת וְקַרְקָעוֹת, אֵינוּ מְשַׁלֵּם תַּשְׁלוּמֵי כֵּפֶל:  שֶׁלֹּא חִיְּבָה תּוֹרָה הַכֵּפֶל אֵלָא בְּמִטַּלְטְלִין שֶׁגּוּפָן מָמוֹן, שֶׁנֶּאֱמָר "עַל-שׁוֹר עַל-חֲמוֹר עַל-שֶׂה עַל-שַׂלְמָה" (שמות כב,ח); אֲבָל הָעֲבָדִים הֻקְּשׁוּ לַקַּרְקָעוֹת, שֶׁנֶּאֱמָר "וְהִתְנַחַלְתֶּם אֹתָם" (ויקרא כה,מו), וְהַשְּׁטָרוֹת, אֵין גּוּפָן מָמוֹן.</P>

<P><B>ב,ג</B>  הַגּוֹנֵב פֶּטֶר חֲמוֹר שֶׁלַּחֲבֵרוֹ קֹדֶם שֶׁיִּפָּדֶה, מְשַׁלֵּם תַּשְׁלוּמֵי כֵּפֶל לַבְּעָלִים, שֶׁאַף עַל פִּי שְׁאֵינוּ עַכְשָׁו שֶׁלּוֹ, רָאוּי הוּא לִהְיוֹתוֹ לוֹ לְאַחַר שֶׁיִּפָּדֶה.</P>

<P><B>ב,ד</B>  הַגּוֹנֵב טִבְלוֹ שֶׁלַּחֲבֵרוֹ וַאֲכָלוֹ, מְשַׁלֵּם לוֹ דְּמֵי טִבְלוֹ.  וְכֵן אִם גָּנַב חֶלְבּוֹ וַאֲכָלוֹ, מְשַׁלֵּם לוֹ דְּמֵי חֶלְבּוֹ.  [ה] גָּנַב תְּרוּמָה מִבְּעָלֶיהָ הַיִּשְׂרְאֵלִיִּים שֶׁהִפְרִישׁוּהָ, אֵינוּ מְשַׁלֵּם תַּשְׁלוּמֵי כֵּפֶל, שְׁאֵין לָהֶן בָּהּ אֵלָא טוֹבַת הֲנָאָה, וְטוֹבַת הֲנָאָה אֵינָהּ מָמוֹן.</P>

<P><B>ב,ה</B>  [ו] הַגּוֹנֵב מִשֶּׁלְּאָבִיו, וְטָבַח אוֹ מָכַר, וְאַחַר כָּךְ מֵת אָבִיו--מְשַׁלֵּם לוֹ תַּשְׁלוּמֵי אַרְבָּעָה וַחֲמִשָּׁה.  וְאִם מֵת אָבִיו, וְאַחַר כָּךְ טָבַח אוֹ מָכַר--מְשַׁלֵּם תַּשְׁלוּמֵי כֵּפֶל, וְאֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,ו</B>  גָּנַב וְטָבַח אוֹ מָכַר, וְאַחַר כָּךְ הִקְדִּישׁ--מְשַׁלֵּם תַּשְׁלוּמֵי אַרְבָּעָה וַחֲמִשָּׁה; וְאִם הִקְדִּישׁ, וְאַחַר כָּךְ טָבַח אוֹ מָכַר--אַף עַל פִּי שֶׁהִקְדִּישׁוֹ קֳדָשִׁים קַלִּים--מְשַׁלֵּם תַּשְׁלוּמֵי כֵּפֶל, וְאֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,ז</B>  בַּמֶּה דְּבָרִים אֲמוּרִים, בְּשֶׁהִקְדִּישׁ אַחַר יֵאוּשׁ.  אֲבָל אִם הִקְדִּישׁ לִפְנֵי יֵאוּשׁ, אֵינוּ קָדוֹשׁ; וְאִם טָבַח אוֹ מָכַר, מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,ח</B>  [ז] הִקְדִּישׁוּהוּ הַבְּעָלִים, וְהוּא בְּבֵית הַגַּנָּב--אֵינוּ קָדוֹשׁ לְפִי שְׁאֵינוּ בִּרְשׁוּתָן, וְאַף עַל פִּי שֶׁלֹּא נִתְיָאֲשׁוּ; וְאִם טָבַח אוֹ מָכַר, אַפִלּוּ אַחַר הֶקְדֵּשָׁן--מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,ט</B>  [ח] הַשּׁוֹחֵט וְנִתְנַבְּלָה בְּיָדוֹ, וְהַנּוֹחֵר, וְהַמְּעַקֵּר--מְשַׁלֵּם תַּשְׁלוּמֵי כֵּפֶל בִּלְבָד.  אֲבָל אִם שָׁחַט לִרְפוּאָה, אוֹ לַכְּלָבִים, אוֹ שֶׁנִּמְצֵאת טְרֵפָה, אוֹ שֶׁשְּׁחָטוֹ בָּעֲזָרָה--מְשַׁלֵּם תַּשְׁלוּמֵי אַרְבָּעָה וַחֲמִשָּׁה, אַף עַל פִּי שֶׁחֻלִּין שֶׁנִּשְׁחֲטוּ בָּעֲזָרָה אֲסוּרִין בַּהֲנָאָה:  הוֹאִיל וְאִסּוּרָן מִדִּבְרֵיהֶם, הֲרֵי זֶה חַיָּב לְשַׁלַּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,י</B>  [ט] וְכֵן הַגּוֹנֵב כִּלְאַיִם הַבָּא מִן הַשֶּׂה וּמִמִּין אַחֵר, אוֹ שֶׁגָּנַב טְרֵפָה, אוֹ קִטַּעַת, אוֹ חִגֶּרֶת, אוֹ סוֹמָה, אוֹ בֶּהֱמַת הַשֻּׁתָּפִין, וְטָבַח אוֹ מָכַר--מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,יא</B>  [י] גָּנַב וְנָתַן לְאַחֵר בְּמַתָּנָה, אוֹ שֶׁנָּתַן לְאַחֵר לִטְבֹּחַ וְטָבַח, אוֹ שֶׁנָּתַן לְאַחֵר לִמְכֹּר לוֹ וּמָכַר הָאַחֵר, גָּנַב וְהִקִּיף, גָּנַב וְהִחְלִיף, גָּנַב וּפָרַע בְּהֶקֵּפוֹ, אוֹ שֶׁשְּׁלָחוֹ סִבְלוֹנוֹת לְבֵית חָמִיו--מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,יב</B>  [יא] גָּנַב וּמָכַר, וְהִקְנָה לַלּוֹקֵחַ לְאַחַר שְׁלוֹשִׁים יוֹם, וּבְתוֹךְ שְׁלוֹשִׁים יוֹם הֻכַּר הַגַּנָּב--אֵינוּ מְשַׁלֵּם אֵלָא כֵּפֶל.  מְכָרוֹ חוּץ מֵאֶחָד מִמֵּאָה בּוֹ, אוֹ חוּץ מִיָּדוֹ אוֹ רַגְלוֹ, כְּלָלוֹ שֶׁלַּדָּבָר שֶׁשִּׁיַּר בּוֹ דָּבָר הַנִּתָּר עִמּוֹ בַּשְּׁחִיטָה--פָּטוּר מִתַּשְׁלוּמֵי אַרְבָּעָה וַחֲמִשָּׁה.  וְאִם מְכָרוֹ חוּץ מִגִּזָּתוֹ, אוֹ חוּץ מִקְּרָנָיו--חַיָּב בְּתַשְׁלוּמֵי אַרְבָּעָה וַחֲמִשָּׁה, שְׁאֵין אֵלּוּ נִתָּרִין עִמּוֹ בַּשְּׁחִיטָה.</P>

<P><B>ב,יג</B>  [יב] גָּנַב וְקָטַע מִמִּנָּה אֵבֶר, וְאַחַר כָּךְ מְכָרָהּ, אוֹ שֶׁמְּכָרָהּ חוּץ מִמְּלַאכְתָּהּ, אוֹ שֶׁמְּכָרָהּ חוּץ מִשְּׁלוֹשִׁים יוֹם--אֵין מוֹצִיאִין מִמֶּנּוּ תַּשְׁלוּמֵי אַרְבָּעָה וַחֲמִשָּׁה; וְאִם תָּפַס הַנִּזָּק, אֵין מוֹצִיאִין מִיָּדוֹ.  [יג] מְכָרוֹ, וְהָיְתָה לוֹ בּוֹ שֻׁתָּפוּת--פָּטוּר מִתַּשְׁלוּמֵי אַרְבָּעָה וַחֲמִשָּׁה.</P>

<P><B>ב,יד</B>  שֻׁתָּפִין שֶׁגָּנְבוּ וְטָבַח אֶחָד מֵהֶן, אוֹ מָכַר מִדַּעַת חֲבֵרוֹ--מְשַׁלְּמִין תַּשְׁלוּמֵי אַרְבָּעָה וַחֲמִשָּׁה; וְאִם עָשָׂה שֶׁלֹּא מִדַּעַת חֲבֵרוֹ--פְּטוּרִין מִתַּשְׁלוּמֵי אַרְבָּעָה וַחֲמִשָּׁה, וְחַיָּבִין בַּכֵּפֶל.</P>

<P><B>ב,טו</B>  גָּנַב וְעָמַד בַּדִּין, וְאָמְרוּ לוֹ הַדַּיָּנִין צֵא תֶּן לוֹ מַה שֶׁגָּנַבְתָּ, וְיָצָא וְאַחַר כָּךְ טָבַח אוֹ מָכַר--פָּטוּר מִתַּשְׁלוּמֵי אַרְבָּעָה וַחֲמִשָּׁה.  אָמְרוּ לוֹ חַיָּב אַתָּה לִתֵּן לוֹ, וְטָבַח אוֹ מָכַר אַחַר כָּךְ--הֲרֵי זֶה חַיָּב בְּתַשְׁלוּמֵי אַרְבָּעָה וַחֲמִשָּׁה:  הוֹאִיל וְלֹא חָתְכוּ הַדִּין עָלָיו, עֲדַיִן עוֹמֵד הוּא בִּגְנֵבָתוֹ.</P>

<P><B>ב,טז</B>  הַגּוֹנֵב בִּרְשׁוּת הַבְּעָלִים--הוֹאִיל וְהַגְּנֵבָה עֲדַיִן הִיא בִּרְשׁוּתָן, פָּטוּר מִן הַכֵּפֶל; וְכֵן אִם טָבַח וּמָכַר שָׁם בִּרְשׁוּתָן, פָּטוּר.  וְאִם הִגְבִּיהַּ הַגְּנֵבָה--נִתְחַיַּב מִשּׁוֹם גּוֹנֵב, אַף עַל פִּי שֶׁעֲדַיִן לֹא הוֹצִיאָהּ מֵרְשׁוּת הַבְּעָלִים.</P>

<P><B>ב,יז</B>  כֵּיצַד:  גָּנַב טָלֶה מִן הַדִּיר, וְהָיָה מוֹשְׁכוֹ וְיוֹצֶא, וּמֵת בִּרְשׁוּת הַבְּעָלִים--פָּטוּר; הִגְבִּיהוֹ אוֹ הוֹצִיאוֹ מֵרְשׁוּת הַבְּעָלִים, וּמֵת--חַיָּב.  נְתָנוֹ שָׁם בְּבֵית הַבְּעָלִים לִבְכוֹרַת בְּנוֹ, וּלְבַעַל חוֹבוֹ, אוֹ לְשׁוֹמֵר חִנָּם, וּלְשׁוֹאֵל, לְנוֹשֵׂא שָׂכָר, וּלְשׂוֹכֵר, וְהָיָה מוֹשְׁכוֹ זֶה שֶׁנִּתַּן לוֹ וּמֵת--פְּטוֹר הַשּׁוֹמֵר.  הִגְבִּיהוֹ אוֹ שֶׁהוֹצִיאוֹ מֵרְשׁוּת הַבְּעָלִים, וּמֵת--חַיָּב הַשּׁוֹמֵר אוֹ בַּעַל הַחוֹב שֶׁנִּתַּן לוֹ, מִפְּנֵי שֶׁעֲדַיִן לֹא הוֹצִיאוֹ הַגַּנָּב מֵרְשׁוּת בְּעָלָיו.</P>

<P><B>ב,יח</B>  [יז] הָיָה הָעֵדֶר בַּיַּעַר--כֵּיוָן שֶׁהִכִּישׁ אֶת הַבְּהֵמָה וּטְמָנָהּ בְּתוֹךְ הָאִילָנוֹת וְהָעֵצִים, חַיָּב בְּתַשְׁלוּמֵי כֵּפֶל; וְאִם טְבָחָהּ אוֹ מְכָרָהּ שָׁם, מְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ב,יט</B>  [יח] גָּנַב בִּרְשׁוּת הַבְּעָלִים, וְאַחַר שֶׁיָּדְעוּ שֶׁנִּגְנְבָה הוֹצִיאָהּ וּטְבָחָהּ אוֹ מְכָרָהּ חוּץ מֵרְשׁוּתָן, אוֹ שֶׁגָּנַב וְהוֹצִיא חוּץ מֵרְשׁוּתָן, וְטָבַח אוֹ מָכַר בִּרְשׁוּתָן--מְשַׁלֵּם תַּשְׁלוּמֵי אַרְבָּעָה וַחֲמִשָּׁה.
<BR> </P>

<H2>הִלְכּוֹת גְּנֵבָה פֵּרֶק ג</H2>

<P><B>ג,א</B>  כְּבָר בֵּאַרְנוּ בְּהִלְכּוֹת נַעֲרָה, שֶׁכָּל הָעוֹשֶׂה עֲבֵרָה שֶׁיֵּשׁ בָּהּ עֲווֹן מִיתַת בֵּית דִּין וְתַשְׁלוּמִין--אֵינוּ מְשַׁלֵּם, אַף עַל פִּי שֶׁהָיָה שׁוֹגֵג.  וְהָעוֹשֶׂה עֲבֵרָה שֶׁנִּתְחַיַּב בָּהּ מַלְקוּת וְתַשְׁלוּמִין--לוֹקֶה וְאֵינוּ מְשַׁלֵּם, לְפִי שְׁאֵין אָדָם לוֹקֶה וּמְשַׁלֵּם; לְפִיכָּךְ אִם הָיָה שׁוֹגֵג, אוֹ לֹא הִתְרוּ בּוֹ--מְשַׁלֵּם וְאֵינוּ לוֹקֶה.</P>

<P><B>ג,ב</B>  בַּמֶּה דְּבָרִים אֲמוּרִים, בְּשֶׁנִּתְחַיַּב בְּתַשְׁלוּמִין עִם עֲווֹן מִיתַת בֵּית דִּין כְּאַחַת, אוֹ שֶׁנִּתְחַיַּב תַּשְׁלוּמִין וּמַלְקוּת בְּבַת אַחַת.  אֲבָל אִם נִתְחַיַּב בְּתַשְׁלוּמִין, וְאַחַר כָּךְ נִתְחַיַּב בְּמִיתַת בֵּית דִּין אוֹ בְּמַלְקוּת, אוֹ שֶׁנִּתְחַיַּב מַלְקוּת אוֹ מִיתַת בֵּית דִּין, וְאַחַר כָּךְ נִתְחַיַּב בְּתַשְׁלוּמִין--הֲרֵי זֶה לוֹקֶה וּמְשַׁלֵּם וּמֵת.</P>

<P><B>ג,ג</B>  [ב] כֵּיצַד:  זָרַק חֵץ בַּשַּׁבָּת מִתְּחִלַּת אַרְבַּע לְסוֹף אַרְבַּע וְקָרַע בֶּגֶד חֲבֵרוֹ בַּהֲלִיכָתוֹ, אוֹ שֶׁהִדְלִיק גְּדִישׁ חֲבֵרוֹ בַּשַּׁבָּת, אוֹ שֶׁגָּנַב כִּיס בַּשַּׁבָּת וְהָיָה מְגָרְרוֹ עַד שֶׁהוֹצִיאוֹ מֵרְשׁוּת הַבְּעָלִים שְׁהִיא רְשׁוּת הַיָּחִיד לִרְשׁוּת הָרַבִּים וְאִבְּדוֹ שָׁם--הֲרֵי זֶה פָּטוּר מִן הַתַּשְׁלוּמִין:  שֶׁאִסּוּר שַׁבָּת וְאִסּוּר גְּנֵבָה וְהֶזֵּק בָּאִין כְּאַחַת.</P>

<P><B>ג,ד</B>  אֲבָל אִם גָּנַב כִּיס בַּשַּׁבָּת, וְהִגְבִּיהוֹ שָׁם בִּרְשׁוּת הַיָּחִיד, וְאַחַר כָּךְ הוֹצִיאוֹ לִרְשׁוּת הָרַבִּים, וְהִשְׁלִיכוֹ לַנָּהָר--חַיָּב לְשַׁלַּם תַּשְׁלוּמֵי כֵּפֶל:  שֶׁהֲרֵי נִתְחַיַּב בְּאִסּוּר גְּנֵבָה, קֹדֶם שֶׁיִּתְחַיַּב בְּאִסּוּר סְקֵלָה.  וְכֵן כָּל כַּיּוֹצֶא בְּזֶה.</P>

<P><B>ג,ה</B>  וְכֵן אִם קָצַץ אִילַן חֲבֵרוֹ בְּיוֹם טוֹב, וְהִתְרוּ בּוֹ, אוֹ שֶׁהִדְלִיק אֶת הַגָּדִישׁ בְּיוֹם הַכִּפּוּרִים, וְהִתְרוּ בּוֹ, אוֹ שֶׁטָּבַח בְּיוֹם הַכִּפּוּרִים, וְהִתְרוּ בּוֹ--פָּטוּר מִן הַתַּשְׁלוּמִין; אֲבָל אִם לֹא הִתְרוּ בּוֹ--חַיָּב בַּתַּשְׁלוּמִין, וּמְשַׁלֵּם תַּשְׁלוּמֵי אַרְבָּעָה וַחֲמִשָּׁה.</P>

<P><B>ג,ו</B>  [ג] גַּנָּב שֶׁטָּבַח בַּשַּׁבָּת אוֹ לַעֲבוֹדָה זָרָה, אַפִלּוּ בִּשְׁגָגָה--פָּטוּר מִתַּשְׁלוּמֵי אַרְבָּעָה וַחֲמִשָּׁה כְּמוֹ שֶׁבֵּאַרְנוּ.  [ד] הָיְתָה פָּרָה שְׁאוּלָה אֶצְלוֹ, וּטְבָחָהּ בַּשַּׁבָּת דֶּרֶךְ גְּנֵבָה--פָּטוּר אַף מִן הַכֵּפֶל:  שֶׁהֲרֵי אִסּוּר שַׁבָּת וְאִסּוּר גְּנֵבָה בָּאִין כְּאַחַת; וְאִם אֵין גְּנֵבָה, אֵין טְבִיחָה וְאֵין מְכִירָה.</P>

<P><B>ג,ז</B>  [ה] גַּנָּב שֶׁמָּכַר בַּשַּׁבָּת, אוֹ שֶׁמָּכַר לַעֲבוֹדָה זָרָה--חַיָּב לְשַׁלַּם תַּשְׁלוּמֵי אַרְבָּעָה וַחֲמִשָּׁה, שְׁאֵין בַּמְּכִירָה מִיתָה.  וְאִם נַעֲשָׂת מְלָאכָה בַּשַּׁבָּת בְּעֵת הַמְּכִירָה, פָּטוּר מִתַּשְׁלוּמֵי אַרְבָּעָה וַחֲמִשָּׁה.  כֵּיצַד:  כְּגוֹן שֶׁלֹּא הִקְנָה לוֹ עַד שֶׁתָּנוּחַ בַּחֲצַר הַלּוֹקֵחַ, שֶׁנִּמְצָא כְּשֶׁהוֹצִיא מֵרְשׁוּת לִרְשׁוּת אִסּוּר שַׁבָּת וּמְכִירָה בָּאִין כְּאַחַת.</P>

<P><B>ג,ח</B>  [ו] עָשָׂה שָׁלִיחַ לִשְׁחֹט לוֹ, וְשָׁחַט לוֹ הַשָּׁלִיחַ בַּשַּׁבָּת--הֲרֵי הַגַּנָּב חַיָּב בְּתַשְׁלוּמֵי אַרְבָּעָה וַחֲמִשָּׁה, שֶׁהֲרֵי זֶה הַגַּנָּב לֹא עָשָׂה עֲווֹן מִיתַת בֵּית דִּין, וּכְבָר בֵּאַרְנוּ שֶׁהַשּׁוֹחֵט עַל יְדֵי שָׁלִיחַ, חַיָּב בְּתַשְׁלוּמִין.</P>

<P><B>ג,ט</B>  [ז] הָיוּ שְׁנַיִם מְעִידִים שֶׁגָּנַב--בֵּין שֶׁהֵעִידוּ הֶן עַצְמָן שֶׁטָּבַח אוֹ מָכַר, בֵּין שֶׁהֵעִידוּ אֲחֵרִים שֶׁטָּבַח אוֹ מָכַר--מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  הָיוּ שְׁנַיִם מְעִידִים שֶׁגָּנַב, וְעֵד אֶחָד מֵעִיד שֶׁטָּבַח אוֹ מָכַר, אוֹ שֶׁהוֹדָה מֵעַצְמוֹ שֶׁטָּבַח אוֹ מָכַר--מְשַׁלֵּם תַּשְׁלוּמֵי כֵּפֶל, וְאֵינוּ מְשַׁלֵּם תַּשְׁלוּמֵי אַרְבָּעָה וַחֲמִשָּׁה:  שֶׁהַמּוֹדֶה בַּקְּנָס, פָּטוּר כְּמוֹ שֶׁבֵּאַרְנוּ.</P>

<P><B>ג,י</B>  [ח] מִי שֶׁהוֹדָה בַּקְּנָס, וְאַחַר כָּךְ בָּאוּ עֵדִים--אִם הוֹדָה בַּתְּחִלָּה בִּפְנֵי בֵּית דִּין וּבְבֵית דִּין, פָּטוּר.  אֲבָל אִם הוֹדָה חוּץ לְבֵית דִּין, אוֹ שֶׁהוֹדָה בִּפְנֵי שְׁנַיִם בִּלְבָד, וְאַחַר כָּךְ בָּאוּ עֵדִים--הֲרֵי זֶה מְשַׁלֵּם קְנָס עַל פִּיהֶם.</P>

<P><B>ג,יא</B>  [ט] כֵּיצַד:  הוֹדָה בְּבֵית דִּין שֶׁגָּנַב, וְאַחַר כָּךְ בָּאוּ עֵדִים שֶׁגָּנַב--פָּטוּר מִן הַכֵּפֶל, שֶׁהֲרֵי חִיַּב עַצְמוֹ בַּקֶּרֶן קֹדֶם שֶׁיָּבוֹאוּ עֵדִים.  אֲבָל אִם אָמַר לֹא גָנַבְתִּי, שֶׁפָּטַר עַצְמוֹ מִן הַכֹּל, וּבָאוּ עֵדִים שֶׁגָּנַב, וְחָזַר וְאָמַר בְּבֵית דִּין טָבַחְתִּי אוֹ מָכַרְתִּי--אִם בָּאוּ עֵדִים אַחַר כָּךְ שֶׁטָּבַח אוֹ מָכַר, מְשַׁלֵּם תַּשְׁלוּמֵי אַרְבָּעָה וַחֲמִשָּׁה, לְפִי שֶׁפָּטַר עַצְמוֹ תְּחִלָּה מִכְּלוּם, עַד שֶׁבָּאוּ הָעֵדִים.</P>

<P><B>ג,יב</B>  [י] הַגּוֹנֵב שׁוֹר שֶׁלִּשְׁנֵי שֻׁתָּפִין, וּטְבָחוֹ אוֹ מְכָרוֹ, וְהוֹדָה בְּבֵית דִּין לְאֶחָד מֵהֶן וְכָפַר בָּאַחֵר, וְאַחַר כָּךְ בָּאוּ עֵדִים שֶׁגָּנַב וְטָבַח אוֹ מָכַר--מְשַׁלֵּם לְזֶה שֶׁכָּפַר בּוֹ חֲמִשָּׁה חֲצָיֵי בָּקָר, וְאַרְבָּעָה חֲצָיֵי שֶׂה.</P>

<P><B>ג,יג</B>  [יא] דִּין הַגַּנָּב לְשַׁלַּם הַקֶּרֶן וְהַכֵּפֶל אוֹ תַּשְׁלוּמֵי אַרְבָּעָה וַחֲמִשָּׁה, מִן הַמִּטַּלְטְלִין שֶׁלּוֹ.  אִם לֹא נִמְצְאוּ לוֹ מִטַּלְטְלִין--בֵּית דִּין יוֹרְדִין לִנְכָסָיו, וְגוֹבִין הַכֹּל מִן הַיָּפֶה שֶׁבִּנְכָסָיו כִּשְׁאָר הַנְּזָקִין:  שֶׁנֶּאֱמָר בָּהֶן "מֵיטַב שָׂדֵהוּ וּמֵיטַב כַּרְמוֹ, יְשַׁלֵּם" (שמות כב,ד).  וְאִם אֵין לוֹ קַרְקָע וְלֹא מִטַּלְטְלִין--בֵּית דִּין מוֹכְרִין אוֹתוֹ, וְנוֹתְנִין דָּמָיו לַנִּזָּק:  שֶׁנֶּאֱמָר "אִם-אֵין לוֹ, וְנִמְכַּר בִּגְנֵבָתוֹ" (שמות כב,ב).</P>

<P><B>ג,יד</B>  [יב] הָאִישׁ נִמְכָּר בִּגְנֵבָתוֹ, אֲבָל לֹא הָאִשָּׁה; וְדָבָר זֶה, מִפִּי הַקַּבָּלָה.  וְאֵין הַגַּנָּב נִמְכָּר אֵלָא בַּקֶּרֶן; אֲבָל הַכֵּפֶל אוֹ תַּשְׁלוּמֵי אַרְבָּעָה וַחֲמִשָּׁה--אֵינוּ נִמְכָּר בּוֹ, אֵלָא הֲרֵי זֶה עָלָיו חוֹב עַד שֶׁיַּעְשִׁיר.</P>

<P><B>ג,טו</B>  [יג] גָּנַב אֶת הַגּוֹי, אוֹ אֶת הַהֶקְדֵּשׁ--אֵינוּ נִמְכָּר עַל הַקֶּרֶן, אֵלָא הֲרֵי זֶה עָלָיו חוֹב עַד שֶׁיַּעְשִׁיר.</P>

<P><B>ג,טז</B>  [יד] הָיָה קֶרֶן הַגְּנֵבָה מֵאָה, וְאֵין הַגַּנָּב שׁוֹוֶה אֵלָא חֲמִשִּׁים--הֲרֵי זֶה נִמְכָּר, וּשְׁאָר הַקֶּרֶן עִם הַכֵּפֶל עָלָיו חוֹב עַד שֶׁיֵּצֵא בַּשְּׁבִיעִית וְיַעְשִׁיר וִישַׁלַּם.  הָיָה הַגַּנָּב שׁוֹוֶה מֵאָה וְאֶחָד, אֵינוּ נִמְכָּר:  שֶׁנֶּאֱמָר "וְנִמְכַּר בִּגְנֵבָתוֹ" (שמות כב,ב), עַד שֶׁיִּהְיוּ דָּמָיו כֻּלָּן מֻבְלָעִין בִּגְנֵבָתוֹ.</P>

<P><B>ג,יז</B>  [טו] גָּנַב וְנִמְכַּר, וְחָזַר וְגָנַב--אִם לְשֵׁנִי גָּנַב, הֲרֵי זֶה נִמְכָּר פַּעַם שְׁנִיָּה; וְאַפִלּוּ גָּנַב מֵאָה אִישׁ, נִמְכָּר מֵאָה פְּעָמִים.  וְאִם אֶת הָרִאשׁוֹן גָּנַב פַּעַם שְׁנִיָּה--אֵינוּ נִמְכָּר שְׁנִיָּה, אֵלָא יִשָּׁאֵר עָלָיו הַכֹּל חוֹב.</P>

<P><B>ג,יח</B>  [טז] גָּנַב לְזֶה, וְחָזַר וְגָנַב לְזֶה, וְחָזַר וְגָנַב לְזֶה--כֻּלָּן שֻׁתָּפִין בּוֹ:  אִם הָיוּ דָּמָיו כְּנֶגֶד הַקֶּרֶן שֶׁלִּשְׁלָשְׁתָּן, אוֹ פָּחוּת מִן הַקֶּרֶן--נִמְכָּר וּמְחַלְּקִין בֵּינֵיהֶן, וּשְׁאָר הַכְּפָלוֹת חוֹב עָלָיו; וְאִם הָיוּ דָּמָיו יָתֵר--אֵינוּ נִמְכָּר, וְהַכֹּל חוֹב עָלָיו עַד שֶׁיַּעְשִׁיר.</P>

<P><B>ג,יט</B>  [יז] שֻׁתָּפִין שֶׁגָּנְבוּ כְּאֶחָד--מְשַׁלְּשִׁין בֵּינֵיהֶן, וְכָל אֶחָד מֵהֶן נִמְכָּר בְּחֶלְקוֹ מִן הַקֶּרֶן; וְכָל מִי שֶׁדָּמָיו יָתֵר עַל חֵלֶק הַקֶּרֶן שֶׁנִּתְחַיַּב בּוֹ, אֵינוּ נִמְכָּר בּוֹ.
<BR> </P>

<H2>הִלְכּוֹת גְּנֵבָה פֵּרֶק ד</H2>

<P><B>ד,א</B>  הַטּוֹעֵן שֶׁנִּגְנַב הַפִּקָּדוֹן מִבֵּיתוֹ--אִם נִשְׁבַּע וְאַחַר כָּךְ בָּאוּ עֵדִים שֶׁשֶּׁקֶר טָעַן, וְשֶׁהַפִּקָּדוֹן הָיָה אֶצְלוֹ--הֲרֵי זֶה מְשַׁלֵּם תַּשְׁלוּמֵי כֵּפֶל, שֶׁהֲרֵי הוּא עַצְמוֹ כְּגַנָּב; וְאִם טָבַח וּמָכַר אַחַר שֶׁנִּשְׁבַּע, מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  וְאֵינוּ מֵבִיא אָשָׁם עַל פִּי עֵדִים עַל שְׁבוּעָתוֹ; וְאֵינוּ מֵבִיא חֹמֶשׁ, שְׁאֵין הַחֹמֶשׁ מִשְׁתַּלֵּם עִם הַכֵּפֶל.  וְאִם בָּאוּ עֵדִים קֹדֶם שֶׁיִּשָּׁבַע, אֵינוּ מְשַׁלֵּם אֵלָא הַקֶּרֶן בִּלְבָד.</P>

<P><B>ד,ב</B>  בַּמֶּה דְּבָרִים אֲמוּרִים, שֶׁנִּשְׁבַּע קֹדֶם שֶׁיִּשְׁלַח יָד בַּפִּקָּדוֹן.  אֲבָל אִם שָׁלַח בּוֹ יָד, וְטָעַן טְעָנַת גַּנָּב וְנִשְׁבַּע, וּבָאוּ עֵדִים--פָּטוּר מִן הַכֵּפֶל:  שֶׁכֵּיוָן שֶׁשָּׁלַח יָד, נִתְחַיַּב בּוֹ וְקָנָהוּ.  [ג] וְכֵן הַטּוֹעֵן טְעָנַת אֲבֵדָה בַּפִּקָּדוֹן וְנִשְׁבַּע, וְחָזַר וְטָעַן טְעָנַת גַּנָּב וְנִשְׁבַּע, וְאַחַר כָּךְ בָּאוּ עֵדִים--פָּטוּר מִן הַכֵּפֶל, שֶׁכְּבָר יָצָא הַפִּקָּדוֹן מִידֵי הַבְּעָלִים מִשְּׁבוּעָה רִאשׁוֹנָה.</P>

<P><B>ד,ג</B>  [ד] הַטּוֹעֵן טְעָנַת גַּנָּב בַּאֲבֵדָה וְנִשְׁבַּע, וְאַחַר כָּךְ בָּאוּ עֵדִים שֶׁהָאֲבֵדָה בִּרְשׁוּתוֹ וְשֶׁקֶר טָעַן--מְשַׁלֵּם תַּשְׁלוּמֵי כֵּפֶל, שֶׁנֶּאֱמָר "עַל-כָּל-אֲבֵדָה" (שמות כב,ח):  וְהוּא, שֶׁיִּטְעֹן שֶׁנִּגְנְבָה בְּלִסְטִיס מְזֻיָּן, שְׁהוּא אָנוּס, וּפָטוּר; אֲבָל אִם טָעַן שֶׁנִּגְנְבָה בְּלֹא אֹנֶס, פָּטוּר מִן הַכֵּפֶל, מִפְּנֵי שְׁהוּא חַיָּב לְשַׁלַּם עַל פִּי טְעָנָתוֹ, שֶׁשּׁוֹמֵר אֲבֵדָה כְּשׁוֹמֵר שָׂכָר הוּא כְּמוֹ שֶׁיִּתְבָּאַר.</P>

<P><B>ד,ד</B>  [ה] הַטּוֹעֵן טְעָנַת גַּנָּב בַּפִּקָּדוֹן וְנִשְׁבַּע, וְאַחַר כָּךְ בָּאוּ עֵדִים שְׁהוּא בִּרְשׁוּתוֹ, וְחָזַר וְטָעַן בּוֹ טְעָנַת גַּנָּב וְנִשְׁבַּע, וְאַחַר כָּךְ בָּאוּ עֵדִים שֶׁעֲדַיִן הוּא בִּרְשׁוּתוֹ--אַפִלּוּ מֵאָה פְּעָמִים--חַיָּב כֵּפֶל עַל כָּל טְעָנָה וּטְעָנָה; וְאִם נִשְׁבַּע חֲמִשָּׁה פְּעָמִים, נִמְצָא מְשַׁלֵּם שִׁשָּׁה--הַקֶּרֶן שֶׁהֻפְקַד אֶצְלוֹ, וַחֲמִשָּׁה בַּקֶּרֶן מִשּׁוֹם חֲמִשָּׁה כְּפִילוֹת שֶׁלְּחָמֵשׁ שְׁבוּעוֹת.</P>

<P><B>ד,ה</B>  [ו] טָעַן טְעָנַת גַּנָּב וְנִשְׁבַּע, וְחָזַר וְטָעַן טְעָנַת אֲבֵדָה וְנִשְׁבַּע, וּבָאוּ עֵדִים שֶׁלֹּא נִגְנַב, וְהוֹדָה הוּא שֶׁלֹּא אָבַד--הוֹאִיל וּמְשַׁלֵּם תַּשְׁלוּמֵי כֵּפֶל עַל פִּי עֵדִים, אֵינוּ מְשַׁלֵּם חֹמֶשׁ עַל שְׁבוּעָה אַחֲרוֹנָה אַף עַל פִּי שֶׁהוֹדָה, שֶׁהַמָּמוֹן הַמְּחַיְּבוֹ בַּכֵּפֶל, פּוֹטְרוֹ מִן הַחֹמֶשׁ.</P>

<P><B>ד,ו</B>  [ז] מָסַר שׁוֹרוֹ לִשְׁנַיִם, וְטָעֲנוּ טְעָנַת גַּנָּב וְנִשְׁבְּעוּ, וְהוֹדָה אֶחָד מֵהֶן, וְהַשֵּׁנִי בָּאוּ עָלָיו עֵדִים--שְׁנֵיהֶן מְשַׁלְּמִין אֶת הַקֶּרֶן; וְאִם תָּפַס בַּעַל הַפִּקָּדוֹן אֶת הַכֵּפֶל, אֵין מוֹצִיאִין מִיָּדוֹ.  וְזֶה שֶׁהוֹדָה--מְשַׁלֵם חֹמֶשׁ, כִּשְׁאָר הַנִּשְׁבָּעִין שְׁבוּעַת הַפִּקָּדוֹן שֶׁהוֹדוּ מֵעַצְמָן.</P>

<P><B>ד,ז</B>  [ח] בַּעַל הַפִּקָּדוֹן שֶׁתָּבַע אֶת הַשּׁוֹמֵר, וְנִשְׁבַּע שֶׁנִּגְנַב, וְאַחַר כָּךְ הֻכַּר הַגַּנָּב, וְתָבַע הַשּׁוֹמֵר אֶת הַגַּנָּב, וְהוֹדָה לוֹ הַגַּנָּב שֶׁגָּנַב, וְתָבַע בַּעַל הַפִּקָּדוֹן אֶת הַגַּנָּב וְכָפַר, וּבָאוּ עֵדִים שֶׁגָּנַב--אִם בֶּאֱמֶת נִשְׁבַּע הַשּׁוֹמֵר כְּשֶׁטָּעַן שֶׁנִּגְנַב, נִפְטַר הַגַּנָּב מִן הַכֵּפֶל בְּהוֹדָיָתוֹ לַשּׁוֹמֵר.  וְאִם בְּשֶׁקֶר נִשְׁבַּע, אֵין מוֹצִיאִין הַכֵּפֶל מִן הַגַּנָּב; וְאִם תָּפְסוּ הַבְּעָלִים הַכֵּפֶל, אֵין מוֹצִיאִין מִיָּדָן.</P>

<P><B>ד,ח</B>  תָּבְעוּ הַבְּעָלִים אֶת הַשּׁוֹמֵר וְשִׁלַּם, וְאַחַר כָּךְ הֻכַּר הַגַּנָּב וּתְבָעוּהוּ הַבְּעָלִים וְהוֹדָה לָהֶן שֶׁגָּנַב, וְאַחַר כָּךְ תְּבָעוֹ הַשּׁוֹמֵר וְכָפַר בּוֹ, וּבָאוּ עֵדִים שֶׁגָּנַב--אֵין מוֹצִיאִין הַכֵּפֶל מִן הַגַּנָּב; וְאִם תָּפַס הַשּׁוֹמֵר אֶת הַכֵּפֶל, אֵין מוֹצִיאִין מִיָּדוֹ.  וְכֵן הַדִּין בְּתַשְׁלוּמֵי אַרְבָּעָה וַחֲמִשָּׁה, אִם טָבַח הַגַּנָּב אוֹ מָכַר.</P>

<P><B>ד,ט</B>  הַטּוֹעֵן טְעָנַת גַּנָּב בַּפִּקָּדוֹן שֶׁלַּקָּטָן--אַף עַל פִּי שֶׁנָּתַן לוֹ כִּשְׁהוּא קָטָן, וּתְבָעוֹ כִּשְׁהוּא גָּדוֹל, וְנִשְׁבַּע, וְאַחַר כָּךְ בָּאוּ עֵדִים--הֲרֵי זֶה פָּטוּר מִן הַכֵּפֶל:  שֶׁנֶּאֱמָר "כִּי-יִתֵּן אִישׁ אֶל-רֵעֵהוּ" (שמות כב,ו; שמות כב,ט)--וְאֵין נְתִינַת קָטָן כְּלוּם, וְצָרִיךְ שֶׁתִּהְיֶה נְתִינָה וּתְבִיעָה שׁוֹוִין בְּגָדוֹל.</P>

<P><B>ד,י</B>  שׁוֹמֵר שֶׁגָּנַב מֵרְשׁוּתוֹ--כְּגוֹן שֶׁגָּנַב טָלֶה מֵעֵדֶר שֶׁהֻפְקַד אֶצְלוֹ, וְסֶלַע מִכִּיס שֶׁהֻפְקַד אֶצְלוֹ--אִם יֵשׁ עָלָיו עֵדִים, חַיָּב בַּכֵּפֶל.  וְאַף עַל פִּי שֶׁהִחְזִיר הַסֶּלַע לִמְקוֹמוֹ, וְהַטָּלֶה לְעֶדְרוֹ--הֲרֵי זֶה חַיָּב בְּאַחְרָיוּתוֹ, עַד שֶׁיּוֹדִיעַ הַבְּעָלִים:  שֶׁהֲרֵי כָּלְתָה שְׁמִירָתוֹ; וּכְאִלּוּ לֹא הִחְזִיר כְּלוּם, עַד שֶׁיּוֹדִיעַ בְּעָלָיו.</P>

<P><B>ד,יא</B>  אֲבָל הַגּוֹנֵב סֶלַע מִכִּיס חֲבֵרוֹ אוֹ כְּלִי מִבֵּיתוֹ, וְהִחְזִיר דָּבָר הַגָּנוּב לִמְקוֹמוֹ--אִם יָדְעוּ הַבְּעָלִים בִּגְנֵבָתוֹ, וְלֹא יָדְעוּ בַּחֲזִירָתוֹ--עֲדַיִן הַגַּנָּב חַיָּב בְּאַחְרָיוּתוֹ, עַד שֶׁיִּמְנֶה אֶת מָעוֹתָיו.  [יא] מָנָה אֶת כִּיסוֹ, וּמְצָאוֹ שָׁלֵם הַמִּנְיָן--פָּטוּר.  וְאִם לֹא יָדְעוּ הַבְּעָלִים, לֹא בִּגְנֵבָתוֹ וְלֹא בַּחֲזִירָתוֹ--אַפִלּוּ מִנְיָן אֵינוּ צָרִיךְ; אֵלָא כֵּיוָן שֶׁהִחְזִירוֹ לִמְקוֹמוֹ, נִפְטַר מֵאַחְרָיוּתוֹ.</P>

<P><B>ד,יב</B>  בַּמֶּה דְּבָרִים אֲמוּרִים, בְּדָבָר שְׁאֵין בּוֹ רוּחַ חַיִּים.  אֲבָל הַגּוֹנֵב טָלֶה מֵעֵדֶר חֲבֵרוֹ, וְיָדְעוּ בּוֹ הַבְּעָלִים, וְהִחְזִירוֹ לָעֵדֶר שֶׁלֹּא מִדַּעַת הַבְּעָלִים, וּמֵת אוֹ נִגְנַב--חַיָּב בְּאַחְרָיוּתוֹ; וְאִם מָנוּ אֶת הַצֹּאן, וְהִיא שְׁלֵמָה--פָּטוּר.  וְאִם לֹא יָדְעוּ הַבְּעָלִים, לֹא בִּגְנֵבָתוֹ וְלֹא בַּחֲזִירָתוֹ--אַף עַל פִּי שֶׁמָּנוּ אֶת הַצֹּאן, וְהִיא שְׁלֵמָה--חַיָּב בְּאַחְרָיוּתוֹ עַד שֶׁיּוֹדִיעַ אֶת הַבְּעָלִים, כְּדֵי שֶׁיִּשְׁמְרוּ אֶת הַטָּלֶה הַגָּנוּב:  שֶׁהֲרֵי לִמְּדוֹ דֶּרֶךְ אַחֶרֶת, חוּץ מִדֶּרֶךְ שְׁאָר הַצֹּאן שֶׁבְּעֵדֶר זֶה.
<BR> </P>

<H2>הִלְכּוֹת גְּנֵבָה פֵּרֶק ה</H2>

<P><B>ה,א</B>  אָסוּר לִקְנוֹת מִן הַגַּנָּב הַחֵפֶץ שֶׁגָּנַב, וְעָווֹן גָּדוֹל הוּא:  שֶׁהֲרֵי מַחְזִיק יְדֵי עוֹבְרֵי עֲבֵרָה, וְגוֹרֵם לוֹ לִגְנֹב גְּנֵבוֹת אֲחֵרוֹת, שְׁאִם לֹא יִמְצָא לוֹקֵחַ, אֵינוּ גּוֹנֵב; וְעַל זֶה נֶאֱמָר "חוֹלֵק עִם-גַּנָּב, שׂוֹנֵא נַפְשׁוֹ" (משלי כט,כד).</P>

<P><B>ה,ב</B>  הַגּוֹנֵב וּמָכַר, וְלֹא נִתְיָאֲשׁוּ הַבְּעָלִים, וְאַחַר כָּךְ הֻכַּר הַגַּנָּב, וּבָאוּ עֵדִים שֶׁזֶּה הַחֵפֶץ שֶׁמְּכָרוֹ פְּלוֹנִי זֶה הוּא גְּנָבוֹ בְּפָנֵינוּ--חוֹזֵר הַחֵפֶץ לִבְעָלָיו, וְהַבְּעָלִים נוֹתְנִין לַלּוֹקֵחַ דָּמִים שֶׁשָּׁקַל לַגַּנָּב מִפְּנֵי תַּקָּנַת הַשּׁוּק; וְהַבְּעָלִים חוֹזְרִין, וְעוֹשִׂין דִּין עִם הַגַּנָּב.  וְאִם גַּנָּב מְפֻרְסָם הוּא--לֹא עָשׂוּ בּוֹ תַּקָּנַת הַשּׁוּק, וְאֵין הַבְּעָלִים נוֹתְנִין לַלּוֹקֵחַ כְּלוּם, אֵלָא חוֹזֵר הַלּוֹקֵחַ וְעוֹשֶׂה דִּין עִם הַגַּנָּב, וּמוֹצִיא מִמֶּנּוּ דָּמִים שֶׁשָּׁקַל לוֹ.</P>

<P><B>ה,ג</B>  נִתְיָאֲשׁוּ הַבְּעָלִים מִן הַגְּנֵבָה--בֵּין שֶׁנִּתְיָאֲשׁוּ וְאַחַר כָּךְ מָכַר הַגַּנָּב, בֵּין שֶׁנִּתְיָאֲשׁוּ אַחַר שֶׁמָּכַר--קָנָה הַלּוֹקֵחַ בְּיֵאוּשׁ וְשִׁנּוּי רְשׁוּת, וְאֵינוּ מַחְזִיר הַגְּנֵבָה עַצְמָהּ לִבְעָלֶיהָ; אֵלָא נוֹתֵן לָהֶם הַדָּמִים, אִם לָקַח מִגַּנָּב מְפֻרְסָם, אוֹ אֵינוּ נוֹתֵן כְּלָל לֹא חֵפֶץ וְלֹא דָּמִים מִפְּנֵי תַּקָּנַת הַשּׁוּק, אִם לֹא הָיָה זֶה הַמּוֹכֵר גַּנָּב מְפֻרְסָם.</P>

<P><B>ה,ד</B>  בִּזְמָן שֶׁהַלּוֹקֵחַ עוֹשֶׂה דִּין עִם בַּעַל הַבַּיִת, אִם אֵין עֵדִים בְּכַמָּה לָקַח--הֲרֵי הַתַּגָּר נִשְׁבָּע בִּנְקִיטַת חֵפֶץ בְּכַמָּה לָקַח, וְנוֹטֵל מִן הַבְּעָלִים.  וְכָל הַנִּשְׁבָּע וְנוֹטֵל מִן הַבְּעָלִים--שְׁבוּעָתוֹ מִדִּבְרֵיהֶם, וְנִשְׁבָּע בִּנְקִיטַת חֵפֶץ כְּמוֹ שֶׁיִּתְבָּאַר בִּמְקוֹמוֹ.</P>

<P><B>ה,ה</B>  בִּזְמָן שֶׁהַלּוֹקֵחַ עוֹשֶׂה דִּין עִם הַגַּנָּב, וְהוּא אוֹמֵר בְּכָּךְ וְכָּךְ לָקַחְתִּי מִמָּךְ, וְהוּא אוֹמֵר לֹא מָכַרְתִּי לָךְ אֵלָא בְּפָחוּת מִזֶּה--הַתַּגָּר נִשְׁבָּע בִּנְקִיטַת חֵפֶץ, וְנוֹטֵל מִן הַגַּנָּב:  שְׁאֵין הַגַּנָּב יָכוֹל לִשָּׁבַע, מִפְּנֵי שְׁהוּא חָשׁוּד עַל הַשְּׁבוּעָה.</P>

<P><B>ה,ו</B>  גָּנַב וּפָרַע בְּחוֹבוֹ, גָּנַב וּפָרַע בְּהֶקֵּפוֹ--אֵין בְּזֶה מִשּׁוֹם תַּקָּנַת הַשּׁוּק; אֵלָא הַבְּעָלִים נוֹטְלִים הַגְּנֵבָה בְּלֹא דָּמִים, וְיִשָּׁאֵר חוֹב אֵלּוּ עַל הַגַּנָּב כְּשֶׁהָיָה.  מִשְׁכַּן הַגְּנֵבָה--בֵּין שֶׁמִּשְׁכַּן אוֹתָהּ בְּיָתֵר עַל דָּמֶיהָ, אוֹ בְּפָחוּת מִדָּמֶיהָ--הַבְּעָלִים נוֹתְנִין לְבַעַל הַמַּשְׁכּוֹן, וְחוֹזְרִין וְעוֹשִׂין דִּין עִם הַגַּנָּב:  אֵלָא אִם כֵּן הָיָה גַּנָּב מְפֻרְסָם כְּמוֹ שֶׁבֵּאַרְנוּ.</P>

<P><B>ה,ז</B>  הַלּוֹקֵחַ מִגַּנָּב שְׁאֵינוּ מְפֻרְסָם--בֵּין שֶׁלָּקַח מִמֶּנּוּ שׁוֹוֶה מֵאָה בְּמָאתַיִם, אוֹ שׁוֹוֶה מָאתַיִם בְּמֵאָה--הֲרֵי זֶה נוֹטֵל הַדָּמִים מִבַּעַל הַבַּיִת, וְאַחַר כָּךְ מַחְזִיר הַגְּנֵבָה:  מִפְּנֵי תַּקָּנַת הַשּׁוּק כְּמוֹ שֶׁבֵּאַרְנוּ.</P>

<P><B>ה,ח</B>  הָיָה נוֹשֶׁה בַּגַּנָּב מֵאָה זוּז, וְגָנַב וְהֵבִיא לְבַעַל חוֹבוֹ, וְנָתַן לוֹ מֵאָה אַחֶרֶת--הֲרֵי הַגְּנֵבָה חוֹזֶרֶת לִבְעָלֶיהָ, וְאוֹמְרִין לְזֶה לֵךְ וּתְבַע הַגַּנָּב בְּמָאתַיִם:  שֶׁלֹּא נָתַתָּ לוֹ הַמֵּאָה הָאַחֶרֶת מִפְּנֵי הַחֵפֶץ שֶׁהֵבִיא לָךְ בִּלְבָד--כְּשֵׁם שֶׁהֶאֱמַנְתּוֹ בָּרִאשׁוֹנָה, הֶאֱמַנְתּוֹ בָּאַחֲרוֹנָה.</P>

<P><B>ה,ט</B>  לָקַח מִגַּנָּב שְׁאֵינוּ מְפֻרְסָם בְּמֵאָה, וּמָכַר לְאַחֵר בְּמֵאָה וְעֶשְׂרִים, וְהֻכַּר הַגַּנָּב--בַּעַל הַגְּנֵבָה נוֹתֵן לְזֶה הָאַחֲרוֹן מֵאָה וְעֶשְׂרִים, וְנוֹטֵל גְּנֵבָתוֹ; וְחוֹזֵר הַבַּעַל וְנוֹטֵל עֶשְׂרִים שֶׁלְּשָׂכָר מִן הַמּוֹכֵר, וְנוֹטֵל הַמֵּאָה מִן הַגַּנָּב.  וְאִם גַּנָּב מְפֻרְסָם הוּא--נוֹטֵל הַמֵּאָה וְעֶשְׂרִים מִן הַתַּגָּר שֶׁלָּקַח מִן הַגַּנָּב, וְהוֹלֵךְ הַתַּגָּר וְתוֹבֵעַ הַגַּנָּב בַּמֵּאָה שֶׁלַּקֶּרֶן.  וְהוּא הַדִּין אִם מָכַר הַשֵּׁנִי לִשְׁלִישֵׁי, וְהַשְּׁלִישִׁי לִרְבִיעִי, אַפִלּוּ מֵאָה--שְׁהוּא נוֹטֵל מִכָּל אֶחָד וְאֶחָד מַה שֶׁנִּשְׂכַּר, וְנוֹטֵל הַקֶּרֶן מִן הַגַּנָּב.  וְכָל הַדְּבָרִים הָאֵלּוּ, לִפְנֵי יֵאוּשׁ כְּמוֹ שֶׁבֵּאַרְנוּ.</P>

<P><B>ה,י</B>  בַּעַל הַבַּיִת שְׁאֵינוּ עָשׂוּי לִמְכֹּר אֶת כֵּלָיו, וְיָצָא לוֹ שֵׁם גְּנֵבָה בָּעִיר, וְהִכִּיר כֵּלָיו וּסְפָרָיו בְּיַד אֲחֵרִים, אוֹ שֶׁהָיָה עָשׂוּי לִמְכֹּר, וְהָיוּ כֵּלִים אֵלּוּ שֶׁהִכִּיר מִכֵּלִים הָעֲשׂוּיִין לְהַשְׁאִיל וּלְהַשְׂכִּיר--אִם בָּאוּ עֵדִים שֶׁזֶּה כֵּלָיו שֶׁלְּזֶה--יִשָּׁבַע זֶה שְׁהֶן בְּיָדוֹ בִּנְקִיטַת חֵפֶץ בְּכַמָּה לָקַח, וְיִטֹּל מִבַּעַל הַבַּיִת, וְיַחְזִיר לוֹ כֵּלָיו.</P>

<P><B>ה,יא</B>  הָיָה בַּעַל הַבַּיִת עָשׂוּי לִמְכֹּר אֶת כֵּלָיו, וְלֹא הָיוּ מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר--אַף עַל פִּי שֶׁיָּצָא לוֹ שֵׁם גְּנֵבָה בָּעִיר, וְהֻכְּרוּ כֵּלָיו, אֵינוּ מַחְזִירָן מִיַּד הַלָּקוֹחוֹת, שֶׁמֶּא הוּא מְכָרָן לָאֲחֵרִים.</P>

<P><B>ה,יב</B>  אֲבָל אִם בָּאוּ בְּנֵי אָדָם וְלָנוּ בְּתוֹךְ בֵּיתוֹ, וְעָמַד וְזָעַק בַּלַּיְלָה נִגְנְבוּ כֵּלַי וּסְפָרַי, וּבָאוּ בְּנֵי אָדָם וּמָצְאוּ מַחְתֶּרֶת חֲתוּרָה, וּבְנֵי אָדָם שֶׁלָּנוּ בְּתוֹךְ בֵּיתוֹ יוֹצְאִין וּצְרוֹרוֹת שֶׁלְּכֵלִים עַל כִּתְפֵיהֶם, וְהַכֹּל אוֹמְרִים הַלָּלוּ כֵּלָיו וּסְפָרָיו שֶׁלִּפְלוֹנִי--הֲרֵי זֶה נֶאֱמָן; וְיִשָּׁבַע זֶה שֶׁהַכֵּלִים בְּיָדוֹ בִּנְקִיטַת חֵפֶץ כַּמָּה הוֹצִיא, וְיִטֹּל מִבַּעַל הַגְּנֵבָה, וְיַחְזִיר לוֹ כֵּלָיו.</P>

<P><B>ה,יג</B>  [יב] גַּנָּב שֶׁהֻחְזַק וְנִתְפַּרְסַם שֶׁנִּכְנַס לְתוֹךְ בֵּית חֲבֵרוֹ וְעֵדִים מְעִידִים שֶׁיָּצָא וְכֵלִים טְמוּנִים לוֹ תַּחַת כְּנָפָיו, אַף עַל פִּי שֶׁהָיָה שָׁם בַּעַל הַבַּיִת, וְטָעַן וְאָמַר לְקוּחִין הֶן בְּיָדִי, וּבַעַל הַבַּיִת אוֹמֵר גְּנוּבִים הֶם--אִם הָיָה בַּעַל הַבַּיִת שְׁאֵין דַּרְכּוֹ לִמְכֹּר אֶת כֵּלָיו, וְאוֹתָם כֵּלִים אֵין דֶּרֶךְ בְּנֵי אָדָם לְהַטְמִינָן וְאֵין דֶּרֶךְ אוֹתוֹ הַמֻּחְזָק לְהַצְנִיעַ כֵּלִים תַּחַת כְּנָפָיו--הֲרֵי בַּעַל הַבַּיִת נֶאֱמָן, וְנִשְׁבָּע בִּנְקִיטַת חֵפֶץ וְנוֹטֵל כֵּלָיו.</P>

<P><B>ה,יד</B>  וְאִם אֵין אָדָם זֶה מֻחְזָק בִּגְנֵבָה--אֵין בַּעַל הַבַּיִת נֶאֱמָן, אֵלָא נִשְׁבָּע זֶה שֶׁהַכֵּלִים בְּיָדוֹ שְׁבוּעַת הֶסֵּת שֶׁהַכֵּלִים הָאֵלּוּ לְקוּחִים הֶם בְּיָדוֹ, וְהוֹלֵךְ.
<BR> </P>

<H2>הִלְכּוֹת גְּנֵבָה פֵּרֶק ו</H2>

<P><B>ו,א</B>  כָּל דָּבָר שֶׁחֶזְקָתוֹ שְׁהוּא גָּנוּב, אָסוּר לִקַּח אוֹתוֹ; וְכֵן אִם רֹב אוֹתוֹ הַדָּבָר שְׁהוּא גָּנוּב, אֵין לוֹקְחִין אוֹתוֹ.  לְפִיכָּךְ אֵין לוֹקְחִים מִן הָרוֹעִים צֶמֶר אוֹ חָלָב אוֹ גְּדָיִים; אֲבָל לוֹקְחִין מֵהֶן חָלָב וּגְבִנָּה בַּמִּדְבָּר, אֲבָל לֹא בַּיִּשּׁוּב.  וּמֻתָּר לִקַּח מִן הָרוֹעִים אַרְבַּע צֹאן, אוֹ אַרְבַּע גִּזּוֹת שֶׁלְּצֶמֶר מֵעֵדֶר קָטָן, אוֹ חָמֵשׁ מֵעֵדֶר גָּדוֹל--שְׁאֵין חֶזְקָתוֹ שְׁהוּא גּוֹנֵב דָּבָר רַב.  [ב] כְּלָלוֹ שֶׁלַּדָּבָר:  כָּל שֶׁהָרוֹעֶה מוֹכְרוֹ--אִם הָיָה בַּעַל הַבַּיִת מַרְגִּישׁ בּוֹ, מֻתָּר לִקַּח אוֹתוֹ מִן הָרוֹעֶה; וְאִם אֵין בַּעַל הַבַּיִת מַרְגִּישׁ בּוֹ, אָסוּר לִקַּח אוֹתוֹ.</P>

<P><B>ו,ב</B>  [ג] אֵין לוֹקְחִין מִשּׁוֹמְרֵי פֵּרוֹת עֵצִים אוֹ פֵּרוֹת, אֵלָא בִּזְמָן שְׁהֶן יוֹשְׁבִין וּמוֹכְרִים וְהַסַּלִּים לִפְנֵיהֶם וְהַפֶּלֶס לִפְנֵיהֶם, שֶׁהֲרֵי הַדָּבָר גָּלוּי וְיֵשׁ לוֹ קוֹל, וְאֵין זֶה גְּנֵבָה.  וְלוֹקְחִין מִפֶּתַח הַגִּנָּה, אֲבָל לֹא מֵאֲחוֹרֵי הַגִּנָּה.  וְכֻלָּן שֶׁאָמְרוּ הַטְמֵן, אָסוּר לִקַּח מֵהֶן.  וּמֻתָּר לִקַּח מִן הָאָרִיס, שֶׁהֲרֵי יֵשׁ לוֹ חֵלֶק בַּפֵּרוֹת וּבָעֵצִים.</P>

<P><B>ו,ג</B>  [ד] אֵין לוֹקְחִין מִן הַנָּשִׁים וּמִן הָעֲבָדִים וּמִן הַקְּטַנִּים, אֵלָא דְּבָרִים שֶׁחֶזְקָתָן שְׁהֶן שֶׁלָּהֶן מִדַּעַת הַבְּעָלִים, כְּגוֹן נָשִׁים שֶׁמָּכְרוּ כְּלֵי פִּשְׁתָּן בַּגָּלִיל, אוֹ עֲגָלִים בַּשָּׁרוֹן; וְכֻלָּן שֶׁאָמְרוּ הַטְמֵן--אָסוּר לִקַּח מֵהֶן, מִפְּנֵי שְׁהֶן בְּחֶזְקַת גְּנֵבָה.  וְלוֹקְחִין בֵּיצִים וְתֻרְנְגוֹלִים בְּכָל מָקוֹם מִכָּל אָדָם; וְאִם אָמַר הַטְמֵן, אָסוּר.</P>

<P><B>ו,ד</B>  [ה] לוֹקְחִין מִן הַבַּדָּדִין זֵיתִים בְּמִדָּה, וְשֶׁמֶן בְּמִדָּה; אֲבָל לֹא זֵיתִים מוּעָטִים, וְלֹא שֶׁמֶן מוּעָט--שֶׁחֶזְקָתָן, גְּנֵבָה הֶם.  וְכֵן כָּל כַּיּוֹצֶא בָּהֶם.</P>

<P><B>ו,ה</B>  [ו] מוֹכִין שֶׁהַכּוֹבֵס מוֹצִיא, הֲרֵי אֵלּוּ שֶׁלּוֹ; וְשֶׁהַסּוֹרֵק מוֹצִיא, הֲרֵי אֵלּוּ שֶׁלְּבַעַל הַבַּיִת.  הַכּוֹבֵס נוֹטֵל שְׁלוֹשָׁה חוּטִין, וְהֶן שֶׁלּוֹ; יָתֵר מִכָּאן, שֶׁלְּבַעַל הַבַּיִת.  אִם הָיָה שָׁחוֹר עַל גַּבֵּי לָבָן--נוֹטֵל אֶת הַכֹּל, וְהֶם שֶׁלּוֹ.</P>

<P><B>ו,ו</B>  [ז] הַחַיָּט שֶׁשִּׁיַּר מִן הַחוּט כְּדֵי מְשִׁיכַת מַחַט, וְשִׁיַּר מִן הַבֶּגֶד מַטְלִית שְׁהִיא שָׁלוֹשׁ אֶצְבָּעוֹת עַל שָׁלוֹשׁ אֶצְבָּעוֹת--חַיָּב לְהַחְזִירָן לַבְּעָלִים; פָּחוּת מִכָּאן, שֶׁלּוֹ.</P>

<P><B>ו,ז</B>  [ח] נְסֹרֶת שֶׁהֶחָרָשׁ מוֹצִיא בַּמַּעֲצָד, שֶׁלּוֹ; וּבַכַּשִּׁיל, שֶׁלְּבַעַל הַבַּיִת.  וְאִם הָיָה עוֹשֶׂה אֵצֶל בַּעַל הַבַּיִת, אַף הַנְּסֹרֶת שֶׁלְּבַעַל הַבַּיִת.  וְכָל הַדְּבָרִים הָאֵלּוּ וְכַיּוֹצֶא בָּהֶן, הוֹלְכִין בָּהֶן אַחַר מִנְהַג הַמְּדִינָה.</P>

<P><B>ו,ח</B>  [ט] כָּל אֻמָּן שֶׁמָּכַר דָּבָר מִן הַדְּבָרִים שְׁאֵינָן שֶׁלּוֹ בְּהִלְכַּת מְדִינָה, כְּגוֹן מוֹכִין שֶׁמְּכָרָן הַסּוֹרֵק בִּמְקוֹם שֶׁנָּהֲגוּ שֶׁיִּהְיוּ לְבַעַל הַבַּיִת--אָסוּר לִקַּח מִמֶּנּוּ, מִפְּנֵי שְׁהֶן בְּחֶזְקַת גְּנֵבָה.  אֲבָל לוֹקְחִין מִמֶּנּוּ כַּר מָלֵא מוֹכִין.  וְאִם מָכַר הָאֻמָּן דְּבָרִים שְׁהֶן שֶׁלּוֹ בְּהִלְכַּת מְדִינָה, לוֹקְחִין מִמֶּנּוּ; וְאִם אָמַר הַטְמֵן, אָסוּר.
<BR> </P>

<H2>הִלְכּוֹת גְּנֵבָה פֵּרֶק ז</H2>

<P><B>ז,א</B>  הַשּׁוֹקֵל לַחֲבֵרוֹ בְּמִשְׁקָלוֹת חֲסֵרוֹת מִן הַמִּשְׁקָל שֶׁהִסְכִּימוּ עָלָיו בְּנֵי אוֹתָהּ הַמְּדִינָה, אוֹ הַמּוֹדֵד בְּמִדָּה חֲסֵרָה מִן הַמִּדָּה שֶׁהִסְכִּימוּ עָלֶיהָ--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "לֹא-תַעֲשׂוּ עָוֶל, בַּמִּשְׁפָּט, בַּמִּדָּה, בַּמִּשְׁקָל וּבַמְּשׂוּרָה" (ויקרא יט,לה).</P>

<P><B>ז,ב</B>  אַף עַל פִּי שֶׁהַמּוֹדֵד אוֹ הַשּׁוֹקֵל חָסֵר גּוֹנֵב--אֵינוּ מְשַׁלֵּם תַּשְׁלוּמֵי כֵּפֶל, אֵלָא מְשַׁלֵּם לוֹ הַמִּדָּה אוֹ הַמִּשְׁקָל.  וְאֵין לוֹקִין עַל לָאו זֶה, מִפְּנֵי שְׁהוּא חַיָּב בְּתַשְׁלוּמִין.</P>

<P><B>ז,ג</B>  כָּל מִי שֶׁמַּשְׁהֶה בְּבֵיתוֹ אוֹ בַּחֲנוֹתוֹ מִדָּה חֲסֵרָה, אוֹ מִשְׁקָל חָסֵר--עוֹבֵר בְּלֹא תַעֲשֶׂה, שֶׁנֶּאֱמָר "לֹא-יִהְיֶה לְךָ בְּכִיסְךָ . . ." (דברים כה,יג).  וְאַפִלּוּ לַעֲשׂוֹת הַמִּדָּה עָבִיט שֶׁלְּמֵימֵי רַגְלַיִם, אָסוּר:  שֶׁאַף עַל פִּי שְׁאֵין זֶה לוֹקֵחַ וּמוֹכֵר בָּהּ, שֶׁמֶּא יָבוֹא מִי שְׁאֵינוּ יוֹדֵעַ שְׁהִיא חֲסֵרָה, וְיִמְדֹּד בָּהּ.  וְאֵין לוֹקִין עַל לָאו זֶה, שֶׁהֲרֵי אֵין בּוֹ מַעֲשֶׂה.</P>

<P><B>ז,ד</B>  הָיוּ הַמִּדּוֹת וְהַמִּשְׁקָלוֹת שֶׁלִּבְנֵי הָעִיר חֲתוּמוֹת בְּחוֹתָם יָדוּעַ, וְזוֹ הַמִּדָּה אוֹ הַמִּשְׁקָל הַחֲסֵרִים בְּלֹא חוֹתָם--הֲרֵי זֶה מֻתָּר לְשַׁהוֹתָם לִשְׁאָר תַּשְׁמִישֵׁי הַבַּיִת.</P>

<P><B>ז,ה</B>  כַּיּוֹצֶא בְּזֶה סֶלַע שֶׁנִּפְגְמָה מִן הַצַּד--לֹא יַעֲשֶׂנָּה מִשְׁקָל בֵּין מִשְׁקְלוֹתָיו, וְלֹא יִזְרְקֶנָּה בֵּין גְּרוּטוֹתָיו, וְלֹא יִקְּבֶנָּה וְיִתְלֶנָּה בְּצַוָּאר בְּנוֹ:  שֶׁמֶּא יָבוֹא אַחֵר וְיַעֲשֶׂנָּה מִשְׁקָל.  אֵלָא אוֹ יִשְׁחֹק אוֹ יַחְתֹּךְ אוֹ יָקֹץ, אוֹ יַשְׁלִיךְ לְיָם הַמֶּלַח.</P>

<P><B>ז,ו</B>  [ה] חָסְרָה וְעָמְדָה עַל מֶחְצָה, יְקַיַּם.  עָמְדָה עַל פָּחוּת מִמֶּחְצָה, יָקֹץ; עַל יָתֵר מִמֶּחְצָה, יָקֹץ עַד שֶׁיַּעְמִידֶנָּה עַל מֶחְצָה.  וְאִם לֹא חָסְרָה אֵלָא פָּחוּת מִשְּׁתוּת--יְקַיַּם לָשֵׂאת וְלָתֵת בָּהּ, אֲבָל לֹא לְמִשְׁקָל:  שֶׁכָּל פָּחוּת מִשְּׁתוּת, מוֹחֲלִין בּוֹ רֹב הָאָדָם בְּמַשָּׂא וּבְמַתָּן.</P>

<P><B>ז,ז</B>  [ו] סֶלַע שֶׁנִּפְגְמָה בָּאֶמְצָע--אָסוּר לִמְכֹּר אוֹתָהּ לֶהָרָג אוֹ לֶחָרָם, מִפְּנֵי שֶׁמְּרַמִּין בָּהּ אֶת אֲחֵרִים; אֲבָל נוֹקְבָהּ, וְתוֹלֶה אוֹתָהּ בְּצַוַּאר הַקָּטָן.</P>

<P><B>ז,ח</B>  [ז] עוֹשֶׂה אָדָם מִדּוֹתָיו סְאָה, וַחֲצִי סְאָה, וּרְבִיעַ סְאָה, וְקַב, וַחֲצִי קַב, וְרֹבַע הַקַּב, וַחֲצִי הָרֹבַע, וּשְׁמִין הָרֹבַע; אֲבָל לֹא יַעֲשֶׂה קַבַּיִם, שֶׁלֹּא תִתְחַלַּף בְּרֹבַע הַסְּאָה שְׁהוּא קַב וּמֶחְצָה.</P>

<P><B>ז,ט</B>  וְכֵן בְּמִדּוֹת הַלַּח עוֹשֶׂה הִין, וַחֲצִי הִין, וּרְבִיעִית הַהִין, וְלוֹג, וַחֲצִי לוֹג, וּרְבִיעִית, וּשְׁמִין, וְאֶחָד מִשְּׁמוֹנָה בִּשְׁמִינִית.  וְלֹא אָסְרוּ לַעֲשׂוֹת שְׁלִישִׁית הִין וּרְבִיעִית הִין, אַף עַל פִּי שֶׁמִּתְחַלְּפִין זֶה בְּזֶה, הוֹאִיל וְהָיוּ בַּמִּקְדָּשׁ מִיְּמוֹת מֹשֶׁה רַבֵּנוּ.</P>

<P><B>ז,י</B>  [ח] אֶחָד הַנּוֹשֵׂא וְנוֹתֵן עִם יִשְׂרָאֵל, אוֹ עִם הַגּוֹי עוֹבֵד עֲבוֹדָה זָרָה--אִם מָדַד אוֹ שָׁקַל בְּחָסֵר, עוֹבֵר בְּלֹא תַעֲשֶׂה וְחַיָּב לְהַחְזִיר.  וְכֵן אָסוּר לְהַטְעוֹת אֶת הַגּוֹיִים בְּחֶשְׁבּוֹן, אֵלָא יְדַקְדַּק עִמּוֹ:  שֶׁנֶּאֱמָר "וְחִשַּׁב, עִם-קֹנֵהוּ" (ויקרא כה,נ)--אַף עַל פִּי שְׁהוּא כָּבוּשׁ תַּחַת יָדֶיךָ, קַל וְחֹמֶר לַגּוֹי שְׁאֵינוּ כָּבוּשׁ תַּחַת יָדֶיךָ; וַהֲרֵי הוּא אוֹמֵר "כִּי תוֹעֲבַת ה' אֱלֹהֶיךָ, כָּל-עֹשֵׂה אֵלֶּה:  כֹּל, עֹשֵׂה עָוֶל" (דברים כה,טז), מִכָּל מָקוֹם.</P>

<P><B>ז,יא</B>  [ט] וְכֵן בְּמִדַּת הַקַּרְקָע--אִם הִטְעָה אֶת חֲבֵרוֹ בִּמְשִׁיחַת הַקַּרְקָע, עוֹבֵר בְּלֹא תַעֲשֶׂה:  שֶׁנֶּאֱמָר "לֹא-תַעֲשׂוּ עָוֶל, בַּמִּשְׁפָּט, בַּמִּדָּה" (ויקרא יט,לה)--"בַּמִּדָּה", זוֹ מִדַּת הַקַּרְקָע.  וְכֵן הוּא עִנְיַן פָּסוּק זֶה "לֹא-תַעֲשׂוּ עָוֶל, בַּמִּשְׁפָּט", מִדַּת קַרְקָע, וְלֹא בְּמִשְׁפַּט הַמִּשְׁקָל וְלֹא בְּמִשְׁפַּט הַמִּדָּה, אַפִלּוּ מִדָּה קְטַנָּה כִּמְשׂוּרָה.</P>

<P><B>ז,יב</B>  [י] בְּנֵי חֲבוּרָה הַמַּקְפִּידִים זֶה עַל זֶה שֶׁהִחְלִיפוּ חֵלֶק בְּחֵלֶק, אוֹ לָוָה מִמֶּנּוּ מַאֲכָל וְהִחְזִיר לוֹ--עוֹבְרִין מִשּׁוֹם מִדָּה, וּמִשּׁוֹם מִשְׁקָל, וּמִשּׁוֹם מִנְיָן, וּמִשּׁוֹם לוֹוִין וּפוֹרְעִין בְּיוֹם טוֹב.</P>

<P><B>ז,יג</B>  [יא] הַמַּסִּיג גְּבוּל רֵעֵהוּ, וְהִכְנִיס מִתְּחוּם חֲבֵרוֹ בְּתוֹךְ תְּחוּם שֶׁלּוֹ--אַפִלּוּ מְלוֹא אֶצְבָּע--אִם בְּחָזְקָה עָשָׂה, הֲרֵי זֶה גַּזְלָן; וְאִם הִסִּיג בַּסֵּתֶר, הֲרֵי זֶה גַּנָּב.  וְאִם בְּאֶרֶץ יִשְׂרָאֵל הִסִּיג הַגְּבוּל, הֲרֵי זֶה עוֹבֵר בִּשְׁנֵי לָאוִין:  בְּלָאו שֶׁלִּגְנֵבָה אוֹ שֶׁלִּגְזֵלָה, וּבְלָאו שֶׁלְּ"לֹא תַסִּיג גְּבוּל רֵעֲךָ" (דברים יט,יד).  וְאֵין חַיָּבִין בְּלָאו זֶה אֵלָא בְּאֶרֶץ יִשְׂרָאֵל, שֶׁנֶּאֱמָר "בְּנַחֲלָתְךָ, אֲשֶׁר תִּנְחַל, בָּאָרֶץ" (שם).</P>

<P><B>ז,יד</B>  [יב] קָשֶׁה עָנְשָׁן שֶׁלְּמִדּוֹת, יָתֵר מֵעָנְשָׁן שֶׁלַּעֲרָיוֹת, שֶׁזֶּה בֵּינוֹ לְבֵין הַמָּקוֹם, וְזֶה בֵּינוֹ לְבֵין חֲבֵרוֹ.  וְכָל הַכּוֹפֵר בְּמִצְוַת מִדּוֹת--כְּכוֹפֵר בִּיצִיאַת מִצְרַיִם, שְׁהִיא תְּחִלַּת הַצִּוּוּי; וְכָל הַמְּקַבֵּל עָלָיו מִצְוַת מִדּוֹת--הֲרֵי זֶה מוֹדֶה בִּיצִיאַת מִצְרַיִם, שְׁהִיא גָּרְמָה לְכָל הַצִּוּוּיִין.
<BR> </P>

<H2>הִלְכּוֹת גְּנֵבָה פֵּרֶק ח</H2>

<P><B>ח,א</B>  מִצְוַת עֲשֵׂה לְצַדַּק הַמֹּאזְנַיִם וְהַמִּשְׁקָלוֹת וְהַמִּדּוֹת יָפֶה יָפֶה וּלְדַקְדַּק בְּחֶשְׁבּוֹנָן בְּשָׁעַת עֲשִׂיָּתָן, שֶׁנֶּאֱמָר "מֹאזְנֵי צֶדֶק אַבְנֵי-צֶדֶק, אֵיפַת צֶדֶק וְהִין צֶדֶק--יִהְיֶה לָכֶם" (ויקרא יט,לו).</P>

<P><B>ח,ב</B>  וְכֵן בְּמִדַּת הַקַּרְקָע, צָרִיךְ לְדַקְדַּק בְּחֶשְׁבּוֹן מְשִׁיחַת הַקַּרְקָע עַל פִּי הָעִיקָרִים הַמִּתְבָּאֲרִים בְּכִתְבֵי הַגֵּימְטַרְיוֹת, שֶׁאַפִלּוּ מְלוֹא אֶצְבָּע מִן הַקַּרְקָע, רוֹאִין אוֹתָהּ כְּאִלּוּ הִיא מְלֵאָה כַּרְכֹּם.</P>

<P><B>ח,ג</B>  [ב] אַרְבַּע אַמּוֹת הַסְּמוּכִין לְחָרִיץ, מְזַלְזְלִין בִּמְשִׁיחָתָן; וְהַסְּמוּכִים לִשְׂפַת הַנָּהָר--אֵין מוֹשְׁחִין אוֹתָן כְּלָל, מִפְּנֵי שְׁהֶן שֶׁלִּבְנֵי רְשׁוּת הָרַבִּים.  [ג] וְהַמּוֹדֵד אֶת הַקַּרְקָע--לֹא יָמֹד לְאֶחָד בִּימוֹת הַחַמָּה וּלְאֶחָד בִּימוֹת הַגְּשָׁמִים, מִפְּנֵי שֶׁהַחֶבֶל מִתְקַצֵּר בִּימוֹת הַחַמָּה; לְפִיכָּךְ אִם מָדַד בְּקָנֶה אוֹ בְּשַׁלְשֶׁלֶת בַּרְזֶל וְכַיּוֹצֶא בָּהּ, אֵין בְּכָּךְ כְּלוּם.</P>

<P><B>ח,ד</B>  אֵין עוֹשִׂין מִשְׁקָלוֹת לֹא שֶׁלִּבְדִיל, וְלֹא שֶׁלְּעוֹפֶרֶת, וְלֹא שֶׁלִּשְׁאָר מִינֵי מַתְּכוֹת כְּאֵלּוּ, מִפְּנֵי שֶׁמַּעֲלִין חֲלוּדָה וּמִתְחַסְּרִין; אֲבָל עוֹשִׂין שֶׁלִּצְחִיחַ סֶלַע, וְשֶׁלִּזְכוֹכִית, וְשֶׁלְּאֶבֶן שֹׁהַם, וְכַיּוֹצֶא בָּהֶן.</P>

<P><B>ח,ה</B>  אֵין עוֹשִׂין אֶת הַמְּחָק לֹא שֶׁלְּדַלַּעַת, מִפְּנֵי שְׁהוּא מֵקַל, וְלֹא שֶׁלְּמַתֶּכֶת, מִפְּנֵי שְׁהוּא מַכְבִּיד; אֲבָל עוֹשֵׂהוּ שֶׁלְּזַיִת, וְשֶׁלֶּאֱגוֹזִים, וְשֶׁלְּשִׁקְמָה, וְשֶׁלְּאֶשְׁכְּרוֹעַ, וְכַיּוֹצֶא בָּהֶן.</P>

<P><B>ח,ו</B>  אֵין עוֹשִׂין אֶת הַמְּחָק, צִדּוֹ אֶחָד קָצֵר וְצִדּוֹ אֶחָד עָבֶה.  וְלֹא יִמְחֹק מְעַט מְעַט, מִפְּנֵי שֶׁמַּפְחִיתוֹ לַמּוֹכֵר; וְלֹא יִמְחֹק בְּבַת אַחַת, מִפְּנֵי שֶׁמַּפְחִיתוֹ לַלּוֹקֵחַ.</P>

<P><B>ח,ז</B>  אֵין טוֹמְנִין אֶת הַמִּשְׁקָלוֹת בַּמֶּלַח כְּדֵי שֶׁיִּפְחֲתוּ, וְלֹא יַרְתִּיחַ בְּמִדַּת הַלַּח בְּעֵת שֶׁמּוֹדֵד, וְאַפִלּוּ הָיְתָה הַמִּדָּה קְטַנָּה בְּיוֹתֵר:  שֶׁהֲרֵי הַתּוֹרָה הִקְפִּידָה עַל הַמִּדּוֹת בְּכָל שְׁהוּא--שֶׁנֶּאֱמָר "וּבַמְּשׂוּרָה" (ויקרא יט,לה), וְהִיא מִדָּה קְטַנָּה אֶחָד מִשְּׁלוֹשָׁה וּשְׁלוֹשִׁים בַּלּוֹג.</P>

<P><B>ח,ח</B>  מוֹכְרֵי עֲשָׁשִׁיּוֹת שֶׁלְּבַרְזֶל וְכַיּוֹצֶא בָּהֶן--צָרִיךְ לִהְיוֹת חוּט הַמֹּאזְנַיִם שֶׁאוֹחֵז הַשּׁוֹקֵל בְּיָדוֹ תָּלוּי בָּאַוֵּיר שְׁלוֹשָׁה טְפָחִים, וּגְבוֹהִין מִן הָאָרֶץ שְׁלוֹשָׁה טְפָחִים, וְאֹרֶךְ קָנֶה הַמֹּאזְנַיִם וְאֹרֶךְ הַחוּטִים שְׁנֵים עָשָׂר טֶפַח.</P>

<P><B>ח,ט</B>  מֹאזְנַיִם שֶׁלְּמוֹכְרֵי צֶמֶר וְשֶׁלְּמוֹכְרֵי זְכוֹכִית--יִהְיֶה אֹרֶךְ הַחוּט שְׁהֶן תְּלוּיִין בּוֹ שְׁנֵי טְפָחִים, וּגְבוֹהִין מִן הָאָרֶץ שְׁנֵי טְפָחִים, וְהַקָּנֶה וְהַחוּטִין אָרְכָּן תִּשְׁעָה טְפָחִים.</P>

<P><B>ח,י</B>  מֹאזְנַיִם שֶׁלַּחֶנְוָנִי וְשֶׁלְּבַעַל הַבַּיִת--יִהְיֶה אֹרֶךְ הַחוּט שְׁהֶן תְּלוּיִים בּוֹ טֶפַח, וּגְבוֹהִין מִן הָאָרֶץ טֶפַח, וְאֹרֶךְ הַקָּנֶה וְאֹרֶךְ הַחוּטִין שִׁשָּׁה טְפָחִים.</P>

<P><B>ח,יא</B>  הַחוּט שֶׁתּוֹלִין בּוֹ הַפֶּלֶס, וְכֵן חוּט מֹאזְנַיִם שֶׁלְּזָהָב וְשֶׁלְּמוֹכְרֵי אַרְגָּמָן טוֹב--אָרְכּוֹ שָׁלוֹשׁ אֶצְבָּעוֹת, וּגְבוֹהִין מִן הָאָרֶץ שָׁלוֹשׁ אֶצְבָּעוֹת, וְאֹרֶךְ הַפֶּלֶס וְאֹרֶךְ הַשַּׁלְשְׁלָאוֹת שֶׁלּוֹ כְּפִי מַה שְׁהוּא רוֹצֶה.</P>

<P><B>ח,יב</B>  מְנַיִן שֶׁחַיָּב הַמּוֹכֵר לְהַכְרִיעַ לַלּוֹקֵחַ בְּעֵת שֶׁשּׁוֹקֵל לוֹ--שֶׁנֶּאֱמָר "אֶבֶן שְׁלֵמָה וָצֶדֶק" (דברים כה,טו), אָמְרָה תּוֹרָה צַדַּק מִשֶּׁלָּךְ וְתֶן לוֹ.  [יג] וְכַמָּה--בַּלַּח, אֶחָד לְמֵאָה; וּבַיָּבֵשׁ, אֶחָד לְאַרְבַּע מֵאוֹת.</P>

<P><B>ח,יג</B>  כֵּיצַד:  מָכַר לוֹ עֶשֶׂר לִיטְרִין לַח, נוֹתֵן לוֹ גֵרוּמִין אֶחָד מֵעֲשָׂרָה בַּלִּיטְרָה; וְאִם מָכַר לוֹ עֶשְׂרִים לִיטְרִין יָבֵשׁ, נוֹתֵן לוֹ גֵרוּמִין אֶחָד מֵעֶשְׂרִים בַּלִּיטְרָה.  וְכֵן לְפִי חֶשְׁבּוֹן זֶה, בֵּין רַב בֵּין מְעַט.</P>

<P><B>ח,יד</B>  בַּמֶּה דְּבָרִים אֲמוּרִים, בִּמְקוֹם שֶׁנָּהֲגוּ לִמְכֹּר עַיִן בְּעַיִן; אֲבָל בִּמְקוֹם שֶׁנָּהֲגוּ לְהַכְרִיעַ, חַיָּב לְהַכְרִיעַ לוֹ טֶפַח.  [טו] הָיָה שׁוֹקֵל לוֹ עֶשֶׂר לִיטְרִין--לֹא יֹאמַר לוֹ שְׁקֹל אַחַת אַחַת וְהַכְרַע, אֵלָא שׁוֹקֵל לוֹ עֲשָׂרָה בְּבַת אַחַת וְהֶכְרֵעַ אֶחָד לְכֻלָּן.</P>

<P><B>ח,טו</B>  [טז] מְקוֹם שֶׁנָּהֲגוּ לָמֹד בַּדַּקָּה, לֹא יָמֹד בַּגַּסָּה; בַּגַּסָּה, לֹא יָמֹד בַּדַּקָּה; לִמְחֹק, לֹא יִגְדֹּשׁ וְיוֹסִיף בְּדָמִים; וְכֵן אִם נָהֲגוּ לִגְדֹּשׁ, לֹא יִמְחֹק וְיִפְחֹת מִן הַדָּמִים:  אֵלָא מוֹדֵד כְּמִנְהַג הַמְּדִינָה.</P>

<P><B>ח,טז</B>  [יז] בְּנֵי מְדִינָה שֶׁרָצוּ לְהוֹסִיף עַל הַמִּדּוֹת אוֹ עַל הַמִּשְׁקָלוֹת, לֹא יוֹסִיפוּ יָתֵר עַל שְׁתוּת:  שְׁאִם הָיָה הַקַּב מִשְׁקָל חֲמִשָּׁה, וַעֲשָׂאוּהוּ מֵכִיל שִׁשָּׁה--הָרְשׁוּת בְּיָדָן; יָתֵר עַל שִׁשָּׁה, לֹא יַעֲשׂוּ.</P>

<P><B>ח,יז</B>  [יח] הַסִּיטוֹן מְקַנֵּחַ אֶת מִדּוֹתָיו, אַחַת לִשְׁלוֹשִׁים יוֹם.  וּבַעַל הַבַּיִת, אַחַת לִשְׁנֵים עָשָׂר חֹדֶשׁ.  וְהַחֶנְוָנִי מְקַנֵּחַ מִדּוֹתָיו, פַּעֲמַיִם בַּשַּׁבָּת; וּמְמַחֶה מִשְׁקְלוֹתָיו, פַּעַם אַחַת בַּשַּׁבָּת; וּמְקַנֵּחַ מֹאזְנַיִם עַל כָּל מִשְׁקָל וּמִשְׁקָל, כְּדֵי שֶׁלֹּא יַחְלִידוּ.</P>

<P><B>ח,יח</B>  [יט] הַמְּבַקֵּשׁ לִשְׁקֹל שְׁלוֹשָׁה רְבִיעֵי לִיטְרָה--נוֹתֵן לִיטְרָה בְּכַף מֹאזְנַיִם, וְהַבָּשָׂר וּרְבִיעַ לִיטְרָה בְּכַף שְׁנִיָּה:  שְׁאִם אַתָּה אוֹמֵר נוֹתֵן חֲצִי לִיטְרָה וּרְבִיעַ לִיטְרָה בְּכַף אַחַת--שֶׁמֶּא יִפֹּל רְבִיעַ הַלִּיטְרָה, וְאֵין הַלּוֹקֵחַ רוֹאֵהוּ.</P>

<P><B>ח,יט</B>  [כ] חַיָּבִין בֵּית דִּין לְהַעְמִיד שׁוֹטְרִים בְּכָל מְדִינָה וּמְדִינָה וּבְכָל פֶּלֶךְ וּפֶלֶךְ, שֶׁיִּהְיוּ מְחַזְּרִין עַל הַחֲנִיּוֹת, וּמְצַדְּקִין אֶת הַמֹּאזְנַיִם וְאֶת הַמִּדּוֹת, וּפוֹסְקִין אֶת הַשְּׁעָרִים.  וְכָל מִי שֶׁנִּמְצָא עִמּוֹ מִשְׁקָל חָסֵר, אוֹ מִדָּה חֲסֵרָה, אוֹ מֹאזְנַיִם מְקֻלְקָלִין--רְשׁוּת יֵשׁ לָהֶן לְהַכּוֹתוֹ כְּפִי כּוֹחוֹ, וּלְקָנְסוֹ כַּמָּה שֶׁיִּרְאֶה בֵּית דִּין לְחַזַּק הַדָּבָר.  וְכָל מִי שֶׁמַּפְקִיעַ אֶת הַשַּׁעַר וּמוֹכֵר בְּיֹקֶר--מַכִּין אוֹתוֹ, וְכוֹפִין אוֹתוֹ וּמוֹכֵר כְּשַׁעַר הַשּׁוּק.
<BR> </P>

<H2>הִלְכּוֹת גְּנֵבָה פֵּרֶק ט</H2>

<P><B>ט,א</B>  כָּל הַגּוֹנֵב נֶפֶשׁ מִיִּשְׂרָאֵל, עוֹבֵר בְּלֹא תַעֲשֶׂה:  שֶׁנֶּאֱמָר "לֹא תִגְנֹב" (שמות כ,יב; דברים ה,טז)--פָּסוּק זֶה הָאָמוּר בַּעֲשֶׂרֶת הַדְּבָרִים, הוּא אַזְהָרָה לְגוֹנֵב נְפָשׁוֹת.  וְכֵן הַמּוֹכְרוֹ--עוֹבֵר בְּלֹא תַעֲשֶׂה, שֶׁזֶּה בִּכְלַל "לֹא יִמָּכְרוּ, מִמְכֶּרֶת עָבֶד" (ויקרא כה,מב).  וְאֵין לוֹקִין עַל שְׁנֵי לָאוִין אֵלּוּ, מִפְּנֵי שְׁהוּא לָאו שֶׁנִּתַּן לְאַזְהָרַת מִיתַת בֵּית דִּין, שֶׁנֶּאֱמָר "כִּי-יִמָּצֵא אִישׁ, גֹּנֵב נֶפֶשׁ . . ." (דברים כד,ז); וּמִיתָתוֹ בְּחָנֵק.</P>

<P><B>ט,ב</B>  אֵין הַגַּנָּב חַיָּב מִיתַת חָנֵק עַד שֶׁיִּגְנֹב אֶת הַיִּשְׂרָאֵל, וְיַכְנִיסֶנּוּ לִרְשׁוּתוֹ, וְיִשְׁתַּמַּשׁ בּוֹ, וְיִמְכְּרֶנּוּ לַאֲחֵרִים--שֶׁנֶּאֱמָר "וְהִתְעַמֶּר-בּוֹ, וּמְכָרוֹ" (דברים כד,ז).  וְאַפִלּוּ לֹא נִשְׁתַּמַּשׁ בּוֹ אֵלָא בְּפָחוּת מִשּׁוֹוֶה פְּרוּטָה, כְּגוֹן שֶׁנִּשְׁעַן עָלָיו אוֹ נִסְמַךְ בּוֹ, אַף עַל פִּי שֶׁהַנִּגְנָב יָשֵׁן--הֲרֵי זֶה נִשְׁתַּמַּשׁ בּוֹ.</P>

<P><B>ט,ג</B>  גְּנָבוֹ וְנִשְׁתַּמַּשׁ בּוֹ וּמְכָרוֹ, וַעֲדַיִן הַנִּגְנָב בִּרְשׁוּת עַצְמוֹ, וְלֹא הִכְנִיסוֹ הַגַּנָּב לִרְשׁוּתוֹ--פָּטוּר.  גְּנָבוֹ וְהוֹצִיאוֹ לִרְשׁוּתוֹ, וְנִשְׁתַּמַּשׁ בּוֹ וְלֹא מְכָרוֹ, אוֹ מְכָרוֹ קֹדֶם שֶׁיִּשְׁתַּמַּשׁ בּוֹ, אוֹ נִשְׁתַּמַּשׁ בּוֹ וּמְכָרוֹ לְאֶחָד מִקְּרוֹבָיו שֶׁלַּגַּנָּב, כְּגוֹן שֶׁמְּכָרוֹ לְאָבִיו אוֹ לְאָחִיו--הֲרֵי זֶה פָּטוּר:  שֶׁנֶּאֱמָר "גֹּנֵב נֶפֶשׁ מֵאֶחָיו" (דברים כד,ז), עַד שֶׁיַּבְדִּילֶנּוּ מֵאֶחָיו וּמִקְּרוֹבָיו בִּמְכִירָה.</P>

<P><B>ט,ד</B>  וְכֵן אִם גְּנָבוֹ וְהוּא יָשֵׁן, וְנִשְׁתַּמַּשׁ בּוֹ כִּשְׁהוּא יָשֵׁן, וּמְכָרוֹ וַעֲדַיִן הוּא יָשֵׁן--הֲרֵי זֶה פָּטוּר.  [ד] וְכֵן אִם גָּנַב אִשָּׁה, וּמְכָרָהּ לְעֻבְרֶיהָ בִּלְבָד, כְּגוֹן שֶׁהִתְנָה עַל הַלּוֹקֵחַ שֶׁזּוֹ הַשִּׁפְחָה לִי, וְאֵין לָךְ אֵלָא הַוְּלָדוֹת--הֲרֵי זֶה פָּטוּר.</P>

<P><B>ט,ה</B>  הַגּוֹנֵב אֶת בְּנוֹ אוֹ אֶת אָחִיו הַקָּטָן, וְכֵן הָאַפְטְרוּפִין שֶׁגָּנְבוּ אֶת הַיְּתוֹמִים שְׁהֶן סְמוּכִין אֶצְלָם, וּבַעַל הַבַּיִת שֶׁגָּנַב אֶחָד מִבְּנֵי בֵּיתוֹ הַסְּמוּכִין עַל שֻׁלְחָנוֹ, וּמְלַמֵּד תִּינוֹקוֹת שֶׁגָּנַב אֶחָד מִן הַקְּטַנִּים הַלּוֹמְדִים אֶצְלוֹ--אַף עַל פִּי שֶׁנִּשְׁתַּמַּשׁ בּוֹ וּמְכָרוֹ, פָּטוּר:  שֶׁנֶּאֱמָר "וְנִמְצָא בְיָדוֹ" (שמות כא,טז), פְּרָט לְאֵלּוּ שְׁהֶן מְצוּיִין בְּיָדוֹ.</P>

<P><B>ט,ו</B>  אֶחָד הַגּוֹנֵב אֶת הַגָּדוֹל, אוֹ הַגּוֹנֵב אֶת הַקָּטָן בֶּן יוֹמוֹ שֶׁכָּלוּ לוֹ חֳדָשָׁיו, בֵּין זָכָר בֵּין נְקֵבָה, בֵּין שֶׁהָיָה הַגַּנָּב אִישׁ אוֹ אִשָּׁה--הֲרֵי אֵלּוּ נֶהְרָגִין:  שֶׁנֶּאֱמָר "גֹּנֵב נֶפֶשׁ" (דברים כד,ז), מִכָּל מָקוֹם.  וְאֶחָד הַגּוֹנֵב אֶת יִשְׂרָאֵל, אוֹ שֶׁגַּנָּב גֵּר אוֹ עֶבֶד מְשֻׁחְרָר--שֶׁנֶּאֱמָר "נֶפֶשׁ מֵאֶחָיו" (שם), וְאֵלּוּ בִּכְלַל אַחֵינוּ בַּתּוֹרָה וּבַמִּצְווֹת הֶן.  אֲבָל הַגּוֹנֵב אֶת הָעֶבֶד, אוֹ מִי שֶׁחֶצְיוֹ עֶבֶד וְחֶצְיוֹ בֶּן חוֹרִין--פָּטוּר.</P>

<P><B>ט,ז</B>  הַבָּא בַּמַּחְתֶּרֶת, בֵּין בַּיּוֹם בֵּין בַּלַּיְלָה--אֵין לוֹ דָּמִים:  אֵלָא אִם הֲרָגוֹ בַּעַל הַבַּיִת אוֹ שְׁאָר הָאָדָם, פְּטוּרִין.  וּרְשׁוּת יֵשׁ לַכֹּל לְהָרְגוֹ בֵּין בַּחֹל בֵּין בַּשַּׁבָּת, בְּכָל מִיתָה שֶׁיְּכוּלִין לַהֲמִיתוֹ--שֶׁנֶּאֱמָר "אֵין לוֹ, דָּמִים" (שמות כב,א).</P>

<P><B>ט,ח</B>  וְאֶחָד הַבָּא בַּמַּחְתֶּרֶת, אוֹ גַּנָּב שֶׁנִּמְצָא בְּתוֹךְ גַּגּוֹ שֶׁלָּאָדָם, אוֹ בְּתוֹךְ חֲצֵרוֹ, אוֹ בְּתוֹךְ קַרְפֵּפוֹ--בֵּין בַּיּוֹם בֵּין בַּלַּיְלָה.  וְלָמָּה נֶאֱמָר "בַּמַּחְתֶּרֶת" (שמות כב,א), לְפִי שֶׁדֶּרֶךְ רֹב הַגַּנָּבִים לָבוֹא בַּמַּחְתֶּרֶת בַּלַּיְלָה.</P>

<P><B>ט,ט</B>  וּמִפְּנֵי מַה הִתִּירָה תּוֹרָה דָּמוֹ שֶׁלַּגַּנָּב, אַף עַל פִּי שֶׁבָּא עַל עִסְקֵי מָמוֹן:  לְפִי שֶׁחֶזְקָתוֹ שְׁאִם עָמַד בַּעַל הַבַּיִת בְּפָנָיו וּמְנָעוֹ, יַהַרְגֶנּוּ; וְנִמְצָא זֶה הַנִּכְנָס לְבֵית חֲבֵרוֹ לִגְנֹב כְּרוֹדֵף אַחַר חֲבֵרוֹ לְהָרְגוֹ, וּלְפִיכָּךְ יֵהָרֵג--בֵּין שֶׁהָיָה גָּדוֹל בֵּין שֶׁהָיָה קָטָן, בֵּין זָכָר בֵּין נְקֵבָה.</P>

<P><B>ט,י</B>  הָיָה הַדָּבָר בָּרוּר לְבַעַל הַבַּיִת שֶׁזֶּה הַגַּנָּב הַבָּא עָלָיו אֵינוּ הוֹרְגוֹ, וְלֹא בָא אֵלָא עַל עִסְקֵי מָמוֹן--אָסוּר לְהָרְגוֹ; וְאִם הֲרָגוֹ, הֲרֵי זֶה הוֹרֵג נֶפֶשׁ:  שֶׁנֶּאֱמָר "אִם-זָרְחָה הַשֶּׁמֶשׁ עָלָיו" (שמות כב,ב)--אִם בָּרוּר לָךְ הַדָּבָר כַּשֶּׁמֶשׁ שֶׁיֵּשׁ לוֹ שָׁלוֹם עִמָּךְ, אַל תַּהַרְגֵהוּ.  לְפִיכָּךְ אָב הַבָּא בַּמַּחְתֶּרֶת עַל בְּנוֹ--אֵינוּ נֶהְרָג, שֶׁוַּדַּאי שְׁאֵינוּ הוֹרְגוֹ; אֲבָל הַבֵּן הַבָּא עַל אָבִיו, נֶהְרָג.</P>

<P><B>ט,יא</B>  וְכֵן הַגַּנָּב שֶׁגָּנַב וְיָצָא, אוֹ שֶׁלֹּא גָנַב וּמְצָאוֹ יוֹצֶא מִן הַמַּחְתֶּרֶת--הוֹאִיל וּפָנָה עֹרֶף וְאֵינוּ רוֹדֵף, יֵשׁ לוֹ דָּמִים.  וְכֵן אִם הִקִּיפוּהוּ עֵדִים אוֹ בְּנֵי אָדָם--אַף עַל פִּי שֶׁעֲדַיִן הוּא בִּרְשׁוּת זֶה שֶׁבָּא עָלָיו, אֵינוּ נֶהְרָג.  וְאֵין צָרִיךְ לוֹמַר אִם בָּא לְבֵית דִּין, שְׁאֵינוּ נֶהְרָג.</P>

<P><B>ט,יב</B>  וְכֵן הַבָּא בַּמַּחְתֶּרֶת לְתוֹךְ גִּנָּתוֹ, אוֹ לְתוֹךְ שָׂדֵהוּ, אוֹ לְתוֹךְ הַדִּיר וְהַסַּהַר--יֵשׁ לוֹ דָּמִים:  שֶׁחֶזְקָתוֹ שֶׁבָּא עַל הַמָּמוֹן בִּלְבָד, לְפִי שְׁאֵין רֹב הַבְּעָלִים מְצוּיִים בַּמְּקוֹמוֹת אֵלּוּ.</P>

<P><B>ט,יג</B>  כָּל גַּנָּב שֶׁיֵּשׁ לוֹ דָּמִים--אִם נָפַל עָלָיו גַּל בַּשַּׁבָּת, מְפַקְּחִים עָלָיו.  וְאִם שִׁבַּר כֵּלִים בְּבִיאָתוֹ, חַיָּב בְּתַשְׁלוּמִין; אֲבָל מִי שְׁאֵין לוֹ דָּמִים שֶׁשִּׁבַּר כֵּלִים בְּבִיאָתוֹ, פָּטוּר כְּמוֹ שֶׁבֵּאַרְנוּ.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר נזקים - הלכות גזילה ואבידה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת גְּזֵלָה וַאֲבֵדָה</H1>

<P>יֵשׁ בִּכְלָלָן שֶׁבַע מִצְווֹת--שְׁתֵּי מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִגְזֹל; (ב) שֶׁלֹּא לַעֲשֹׁק; (ג) שֶׁלֹּא לַחְמֹד; (ד) שֶׁלֹּא לְהִתְאַוּוֹת; (ה) לְהָשִׁיב אֶת הַגְּזֵלָה; (ו) שֶׁלֹּא יִתְעַלַּם מִן הָאֲבֵדָה; (ז) לְהָשִׁיב הָאֲבֵדָה.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק א</H2>

<P><B>א,א</B>  כָּל הַגּוֹזֵל אֶת חֲבֵרוֹ שׁוֹוֶה פְּרוּטָה--עוֹבֵר בְּלֹא תַעֲשֶׂה, שֶׁנֶּאֱמָר "לֹא תִגְזֹל" (ויקרא יט,יג).  וְאֵין לוֹקִין עַל לָאו זֶה, שֶׁהֲרֵי הַכָּתוּב נִתְּקוֹ לַעֲשֵׂה:  שְׁאִם גָּזַל, חַיָּב לְהַחְזִיר--שֶׁנֶּאֱמָר "וְהֵשִׁיב אֶת-הַגְּזֵלָה אֲשֶׁר גָּזָל" (ויקרא ה,כג), זוֹ מִצְוַת עֲשֵׂה.  וְאַפִלּוּ שָׂרַף הַגְּזֵלָה--אֵינוּ לוֹקֶה, שֶׁהֲרֵי הוּא חַיָּב לְשַׁלַּם דָּמֶיהָ, וְכָל לָאו שֶׁנִּתָּן לְתַשְׁלוּמִין, אֵין לוֹקִין עָלָיו.  [ב] וְאָסוּר לִגְזֹל כָּל שְׁהוּא, דִּין תּוֹרָה.  אַפִלּוּ גּוֹי עוֹבֵד עֲבוֹדָה זָרָה, אָסוּר לְגָזְלוֹ אוֹ לְעָשְׁקוֹ; וְאִם גְּזָלוֹ אוֹ עֲשָׁקוֹ, יַחְזִיר.</P>

<P><B>א,ב</B>  [ג] אֵיזֶה הוּא גּוֹזֵל, זֶה הַלּוֹקֵחַ מְמוֹן הָאָדָם בְּחָזְקָה:  כְּגוֹן שֶׁחָטַף מִטַּלְטְלִין מִיָּדוֹ, אוֹ שֶׁנִּכְנַס לִרְשׁוּתוֹ שֶׁלֹּא בִּרְצוֹן הַבְּעָלִים וְנָטַל כֵּלִים מִשָּׁם, אוֹ שֶׁתָּקַף בַּעֲבָדָיו וּבִבְהֶמְתּוֹ וְנִשְׁתַּמַּשׁ בָּהֶן, אוֹ שֶׁיָּרַד לְתוֹךְ שָׂדֵהוּ וְאָכַל פֵּרוֹתֶיהָ, וְכָל כַּיּוֹצֶא בְּזֶה--הוּא הַגּוֹזֵל, כְּעִנְיַן שֶׁנֶּאֱמָר "וַיִּגְזֹל אֶת-הַחֲנִית מִיַּד הַמִּצְרִי" (שמואל ב כג,כא; דברי הימים א יא,כג).</P>

<P><B>א,ג</B>  [ד] אֵיזֶה הוּא עוֹשֵׁק--זֶה שֶׁבָּא מְמוֹן חֲבֵרוֹ לְתוֹךְ יָדוֹ בִּרְצוֹן הַבְּעָלִים, וְכֵיוָן שֶׁתְּבָעוּהוּ כָּבַשׁ הַמָּמוֹן אֶצְלוֹ בְּחָזְקָה וְלֹא הִחְזִירוֹ:  כְּגוֹן שֶׁהָיָה לוֹ בְּיַד חֲבֵרוֹ הַלְוָאָה אוֹ פִּקָּדוֹן אוֹ שְׂכִירוּת, וְהוּא תּוֹבְעוֹ וְאֵינוּ יָכוֹל לְהוֹצִיא מִמֶּנּוּ מִפְּנֵי שְׁהוּא אַלָּם וְקָשֶׁה; וְעַל זֶה נֶאֱמָר "לֹא-תַעֲשֹׁק אֶת-רֵעֲךָ" (ויקרא יט,יג).</P>

<P><B>א,ד</B>  [ה] כָּל הַגּוֹזֵל--חַיָּב לְהַחְזִיר הַגְּזֵלָה עַצְמָהּ, שֶׁנֶּאֱמָר "וְהֵשִׁיב אֶת-הַגְּזֵלָה אֲשֶׁר גָּזָל" (ויקרא ה,כג).  וְאִם אָבְדָה אוֹ נִשְׁתַּנָּת, מְשַׁלֵּם דָּמֶיהָ:  בֵּין שֶׁהוֹדָה מִפִּי עַצְמוֹ, בֵּין שֶׁבָּאוּ עָלָיו עֵדִים שֶׁגָּזַל--הֲרֵי זֶה חַיָּב לְשַׁלַּם הַקֶּרֶן בִּלְבָד.  אַפִלּוּ גָּזַל קוֹרָה, וּבָנָה אוֹתָהּ בַּבִּירָה, הוֹאִיל וְלֹא נִשְׁתַּנָּת, דִּין תּוֹרָה הוּא שֶׁיַּהֲרֹס אֶת כָּל הַבִּנְיָן וְיַחְזִיר קוֹרָה לִבְעָלֶיהָ; אֲבָל תִּקְּנוּ חֲכָמִים מִפְּנֵי תַּקָּנַת הַשָּׁבִים, שֶׁיִּהְיֶה נוֹתֵן אֶת דָּמֶיהָ וְלֹא יַפְסִיד הַבִּנְיָן.  וְכֵן כָּל כַּיּוֹצֶא בְּזֶה.</P>

<P><B>א,ה</B>  אַפִלּוּ גָּזַל קוֹרָה, וְעָשָׂה אוֹתָהּ בְּסֻכַּת הֶחָג, וּבָא בַּעַל הַקּוֹרָה לִתְבֹּעַ בְּתוֹךְ יְמֵי הֶחָג--נוֹתֵן לוֹ אֶת דָּמֶיהָ.  אֲבָל אַחַר הֶחָג, הוֹאִיל וְלֹא נִשְׁתַּנָּת וְלֹא בְּנָאָהּ בְּטִיט, מַחְזִיר אֶת הַקּוֹרָה עַצְמָהּ.</P>

<P><B>א,ו</B>  הַגּוֹזֵל פָּחוּת מִשּׁוֹוֶה פְּרוּטָה--אַף עַל פִּי שֶׁעָבַר, אֵינוּ בְּתוֹרַת הָשֵׁב גְּזֵלָה.  גָּזַל שָׁלוֹשׁ אֲגֻדּוֹת שֹׁווֹת שָׁלוֹשׁ פְּרוּטוֹת, וְהוּזְלוּ וַהֲרֵי שְׁלָשְׁתָּן שֹׁווֹת שְׁתֵּי פְּרוּטוֹת, וְהִחְזִיר לוֹ שְׁתַּיִם--חַיָּב לְהַחְזִיר הַשְּׁלִישִׁית, הוֹאִיל וּבַתְּחִלָּה הָיְתָה שׁוֹוָה פְּרוּטָה.  גָּזַל שְׁתַּיִם שֹׁווֹת פְּרוּטָה, וְהִחְזִיר אַחַת--גְּזֵלָה יֵשׁ כָּאן, מִצְוַת הָשֵׁב גְּזֵלָה אֵין כָּאן.</P>

<P><B>א,ז</B>  הַגּוֹזֵל אֶת חֲבֵרוֹ בַּיִּשּׁוּב, וְהִחְזִיר לוֹ גְּזֵלָתוֹ בַּמִּדְבָּר--הָרְשׁוּת בְּיַד הַנִּגְזָל:  אִם רָצָה, נוֹטֵל.  וְאִם לָאו--אוֹמֵר לוֹ אֵינִי נוֹטֵל אֵלָא בַּיִּשּׁוּב, שֶׁמֶּא תֵּאָנֵס מִמֶּנִּי כָּאן; וַהֲרֵי הִיא בִּרְשׁוּת הַגַּזְלָן וּבְאַחְרָיוּתוֹ, עַד שֶׁיַּחְזִירֶנָּה לוֹ בַּיִּשּׁוּב.  וְכֵן בִּדְמֵי הַגְּזֵלָה.</P>

<P><B>א,ח</B>  הַגּוֹזֵל אֶת חֲבֵרוֹ, וְהִבְלִיעַ לוֹ בְּחֶשְׁבּוֹן--יָצָא.  וְאִם הִחְזִיר לְכִיסוֹ שֶׁיֵּשׁ בּוֹ מָעוֹת--יָצָא, שֶׁאָדָם עָשׂוּי לְמַשְׁמַשׁ בְּכִיסוֹ בְּכָל שָׁעָה, וַהֲרֵי מָנָה הַמָּעוֹת שֶׁהִחְזִיר לוֹ בִּכְלַל מָעוֹתָיו, וּמִנְיָן שֶׁלֹּא מִדַּעַת פּוֹטֵר.  וְאִם הִחְזִיר לְכִיס שְׁאֵין בּוֹ כְּלוּם--לֹא יָצָא וְחַיָּב בְּאַחְרָיוּת הַגְּזֵלָה, עַד שֶׁיּוֹדִיעוֹ שֶׁהִחְזִיר לְכִיס פְּלוֹנִי.</P>

<P><B>א,ט</B>  כָּל הַחוֹמֵד עַבְדּוֹ אוֹ אֲמָתוֹ אוֹ בֵּיתוֹ וְכֵלָיו שֶׁלַּחֲבֵרוֹ, אוֹ כָּל דָּבָר שֶׁאִפְשָׁר לוֹ שֶׁיִּקְנֵהוּ מִמֶּנּוּ, וְהִכְבִּיד עָלָיו בְּרֵעִים וְהִפְצִיר בּוֹ עַד שֶׁלְּקָחוֹ מִמֶּנּוּ--אַף עַל פִּי שֶׁנָּתַן לוֹ דָּמִים רַבִּים--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "לֹא-תַחְמֹד" (שמות כ,יג; דברים ה,יז).  וְאֵין לוֹקִין עַל לָאו זֶה, מִפְּנֵי שְׁאֵין בּוֹ מַעֲשֶׂה.  וְאֵינוּ עוֹבֵר בְּלָאו זֶה, עַד שֶׁיִּקַּח הַחֵפֶץ שֶׁחָמַד, כְּעִנְיַן שֶׁנֶּאֱמָר "לֹא-תַחְמֹד כֶּסֶף וְזָהָב עֲלֵיהֶם, וְלָקַחְתָּ לָךְ" (דברים ז,כה), חִמּוּד שֶׁיֵּשׁ בּוֹ מַעֲשֶׂה.</P>

<P><B>א,י</B>  כָּל הַמִּתְאַוֶּה בֵּיתוֹ אוֹ אִשְׁתּוֹ וְכֵלָיו שֶׁלַּחֲבֵרוֹ, וְכָל כַּיּוֹצֶא בָּהֶן מִשְּׁאָר דְּבָרִים שֶׁאִפְשָׁר לוֹ לִקְנוֹתָן מִמֶּנּוּ--כֵּיוָן שֶׁחָשַׁב בְּלִבּוֹ הֵיאַךְ יִקְנֶה מִמֶּנּוּ דָּבָר זֶה, וְנִפְתָּה לִבּוֹ בַּדָּבָר--עָבַר בְּלֹא תַעֲשֶׂה, שֶׁנֶּאֱמָר "לֹא תִתְאַוֶּה" (דברים ה,יז); וְאֵין תַּאֲוָה אֵלָא בַּלֵּב בִּלְבָד.</P>

<P><B>א,יא</B>  הַתַּאֲוָה מְבִיאָה לִידֵי חִמּוּד, וְהַחִמּוּד מֵבִיא לִידֵי גָּזֵל:  שְׁאִם לֹא רָצוּ הַבְּעָלִים לִמְכֹּר, אַף עַל פִּי שֶׁהִרְבָּה לָהֶם בְּדָמִים וְהִפְצִיר בָּרֵעִים--יָבוֹא לִידֵי גָּזֵל, שֶׁנֶּאֱמָר "וְחָמְדוּ בָתִּים וְגָזָלוּ" (ראה מיכה ב,ב).  וְאִם עָמְדוּ הַבְּעָלִים בְּפָנָיו לְהַצִּיל מְמוֹנָם אוֹ מְנָעוּהוּ לִגְזֹל, יָבוֹא לִידֵי שְׁפִיכוּת דָּמִים.  צֵא וּלְמַד מִמַּעֲשֶׂה אַחְאָב וְנָבוֹת.</P>

<P><B>א,יב</B>  הַא לָמַדְתָּ שֶׁהַמִּתְאַוֶּה עוֹבֵר בְּלָאו אֶחָד, וְהַקּוֹנֶה דָּבָר שֶׁהִתְאַוָּה בְּהֶפְצֵר שֶׁהִפְצִיר בַּבְּעָלִים אוֹ בְּבַקָּשָׁה מֵהֶן עוֹבֵר בִּשְׁנֵי לָאוִין; לְכָּךְ נֶאֱמָר "לֹא-תַחְמֹד" (שמות כ,יג; דברים ה,יז), "וְלֹא תִתְאַוֶּה" (דברים ה,יז).  וְאִם גָּזַל, עָבַר בִּשְׁלוֹשָׁה לָאוִין.</P>

<P><B>א,יג</B>  כָּל הַגּוֹזֵל אֶת חֲבֵרוֹ שׁוֹוֶה פְּרוּטָה--כְּאִלּוּ נָטַל נִשְׁמָתוֹ מִמֶּנּוּ, שֶׁנֶּאֱמָר "כֵּן--אָרְחוֹת, כָּל-בֹּצֵעַ בָּצַע; אֶת-נֶפֶשׁ בְּעָלָיו יִקָּח" (משלי א,יט).  וְאַף עַל פִּי כֵן, אִם לֹא הָיְתָה הַגְּזֵלָה קַיֶּמֶת, וְרָצָה הַגַּזְלָן לַעֲשׂוֹת תְּשׁוּבָה, וּבָא מֵאֵלָיו וְהִחְזִיר דְּמֵי הַגְּזֵלָה--תַּקָּנַת חֲכָמִים הִיא שְׁאֵין מְקַבְּלִין מִמֶּנּוּ, אֵלָא עוֹזְרִין אוֹתוֹ וּמוֹחֲלִין לוֹ כְּדֵי לְקָרַב הַדֶּרֶךְ הַיְּשָׁרָה עַל הַשָּׁבִים.  וְכָל הַמְּקַבֵּל מִמֶּנּוּ דְּמֵי הַגְּזֵלָה, אֵין רוּחַ חֲכָמִים נוֹחָה הִמֶּנּוּ.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ב</H2>

<P><B>ב,א</B>  הַגְּזֵלָה שֶׁלֹּא נִשְׁתַּנָּת, אֵלָא הֲרֵי הִיא כְּמוֹת שֶׁהָיְתָה--אַף עַל פִּי שֶׁנִּתְיָאֲשׁוּ הַבְּעָלִים מִמֶּנָּה, וְאַף עַל פִּי שֶׁמֵּת הַגַּזְלָן וַהֲרֵי הִיא בְּיַד בָּנָיו--הֲרֵי זוֹ חוֹזֶרֶת לִבְעָלֶיהָ בְּעַצְמָהּ; וְאִם נִשְׁתַּנָּת בְּיַד הַגַּזְלָן--אַף עַל פִּי שֶׁעֲדַיִן לֹא נִתְיָאֲשׁוּ הַבְּעָלִים מִמֶּנָּה--קָנָה אוֹתָהּ בְּשִׁנּוּי, וּמְשַׁלֵּם דָּמֶיהָ כְּשָׁעַת הַגְּזֵלָה.</P>

<P><B>ב,ב</B>  וְדִין זֶה דִּין תּוֹרָה הוּא, שֶׁנֶּאֱמָר "וְהֵשִׁיב אֶת-הַגְּזֵלָה אֲשֶׁר גָּזָל" (ויקרא ה,כג).  מִפִּי הַשְּׁמוּעָה לָמְדוּ--אִם הִיא כְּשֶׁגְּזָלָהּ, מְשַׁלֵּם אוֹתָהּ; וְאִם נִשְׁתַּנָּת בְּיָדוֹ, מְשַׁלֵּם דָּמֶיהָ.</P>

<P><B>ב,ג</B>  נִתְיָאֲשׁוּ הַבְּעָלִים מִמֶּנָּה, וְלֹא נִשְׁתַּנָּת--קָנָה הַגַּזְלָן כָּל הַשְּׁבָח שֶׁהִשְׁבִּיחָה אַחַר יֵאוּשׁ, וְאֵינוּ מְשַׁלֵּם אֵלָא כְּשָׁעַת הַגְּזֵלָה; וְדָבָר זֶה מִדִּבְרֵיהֶם, מִפְּנֵי תַּקָּנַת הַשָּׁבִים.  וּכְשֶׁמַּחְזִיר הַגְּזֵלָה, שָׁמִין לוֹ הַשְּׁבָח וְנוֹטֵל מִן הַנִּגְזָל.</P>

<P><B>ב,ד</B>  [ג] מְכָרָהּ הַגַּזְלָן אוֹ נְתָנָהּ בְּמַתָּנָה--אַף עַל פִּי שֶׁלֹּא נִשְׁתַּנָּת הַגְּזֵלָה, אֵינָהּ חוֹזֶרֶת בְּעַצְמָהּ מִיַּד הַלּוֹקֵחַ.  הוֹאִיל וְנִתְיָאֲשׁוּ הַבְּעָלִים, בֵּין לִפְנֵי מְכִירָה וּנְתִינָה בֵּין לְאַחַר מְכִירָה וּנְתִינָה--קָנָה אוֹתָהּ הַלּוֹקֵחַ בְּיֵאוּשׁ וְשִׁנּוּי רְשׁוּת.</P>

<P><B>ב,ה</B>  [ד] הַגּוֹזֵל וְהִשְׁבִּיחַ, וּמָכַר אוֹ הוֹרִישׁ לִפְנֵי יֵאוּשׁ--מַה שֶׁהִשְׁבִּיחַ הוֹרִישׁ וּמַה שֶׁהִשְׁבִּיחַ מָכַר, וְקָנָה לוֹקֵחַ אוֹ יוֹרֵשׁ אֶת הַשְּׁבָח, וְנוֹטֵל דְּמֵי הַשְּׁבָח מִנִּגְזָל וּמַחְזִיר הַגְּזֵלָה, וְחוֹזֵר הַנִּגְזָל וְנוֹטֵל דְּמֵי הַשְּׁבָח מִן הַגַּזְלָן:  שֶׁהֲרֵי לֹא נִתְיָאַשׁ.</P>

<P><B>ב,ו</B>  וְכֵן אִם הִשְׁבִּיחַ הַלּוֹקֵחַ אוֹ הַיּוֹרֵשׁ, נוֹטֵל הַשְּׁבָח מִן הַנִּגְזָל.  [ה] מָכַר הַגַּזְלָן לַגּוֹי--אַף עַל פִּי שֶׁהִשְׁבִּיחַ הַגּוֹי, חוֹזֶרֶת לִבְעָלֶיהָ.  מְכָרָהּ הַגּוֹי לְיִשְׂרָאֵל אַחֵר שֶׁהִשְׁבִּיחָהּ--הוֹאִיל וְהַגַּזְלָן יִשְׂרָאֵל וְזֶה שְׁהִיא בְּיָדוֹ יִשְׂרָאֵל, קָנָה הַשְּׁבָח; וְאִם תָּפַס הַנִּגְזָל, אֵין מוֹצִיאִין מִיָּדוֹ.</P>

<P><B>ב,ז</B>  [ו] כְּבָר בֵּאַרְנוּ שֶׁהַגְּזֵלָה שֶׁהִשְׁבִּיחָה אַחַר יֵאוּשׁ אוֹ אַחַר שֶׁנִּשְׁתַּנָּת--הַשְּׁבָח שֶׁלַּגַּזְלָן מִפְּנֵי תַּקָּנַת הַשָּׁבִים, אַף עַל פִּי שֶׁהִשְׁבִּיחָה מֵאֵלֶיהָ.  כֵּיצַד:  גָּזַל פָּרָה וְנִתְעַבְּרָה אֶצְלוֹ, בֵּין שֶׁיָּלְדָה קֹדֶם שֶׁתְּבָעוֹ בַּדִּין בֵּין שֶׁעֲדַיִן לֹא יָלְדָה, גָּזַל רָחֵל וְנִטְעֲנָה אֶצְלוֹ, בֵּין שֶׁגְּזָזָהּ קֹדֶם שֶׁתְּבָעוֹ בַּדִּין בֵּין שֶׁעֲדַיִן לֹא גְזָזָהּ--הוֹאִיל וְנִתְיָאֲשׁוּ הַבְּעָלִים, מְשַׁלֵּם כְּשָׁעַת הַגְּזֵלָה.  וְאִם יָלְדָה וּגְזָזָהּ, הַגִּזּוֹת וְהַוְּלָדוֹת שֶׁלַּגַּזְלָן; וְאִם עֲדַיִן לֹא יָלְדָה וְלֹא גְזָזָהּ--שָׁמִין לוֹ, וְנוֹטֵל הַשְּׁבָח מִן הַנִּגְזָל, וּמַחְזִיר הַבְּהֵמָה עַצְמָהּ.</P>

<P><B>ב,ח</B>  [ז] גָּזַל פָּרָה מְעֻבֶּרֶת, וְנִתְיָאֲשׁוּ הַבְּעָלִים וְאַחַר כָּךְ יָלְדָה, רָחֵל טְעוּנָה, וְנִתְיָאֲשׁוּ הַבְּעָלִים וְאַחַר כָּךְ גְּזָזָהּ--מְשַׁלֵּם דְּמֵי פָּרָה הָעוֹמֶדֶת לֵילֶד, וּדְמֵי רָחֵל הָעוֹמֶדֶת לִגָּזֵז.  וְאִם לִפְנֵי יֵאוּשׁ אוֹ קֹדֶם שֶׁנִּשְׁתַּנָּת יָלְדָה אוֹ גְּזָזָהּ--הֲרֵי הַגִּזּוֹת וְהַוְּלָדוֹת שֶׁלַּבְּעָלִים, וְאַף עַל פִּי שֶׁנִּתְעַבְּרָה אוֹ נִטְעֲנָה בְּיַד הַגַּזְלָן, הוֹאִיל וְלֹא נִתְיָאֲשׁוּ הַבְּעָלִים וְלֹא נִשְׁתַּנָּת הַגְּזֵלָה, בִּרְשׁוּת בְּעָלֶיהָ הִיא עֲדַיִן אַף עַל פִּי שֶׁהַגַּזְלָן חַיָּב בְּאֻנְסֶיהָ.</P>

<P><B>ב,ט</B>  [ח] גָּנַב אוֹ גָּזַל, וְהִקְדִּישׁ וְטָבַח אַחַר שֶׁנִּתְיָאֲשׁוּ הַבְּעָלִים--הֲרֵי הִיא בִּרְשׁוּת הַגַּזְלָן מִשָּׁעָה שֶׁהִקְדִּישָׁהּ בִּלְבָד, כְּדֵי שֶׁלֹּא יְהֶא חוֹטֶא נִשְׂכָּר; וְכָל וַלְדוֹתֶיהָ וְגִזּוֹתֶיהָ מִשָּׁעַת גְּנֵבָה עַד שָׁעַת הֶקְדֵּשׁ, שֶׁלַּבְּעָלִים.</P>

<P><B>ב,י</B>  [ט] בַּמֶּה דְּבָרִים אֲמוּרִים, בַּשְּׁבָח הַבָּא מֵאֵלָיו, כְּגוֹן גִּזּוֹת וּוְלָדוֹת.  אֲבָל אִם הָיְתָה כְּחוּשָׁה וּפִטְּמָהּ--אַפִלּוּ לִפְנֵי יֵאוּשׁ, נוֹטֵל מִן הַנִּגְזָל שְׁבָח הַפִּטּוּם.  וְכֵן כָּל כַּיּוֹצֶא בְּזֶה מִשְּׁבָח שֶׁיֵּשׁ בּוֹ הוֹצָאָה.</P>

<P><B>ב,יא</B>  [י] שִׁנּוּי הַחוֹזֵר לִבְרִיָּתוֹ, אֵינוּ שִׁנּוּי.  כֵּיצַד:  הַגּוֹזֵל עֵצִים וְדָבַק אוֹתָן בְּמַסְמְרִים, וְעָשָׂה מֵהֶן תֵּבָה--אֵינוּ שִׁנּוּי:  שֶׁהֲרֵי אִפְשָׁר לְפָרַק אוֹתָן, וְהֶן חוֹזְרִין לוּחוֹת כְּשֶׁהָיוּ.  [יא] גָּזַל עָפָר, וְעָשָׂהוּ לְבֵנָה--לֹא קָנָה:  שְׁאִם יָדֹק הַלְּבֵנָה, תַּחְזֹר עָפָר כְּשֶׁהָיְתָה.  גָּזַל לָשׁוֹן שֶׁלְּמַתֶּכֶת, וְעָשָׂהוּ מַטְבֵּעַ--לֹא קָנָה:  שְׁאִם יַתִּיךְ הַמַּטְבֵּעַ, יַחְזֹר לָשׁוֹן כְּשֶׁהָיְתָה.  וְכֵן כָּל כַּיּוֹצֶא בְּזֶה.</P>

<P><B>ב,יב</B>  אֲבָל הַגּוֹזֵל עֵצִים וְשָׁפָן וּקְצָצָן, אוֹ חָפַר בָּהֶן וַעֲשָׂאָן כֵּלִים, אוֹ שֶׁגָּזַל צֶמֶר וּצְבָעוֹ, אוֹ נִפְּצוֹ וְלִבְּנוֹ, אוֹ שֶׁגָּזַל טְוִי וְעָשָׂהוּ בְּגָדִים, אוֹ שֶׁגָּזַל לְבֵנָה וַעֲשָׂאָהּ עָפָר, אוֹ אֲבָנִים וְסִתְּתָן, אוֹ מָעוֹת וְהִתִּיכָן--הֲרֵי זֶה שִׁנּוּי בְּיָדוֹ:  שְׁאִם יַעֲשֶׂה אוֹתָן מָעוֹת אֲחֵרוֹת, פָּנִים חֲדָשׁוֹת הֶן.  וְכֵן כָּל כַּיּוֹצֶא בְּזֶה.</P>

<P><B>ב,יג</B>  הַגּוֹזֵל מָעוֹת יְשָׁנוֹת, וְשָׁפָן וְחִדְּשָׁן--לֹא קָנָה:  שֶׁהֲרֵי מִתְיַשְּׁנִין, וְחוֹזְרִין כְּשֶׁהָיוּ.  גָּזַל מָעוֹת חֲדָשִׁים, וְיִשְּׁנָם--קָנָה:  שְׁאִם יְחַדַּשׁ אוֹתָן, פָּנִים חֲדָשׁוֹת הֶן.  גָּזַל דֶּקֶל מְחֻבָּר, וּקְצָצוֹ--לֹא קָנָה, אַפִלּוּ כְּרָתוֹ חֻלְיוֹת חֻלְיוֹת.  עָשָׂהוּ קוֹרוֹת, קָנָה.  [יד] גָּזַל קוֹרוֹת גְּדוֹלוֹת, וַעֲשָׂאָן קְטַנּוֹת--לֹא קָנָה; קְצָצָן לוּחוֹת, עַד שֶׁנִּשְׁתַּנָּה שְׁמָם--קָנָה.  גָּזַל לוֹלָב, וְהִפְרִיד עַלָּיו--קָנָה הָעַלִּים.  גָּזַל עַלִּים, וַעֲשָׂאָן הֻפְיָה--קָנָה.</P>

<P><B>ב,יד</B>  גָּזַל טָלֶה וְנַעֲשָׂה אַיִל, עֵגֶל וְנַעֲשָׂה שׁוֹר--הֲרֵי זֶה שִׁנּוּי בְּיָדוֹ, וְקָנָהוּ; וּמְשַׁלֵּם כְּשָׁעַת הַגְּזֵלָה, וְאַף עַל פִּי שֶׁלֹּא נִתְיָאֲשׁוּ הַבְּעָלִים.</P>

<P><B>ב,טו</B>  גָּזַל כְּלִי וְשִׁבְּרוֹ--אֵין שָׁמִין לוֹ הַפְּחָת, אֵלָא מְשַׁלֵּם דָּמָיו; וְהַכְּלִי הַשָּׁבוּר שֶׁלַּגַּזְלָן.  וְאִם רָצוּ הַבְּעָלִים לִטֹּל הַכְּלִי הַשָּׁבוּר--נוֹטְלִין, וּמְשַׁלֵּם הַפְּחָת:  שֶׁזּוֹ תַּקָּנָה הִיא לַבְּעָלִים; וְאִם לֹא רָצוּ בָּהּ, הָרְשׁוּת בְּיָדָן.  וְכֵן כָּל כַּיּוֹצֶא בְּזֶה.</P>

<P><B>ב,טז</B>  גְּזֵלָה שֶׁלֹּא נִשְׁתַּנָּת, וְהוּקְרָה--אַף עַל פִּי שֶׁנִּתְיָאֲשׁוּ מִמֶּנָּה הַבְּעָלִים--הֲרֵי זוֹ חוֹזֶרֶת לִבְעָלֶיהָ, וְאֵין לַגַּזְלָן בָּהּ כְּלוּם:  שֶׁלֹּא תִקְּנוּ לַגַּזְלָן אֶת הַשְּׁבָח אַחַר יֵאוּשׁ, אֵלָא כְּגוֹן שְׁבָח גִּזּוֹת וּוְלָדוֹת; אֲבָל שְׁבָח הַיֹּקֶר--אִם הָיְתָה הַגְּזֵלָה קַיֶּמֶת, חוֹזֶרֶת בְּעֵינֶיהָ וְאֵינוּ זוֹכֶה בּוֹ.
<BR> </P>

<H2>הִלְכּוֹת גְּזֵלָה וַאֲבֵדָה פֵרֶק ג</H2>

<P><B>ג,א</B>  הַגּוֹזֵל חָבִית שֶׁלְּיַיִן מֵחֲבֵרוֹ, וַהֲרֵי הִיא שׁוֹוָה דֵּינָר בְּשָׁעַת הַגְּזֵלָה, וְהוּקְרָה אֶצְלוֹ וְעָמְדָה בְּאַרְבָּעָה--אִם שִׁבַּר אֶת הֶחָבִית אוֹ שָׁתָה אוֹתָהּ אוֹ מְכָרָהּ אוֹ נְתָנָהּ בְּמַתָּנָה, אַחַר שֶׁהוּקְרָה--מְשַׁלֵּם אַרְבָּעָה, כְּשָׁעַת הוֹצָאָה מִן הָעוֹלָם:  שֶׁאִלּוּ הִנִּיחָהּ, הָיְתָה חוֹזֶרֶת בְּעַצְמָהּ.  נִשְׁבְּרָה מֵאֵלֶיהָ אוֹ אָבְדָה--מְשַׁלֵּם דֵּינָר, כְּשָׁעַת הַגְּזֵלָה.</P>

<P><B>ג,ב</B>  הָיְתָה שׁוֹוָה בְּשָׁעַת הַגְּזֵלָה אַרְבָּעָה, וּבְשָׁעַת הוֹצָאָה מִן הָעוֹלָם דֵּינָר--מְשַׁלֵּם אַרְבָּעָה, כְּשָׁעַת הַגְּזֵלָה, בֵּין שֶׁשִּׁבַּר אוֹתָהּ אוֹ שְׁתָאָהּ, בֵּין שֶׁנִּשְׁבְּרָה אוֹ אָבְדָה מֵאֵלֶיהָ.  וְכֵן כָּל כַּיּוֹצֶא בְּזֶה.</P>

<P><B>ג,ג</B>  הַגּוֹזֵל חוֹתָל שֶׁיֵּשׁ בּוֹ חֲמִשִּׁים תְּמָרִים, וּכְשֶׁיִּמָּכֵר הַחוֹתָל כֻּלּוֹ כְּאַחַת יִמָּכֵר בְּתִשְׁעָה, וּכְשֶׁיִּמָּכֵר אַחַת אַחַת יִמָּכֵר בַּעֲשָׂרָה--אֵינוּ מְשַׁלֵּם אֵלָא תִּשְׁעָה, וְאֵין הַנִּגְזָל יָכוֹל לוֹמַר לוֹ אֲנִי אַחַת אַחַת הָיִיתִי מוֹכֵר.  וְכֵן הַדִּין בַּמַּזִּיק, וְכֵן כָּל כַּיּוֹצֶא בְּזֶה בְּנִכְסֵי הִדְיוֹט; אֲבָל בַּהֶקְדֵּשׁ, אֵינוּ כֵּן אֵלָא מְשַׁלֵּם עֲשָׂרָה.</P>

<P><B>ג,ד</B>  גָּזַל בְּהֵמָה וְהִזְקִינָה, אוֹ כָּחֲשָׁה כַּחַשׁ שְׁאֵינוּ יָכוֹל לַחְזֹר, גָּזַל עֲבָדִים וְהִזְקִינוּ, אוֹ כָּחֲשׁוּ כַּחַשׁ שְׁאֵינוּ יָכוֹל לַחְזֹר, כְּגוֹן חֳלָאִים שְׁאֵין לָהֶם רְפוּאַת תְּעָלָה, אוֹ שֶׁגָּזַל מַטְבֵּעַ וְנִסְדַּק אוֹ פְּסָלוֹ הַמֶּלֶךְ, אוֹ שֶׁגָּזַל פֵּרוֹת וְהִרְקִיבוּ כֻּלָּן, אוֹ יַיִן וְהִחְמִיץ--הֲרֵי זֶה כְּמִי שֶׁגָּזַל כְּלִי וְשִׁבְּרוֹ, וּמְשַׁלֵּם כְּשָׁעַת הַגְּזֵלָה.</P>

<P><B>ג,ה</B>  אֲבָל אִם גָּזַל בְּהֵמָה וַעֲבָדִים, וְכָחֲשׁוּ כַּחַשׁ שֶׁאִפְשָׁר לַחְזֹר, אוֹ שֶׁגָּזַל מַטְבֵּעַ וְנִפְסַל בִּמְדִינָה זוֹ, וַהֲרֵי הוּא יוֹצֶא בִּמְדִינָה אַחֶרֶת, אוֹ שֶׁגָּזַל פֵּרוֹת וְהִרְקִיבוּ מִקְצָתָן, אוֹ תְּרוּמָה וְנִטְמֵאת, אוֹ שֶׁגָּזַל חָמֵץ וְעָבַר עָלָיו הַפֶּסַח, אוֹ בְּהֵמָה וְנֶעֶבְרָה בָּהּ עֲבֵרָה, אוֹ נִפְסְלָה מִלִּקָּרֵב, אוֹ שֶׁהָיְתָה יוֹצְאָה לְהִסָּקֵל--אוֹמֵר לוֹ הֲרֵי שֶׁלָּךְ לְפָנֶיךָ, וּמַחְזִיר אוֹתָהּ בְּעַצְמָהּ.</P>

<P><B>ג,ו</B>  [ה] בַּמֶּה דְּבָרִים אֲמוֹרִים, בְּשֶׁהִחְזִיר הַגְּזֵלָה.  אֲבָל אִם נִשְׂרְפָה הַגְּזֵלָה, אוֹ אָבְדָה אַחַר שֶׁנֶּאֶסְרָה בַּהֲנָאָה--חַיָּב לְהַחְזִיר לוֹ דָּמֶיהָ כְּשָׁעַת הַגְּזֵלָה.  לְפִיכָּךְ אִם כָּפַר בּוֹ אַחַר שֶׁנֶּאֶסְרָה בַּהֲנָאָה, וְנִשְׁבַּע--חַיָּב לְשַׁלַּם קֶרֶן וְחֹמֶשׁ וְאָשָׁם.</P>

<P><B>ג,ז</B>  [ו] הַגּוֹזֵל בְּהֵמָה וְנָשָׂא עָלֶיהָ מַשָּׂא, אוֹ רָכַב עָלֶיהָ, אוֹ חָרַשׁ בָּהּ אוֹ דָּשׁ בָּהּ וְכַיּוֹצֶא בְּזֶה, וְהִחְזִירָהּ לִבְעָלֶיהָ--אַף עַל פִּי שֶׁעָבַר בְּלֹא תַעֲשֶׂה, אֵינוּ חַיָּב לְשַׁלַּם כְּלוּם:  שֶׁהֲרֵי לֹא הִפְסִידָהּ, וְלֹא הִכְחִישָׁהּ.  וְאִם הֻחְזַק אָדָם זֶה לִגְזֹל אוֹ לַעֲשׂוֹת מַעֲשִׂים אֵלּוּ, פָּעַם אַחַר פַּעַם--קוֹנְסִין אוֹתוֹ, וְאַפִלּוּ בְּחוּצָה לָאָרֶץ, וְשָׁמִין הַשָּׂכָר אוֹ הַשְּׁבָח שֶׁהִשְׁבִּיחַ בַּבְּהֵמָה, וּמְשַׁלֵּם לַנִּגְזָל.</P>

<P><B>ג,ח</B>  [ז] הַתּוֹקֵף עַבְדּוֹ שֶׁלַּחֲבֵרוֹ, וְעָשָׂה בּוֹ מְלָאכָה, וְלֹא בִּטְּלוֹ מִמְּלָאכָה אַחֶרֶת--פָּטוּר, שֶׁנּוֹחַ לוֹ לָאָדָם שֶׁלֹּא יִבְטַל עַבְדּוֹ; וְאִם בִּטְּלוֹ מִמְּלָאכָה אַחֶרֶת, מְשַׁלֵּם לוֹ כְּפוֹעֵל.</P>

<P><B>ג,ט</B>  [ח] הַתּוֹקֵף סְפִינָתוֹ שֶׁלַּחֲבֵרוֹ, וְעָשָׂה בָּהּ מְלָאכָה--אִם אֵינָהּ עֲשׂוּיָה לְשָׂכָר--שָׁמִין כַּמָּה פְּחָתָהּ, וּמְשַׁלֵּם.  וְאִם הִיא עֲשׂוּיָה לְשָׂכָר--אִם יָרַד לָהּ בְּתוֹרַת שְׂכִירוּת, הוֹאִיל וְיָרַד שֶׁלֹּא בִּרְשׁוּת--אִם רָצָה הַבַּעַל לִטֹּל שְׂכָרָהּ, נוֹטֵל; רָצָה לִטֹּל פְּחָתָהּ, נוֹטֵל.  וְאִם יָרַד לָהּ בְּתוֹרַת גָּזֵל, נוֹתֵן הַפְּחָת.  וְכֵן כָּל כַּיּוֹצֶא בְּזֶה.</P>

<P><B>ג,י</B>  [ט] הַדָּר בַּחֲצַר חֲבֵרוֹ שֶׁלֹּא מִדַּעְתּוֹ--אִם אוֹתָהּ חָצֵר אֵינָהּ עֲשׂוּיָה לְשָׂכָר--אֵינוּ צָרִיךְ לְהַעֲלוֹת לוֹ שָׂכָר, אַף עַל פִּי שֶׁדֶּרֶךְ זֶה הַדָּר לִשְׂכֹּר מָקוֹם לְעַצְמוֹ:  שֶׁזֶּה נִהְנָה, וְזֶה לֹא חָסֵר.  וְאִם הֶחָצֵר עֲשׂוּיָה לְשָׂכָר--אַף עַל פִּי שְׁאֵין דֶּרֶךְ זֶה לִשְׂכֹּר, צָרִיךְ לְהַעֲלוֹת לוֹ שָׂכָר:  שֶׁהֲרֵי חִסְּרוֹ מָמוֹן.</P>

<P><B>ג,יא</B>  [י] מִי שֶׁהָיָה לוֹ צֶמֶר וְסַמָּנִין שְׁרוּיִין, וּבָא אֶחָד וְצָבַע הַצֶּמֶר בְּסַמָּנִין שֶׁלֹּא מִדַּעַת חֲבֵרוֹ--מְשַׁלֵּם לוֹ דְּמֵי מַה שֶׁהִפְסִיד בַּצֶּמֶר, וְאֵינוּ מְחַשֵּׁב לוֹ שְׁבָח סַמָּנִין שֶׁעַל גַּבֵּי הַצֶּמֶר.  וְאִם תָּפַס הַנִּזָּק דְּמֵי מַה שֶׁחִסְּרוֹ מִן הַסַּמָּנִין, אֵין מוֹצִיאִין מִיָּדוֹ.</P>

<P><B>ג,יב</B>  [יא] הַשּׁוֹלֵחַ יָד בַּפִּקָּדוֹן--בֵּין שֶׁשָּׁלַח יָד בְּעַצְמוֹ, אוֹ עַל יַד בְּנוֹ וְעַבְדּוֹ וּשְׁלוּחוֹ--הֲרֵי זֶה גַּזְלָן, וְנִתְחַיַּב בְּאֻנְסָיו, וְנַעֲשָׂת הַגְּזֵלָה בִּרְשׁוּתוֹ, כְּדִין כָּל הַגַּזְלָנִים.</P>

<P><B>ג,יג</B>  חָשַׁב לִשְׁלֹחַ יָד בַּפִּקָּדוֹן--אֵינוּ חַיָּב בְּאַחְרָיוּתוֹ, עַד שֶׁיִּשְׁלַח יָד.  וּמִשֶּׁשָּׁלַח יָד, נִתְחַיַּב בּוֹ:  אַף עַל פִּי שֶׁלֹּא חִסַּר מִמֶּנּוּ כְּלוּם, אֵלָא נָטַל הַפִּקָּדוֹן מִמָּקוֹם לְמָקוֹם בִּרְשׁוּתוֹ כְּדֵי לִשְׁלֹחַ בּוֹ יָד--הֲרֵי זֶה חַיָּב, שֶׁשְּׁלִיחוּת יָד אֵינָהּ צְרִיכָה חֶסְרוֹן.</P>

<P><B>ג,יד</B>  [יב] הִגְבִּיהַּ אֶת הֶחָבִית לִטֹּל מִמֶּנָּה רְבִיעִית--נִתְחַיַּב בְּאֻנְסֶיהָ, אַף עַל פִּי שֶׁלֹּא נָטַל.  אֲבָל אִם הִגְבִּיהַּ אֶת הַכִּיס לִטֹּל מִמֶּנּוּ דֵּינָר, וְכַיּוֹצֶא בַּכִּיס מִדְּבָרִים שְׁאֵינָן גּוּף אֶחָד--הֲרֵי זֶה סְפֵק אִם נִתְחַיַּב בְּכָל הַכִּיס, אוֹ לֹא נִתְחַיַּב אֵלָא בְּדֵינָר בִּלְבָד.</P>

<P><B>ג,טו</B>  [יג] הָיוּ פֵּרוֹת מֻפְקָדִין אֶצְלוֹ, וְנָטַל מִקְצָתָן--אֵינוּ חַיָּב אֵלָא בְּאַחְרָיוּת הַפֵּרוֹת שֶׁנָּטַל; וּשְׁאָר הַפִּקָּדוֹן הַמֻּנָּח בִּמְקוֹמוֹ, הֲרֵי הוּא בִּרְשׁוּת בְּעָלָיו.  וְאִם נִפְסַד הַשְּׁאָר מֵחֲמַת זֶה שֶׁנָּטַל, חַיָּב בַּכֹּל.</P>

<P><B>ג,טז</B>  כֵּיצַד:  הִטָּה אֶת הֶחָבִית בִּמְקוֹמָהּ, וְנָטַל מִמֶּנָּה רְבִיעִית אוֹ יָתֵר--אִם נִשְׁבְּרָה אַחַר שֶׁנָּטַל, וְהִיא בִּמְקוֹמָהּ--אֵינוּ חַיָּב אֵלָא בְּמַה שֶׁנָּטַל, שֶׁהֲרֵי לֹא הִגְבִּיהַּ הֶחָבִית; וְאִם הִחְמִיצָה, מְשַׁלֵּם אֶת דְּמֵי כֻּלָּהּ כְּשָׁעַת הַגְּזֵלָה.  וְכֵן כָּל כַּיּוֹצֶא בְּזֶה.</P>

<P><B>ג,יז</B>  [יד] הַכּוֹפֵר בַּפִּקָּדוֹן בְּבֵית דִּין--אִם הָיָה בִּרְשׁוּתוֹ בָּעֵת שֶׁכָּפַר--נַעֲשָׂה עָלָיו גַּזְלָן, וְחַיָּב בְּאֻנְסָיו.</P>

<P><B>ג,יח</B>  [טו] הַשּׁוֹאֵל שֶׁלֹּא מִדַּעַת הַבְּעָלִים, הֲרֵי זֶה גַּזְלָן.  הָיָה כְּלִי בְּיַד בְּנוֹ שֶׁלְּבַעַל הַבַּיִת, אוֹ בְּיַד עַבְדּוֹ, וּלְקָחוֹ אֶחָד מֵהֶן וְנִשְׁתַּמַּשׁ בּוֹ--הֲרֵי זֶה שׁוֹאֵל שֶׁלֹּא מִדַּעַת, וְנַעֲשָׂה בִּרְשׁוּתוֹ, וְנִתְחַיַּב בְּאֻנְסָיו, עַד שֶׁיַּחְזִירֶנּוּ לַבְּעָלִים; לְפִיכָּךְ אִם הִחְזִירוֹ לַקָּטָן שֶׁהָיָה בְּיָדוֹ, אוֹ לָעֶבֶד, וְאָבַד מֵהֶן אוֹ נִשְׁבַּר--חַיָּב לְשַׁלַּם.  וְכֵן כָּל כַּיּוֹצֶא בְּזֶה.</P>

<P><B>ג,יט</B>  [טז] הַחוֹטֵף מַשְׁכּוֹן מִיַּד הַלּוֹוֶה שֶׁלֹּא בִּרְשׁוּת בֵּית דִּין--הֲרֵי זֶה גַּזְלָן, אַף עַל פִּי שְׁהוּא חַיָּב לוֹ.  וְאֵין צָרִיךְ לוֹמַר אִם נִכְנַס לְתוֹךְ בֵּית חֲבֵרוֹ וּמִשְׁכְּנוֹ--שְׁהוּא גַּזְלָן, שֶׁנֶּאֱמָר "בַּחוּץ, תַּעֲמֹד" (דברים כד,יא).
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ד</H2>

<P><B>ד,א</B>  קְנָס קָנְסוּ חֲכָמִים לַגַּזְלָנִין, שֶׁיִּהְיֶה הַנִּגְזָל נִשְׁבָּע עַל כָּל מַה שֶׁיִּטְעֹן, וְנוֹטֵל מִן הַגַּזְלָן:  וְהוּא, שֶׁיִּהְיֶה זֶה מֻחְזָק שֶׁגְּזָלוֹ בִּשְׁנֵי עֵדִים.</P>

<P><B>ד,ב</B>  כֵּיצַד:  הֲרֵי שֶׁנִּכְנַס לְתוֹךְ בֵּית חֲבֵרוֹ לְמַשְׁכְּנוֹ בִּפְנֵי עֵדִים, וְלֹא הָיָה תַּחַת כְּנָפָיו כְּלוּם, וְיָצָא וְכֵלִים מֻטָּלִין לוֹ תַּחַת כְּנָפָיו, וְלֹא יָדְעוּ הָעֵדִים מַה הֶן.  בַּעַל הַבַּיִת אוֹמֵר כָּךְ וְכָּךְ גְּזַלְתַּנִי--בֵּין שֶׁאָמַר הַגַּזְלָן מֵעוֹלָם לֹא נִכְנַסְתִּי וְלֹא נָטַלְתִּי כְּלוּם, בֵּין שֶׁאָמַר נִכְנַסְתִּי לְמַשְׁכַּן כְּמוֹ שֶׁאָמְרוּ הָעֵדִים אֲבָל לֹא נָטַלְתִּי וְלֹא הָיָה תַּחַת כְּנָפַי אֵלָא כֵּלִים שֶׁלִּי, בֵּין שֶׁאָמַר נָטַלְתִּי כְּלִי זֶה וּבַעַל הַבַּיִת טוֹעֵן שֶׁנָּטַל זֶה וּכְלִי אַחֵר--הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ, וְנוֹטֵל כָּל מַה שֶׁיִּטְעֹן.</P>

<P><B>ד,ג</B>  בַּמֶּה דְּבָרִים אֲמוּרִים, בְּשֶׁטָּעַן דְּבָרִים שְׁהוּא אָמוּד בָּהֶן, אוֹ שְׁהוּא אָמוּד שֶׁמַּפְקִידִין אֶצְלוֹ אוֹתָן הַדְּבָרִים שֶׁטָּעַן, וְטָעַן בִּדְבָרִים שֶׁאִפְשָׁר שֶׁיִּנָּטְלוּ תַּחַת הַכְּנָפַיִם כְּמוֹ שֶׁהֵעִידוּ הָעֵדִים.</P>

<P><B>ד,ד</B>  רָאוּהוּ עֵדִים שֶׁנִּכְנַס לְמַשְׁכַּן אֶת חֲבֵרוֹ, וְלֹא רָאוּהוּ בְּעֵת שֶׁיָּצָא אוֹ שֶׁיָּצָא וְאֵין נִרְאֶה תַּחַת כְּנָפָיו כְּלוּם, וּבַעַל הַבַּיִת טוֹעֵן וְאוֹמֵר כָּךְ וְכָּךְ נָטַל--אַפִלּוּ אָמַר מֵעוֹלָם לֹא נִכְנַסְתִּי, שֶׁהֲרֵי מַכְחִישׁ אֶת הָעֵדִים--הֲרֵי זֶה פָּטוּר:  שְׁאִם אָמַר נִכְנַסְתִּי וְלֹא נָטַלְתִּי, נִשְׁבָּע שְׁבוּעַת הֶסֵּת שֶׁלֹּא נָטַל כְּלוּם וְהוֹלֵךְ--שֶׁאִפְשָׁר שֶׁיִּכָּנֵס לִגְזֹל, וְלֹא גָזַל.</P>

<P><B>ד,ה</B>  הָיָה עֵד אֶחָד מְעִידוֹ שֶׁנִּכְנַס וְנָטַל כֵּלִים תַּחַת כְּנָפָיו, וְאֵינוּ יוֹדֵעַ מַה הֶן, וְהוּא אוֹמֵר לֹא גָזַלְתִּי כְּלוּם, אוֹ שֶׁאָמַר בְּחוֹבִי נָטַלְתִּי--הוֹאִיל וְאֵין הָעֵד יוֹדֵעַ מַה הָיָה תַּחַת כְּנָפָיו, הֲרֵי זֶה נִשְׁבָּע בִּנְקִיטַת חֵפֶץ שֶׁלֹּא גָזַל:  שְׁאֵינוּ מֻחְזָק בְּגַזְלָנוּת, אֵלָא בִּשְׁנֵי עֵדִים.</P>

<P><B>ד,ו</B>  כְּשֵׁם שֶׁבַּעַל הַבַּיִת נִשְׁבָּע וְנוֹטֵל מִן הַגַּזְלָן--כָּךְ שׁוֹמֵר שֶׁלְּבַעַל הַבַּיִת, אַפִלּוּ אִשְׁתּוֹ שֶׁלַּשּׁוֹמֵר נִשְׁבַּעַת שֶׁזֶּה נָטַל כָּךְ וְכָּךְ, וּמְשַׁלֵּם הַגַּזְלָן.</P>

<P><B>ד,ז</B>  הָיָה שָׁם שְׂכִירוֹ אוֹ לְקִיטוֹ שֶׁלְּבַעַל הַבַּיִת, אֵינָן נִשְׁבָּעִין וְנוֹטְלִין.  וְאֵין הַנִּגְזָל יָכוֹל לִשָּׁבַע, שֶׁהֲרֵי לֹא הָיָה בְּבֵיתוֹ בְּשָׁעָה שֶׁנִּגְזַל; וְאֵין הָעֵדִים יוֹדְעִים מַה נָטַל תַּחַת כְּנָפָיו, כְּדֵי לְחַיַּב הַגַּזְלָן לְהַחְזִיר.  וְאֵין מַשְׁבִּיעִין אֶת הַגַּזְלָן, מִפְּנֵי שְׁהוּא חָשׁוּד עַל הַשְּׁבוּעָה.</P>

<P><B>ד,ח</B>  וְכֵיצַד עוֹשִׂים בְּדִין זֶה--מַחְרִים בַּעַל הַבַּיִת חֵרֶם סְתָם עַל מִי שֶׁנָּטַל מִבֵּיתוֹ כְּלוּם, וְאֵינוּ מוֹדֶה בְּבֵית דִּין.  וְאַפִלּוּ הוֹדָה הַגַּזְלָן שֶׁגָּזַל מִקְצָת--מַחְזִיר הַמִּקְצָת שֶׁהוֹדָה בָּהּ בִּלְבָד, שֶׁהֲרֵי אֵין בַּעַל הַבַּיִת טוֹעֲנוֹ טְעָנַת וַדַּאי.</P>

<P><B>ד,ט</B>  הַגּוֹזֵל אֶחָד מֵחֲמִשָּׁה, וְאֵינוּ יוֹדֵעַ מִי הוּא הַנִּגְזָל, וְכָל אֶחָד וְאֶחָד מֵהֶן תּוֹבְעוֹ וְאוֹמֵר, לִי גָּזַלְתָּ--אַף עַל פִּי שְׁאֵין שָׁם עֵדִים שֶׁגָּזַל--הֲרֵי כָּל אֶחָד מֵהֶן נִשְׁבָּע שֶׁזֶּה גְּזָלוֹ, וּמְשַׁלֵּם גְּזֵלָה לְכָל אֶחָד וְאֶחָד.  אַף דָּבָר זֶה, קְנָס הוּא שֶׁקָּנְסוּ אוֹתוֹ חֲכָמִים מִפְּנֵי שֶׁעָבַר עֲבֵרָה וְגָזַל; אֲבָל דִּין תּוֹרָה, אֵינוּ חַיָּב לְשַׁלַּם מִסָּפֵק.</P>

<P><B>ד,י</B>  אָמַר לִשְׁנַיִם גָּזַלְתִּי אֶחָד מִכֶּם, אוֹ אָבִיו שֶׁלְּאֶחָד מִכֶּם, וְאֵינִי יוֹדֵעַ אֵיזֶה הוּא--אִם בָּא לָצֵאת יְדֵי שָׁמַיִם, חַיָּב לְשַׁלַּם גְּזֵלָה לְכָל אֶחָד וְאֶחָד.  אֲבָל בַּדִּין, אֵינוּ נוֹתֵן אֵלָא גְּזֵלָה אַחַת, וְהֶן חוֹלְקִין אוֹתָהּ בֵּינֵיהֶן:  שֶׁהֲרֵי אֵין אֶחָד מֵהֶן יוֹדֵעַ שֶׁנִּגְזַל, אֵלָא זֶה בָּא וְהוֹדִיעָם; וְלֹא קָנְסוּ חֲכָמִים בְּדָבָר זֶה, מִפְּנֵי שְׁאֵין לוֹ תּוֹבֵעַ.</P>

<P><B>ד,יא</B>  הַטּוֹעֵן אֶת חֲבֵרוֹ, וְאָמַר לוֹ גְּזַלְתַּנִי מֵאָה--אִם אָמַר לֹא גָזַלְתִּי, נִשְׁבָּע שְׁבוּעַת הֶסֵּת כְּדִין כָּל נִתְבָּע.  וְאִם הוֹדָה שֶׁגְּזָלוֹ חֲמִשִּׁים, מְשַׁלֵּם חֲמִשִּׁים; וְנִשְׁבָּע שְׁבוּעַת הַתּוֹרָה עַל הַשְּׁאָר כְּדִין כָּל מוֹדֶה בְּמִקְצָת, שֶׁהֲרֵי לֹא הֻחְזַק גַּזְלָן בְּעֵדִים.</P>

<P><B>ד,יב</B>  וְכֵן הַטּוֹעֵן אֶת חֲבֵרוֹ שֶׁנִּכְנַס לְבֵיתוֹ וּגְזָלוֹ כֵּלִים, וְהוּא אוֹמֵר דֶּרֶךְ מַשְׁכּוֹן לְקַחְתִּים בְּחוֹב שֶׁיֵּשׁ לִי אֶצְלָךְ, וּבַעַל הַבַּיִת אוֹמֵר אֵין לָךְ בְּיָדִי כְּלוּם--אַף עַל פִּי שֶׁהוֹדָה שֶׁמִּשְׁכְּנוֹ שֶׁלֹּא בִּרְשׁוּת, הוֹאִיל וְאֵין שָׁם עֵדִים שֶׁמְּעִידִים שֶׁגָּזַל, הֲרֵי זֶה נִשְׁבָּע וְגוֹבֶה חוֹבוֹ מִן הַמַּשְׁכּוֹן, שֶׁהַפֶּה שֶׁאָסַר הוּא הַפֶּה שֶׁהִתִּיר; וְהוֹאִיל וְהוּא נִשְׁבָּע וְנוֹטֵל, הֲרֵי זֶה נִשְׁבָּע בִּנְקִיטַת חֵפֶץ כְּמוֹ שֶׁיִּתְבָּאַר בְּהִלְכּוֹת טוֹעֵן וְנִטְעָן.</P>

<P><B>ד,יג</B>  [יב] רָאוּהוּ עֵדִים שֶׁנִּכְנַס לְתוֹךְ בֵּיתוֹ שֶׁלַּחֲבֵרוֹ שֶׁלֹּא בִּפְנֵי בַּעַל הַבַּיִת, וְנָטַל מִשָּׁם כֵּלִים:  אַף עַל פִּי שֶׁהוֹצִיאָן מְגֻלִּין, וְאַף עַל פִּי שֶׁבַּעַל הַבַּיִת הַזֶּה עָשׂוּי לִמְכֹּר אֶת כֵּלָיו--אִם טָעַן וְאָמַר דֶּרֶךְ גָּזֵל לְקָחָן, וְהַלָּה אוֹמֵר בִּרְשׁוּתָךְ בָּאתִי וְאַתָּה מְכַרְתָּם לִי, אוֹ נְתַתָּם לִי, אוֹ בַּחוֹב שֶׁיֵּשׁ לִי אֶצְלָךְ תְּפַסְתִּים--אֵינוּ נֶאֱמָן:  שֶׁכָּל הַנִּכְנָס לְבֵית חֲבֵרוֹ שֶׁלֹּא בְּפָנָיו, וְנָטַל כֵּלִים מִשָּׁם וְהוֹצִיאָן בִּפְנֵי עֵדִים--הֲרֵי זֶה בְּחֶזְקַת גַּזְלָן.  לְפִיכָּךְ מַחְזִיר הַכֵּלִים לְבַעַל הַבַּיִת; וְאֵין כָּאן שְׁבוּעָה, שֶׁהֲרֵי הָעֵדִים רָאוּ מַה גָּזַל.  וְאַחַר שֶׁיַּחְזִיר, חוֹזֵר וְתוֹבֵעַ אֶת בַּעַל הַבַּיִת בְּכָל מַה שֶׁיִּטְעֹן, וְהַדִּין בֵּינֵיהֶן.</P>

<P><B>ד,יד</B>  [יג] וְכֵן אִם הָיָה שָׁם עֵד אֶחָד בִּלְבָד, וּבַעַל הַבַּיִת טוֹעֵן שֶׁגָּזוּל הוּא כְּלִי זֶה בְּיָדוֹ, וְהַלָּה אוֹמֵר לָקוּחַ הוּא בְּיָדִי, אוֹ בְּחוֹבִי גְּבִיתִיו, אוֹ שֶׁלִּי הָיָה וּפִקָּדוֹן הוּא אֶצְלָךְ--הֲרֵי זֶה חַיָּב לְהַחְזִיר הַכְּלִי לִבְעָלָיו, בְּלֹא שְׁבוּעָה:  שֶׁאִלּוּ הָיוּ שָׁם שְׁנֵי עֵדִים, הָיָה חַיָּב לְשַׁלַּם.  וְעַכְשָׁו שְׁאֵין שָׁם אֵלָא עֵד אֶחָד, חַיָּב שְׁבוּעָה, וְאֵינוּ יָכוֹל לִשָּׁבַע, שֶׁהֲרֵי אֵינוּ מַכְחִישׁ אֶת הָעֵד; וְכָל הַמְּחֻיָּב שְׁבוּעָה וְאֵינוּ יָכוֹל לִשָּׁבַע, מְשַׁלֵּם.</P>

<P><B>ד,טו</B>  לְפִיכָּךְ אִם כָּפַר, וְאָמַר לֹא נִכְנַסְתִּי לְבֵיתוֹ וְלֹא נָטַלְתִּי כְּלוּם--הוֹאִיל וְאֵין שָׁם אֵלָא עֵד אֶחָד, וְהוּא מַכְחִישׁוֹ--הֲרֵי זֶה נִשְׁבָּע שְׁבוּעַת הַתּוֹרָה שֶׁלֹּא לָקַח מִבֵּיתוֹ כְּלוּם, וְנִפְטָר.</P>

<P><B>ד,טז</B>  [יד] מַעֲשֶׂה בְּאֶחָד שֶׁחָטַף לָשׁוֹן שֶׁלְּכֶסֶף מִיַּד חֲבֵרוֹ בִּפְנֵי עֵד אֶחָד, וּבָא הַחוֹטֵף וְאָמַר חָטַפְתִּי, וְשֶׁלִּי חָטַפְתִּי; וְחִיְּבוּ אוֹתוֹ חֲכָמִים לְהַחְזִיר--מִפְּנֵי שְׁהוּא מְחֻיָּב שְׁבוּעָה בְּעֵד זֶה וְאֵינוּ יָכוֹל לִשָּׁבַע, שֶׁהֲרֵי הוֹדָה כְּמוֹ שֶׁאָמַר הָעֵד.  וְאִלּוּ לֹא הָיָה שָׁם עֵד כְּלָל, הָיָה נִשְׁבָּע שְׁבוּעַת הֶסֵּת שֶׁשֶּׁלּוֹ חָטַף; וְאִלּוּ הִכְחִישׁ הָעֵד וְאָמַר מֵעוֹלָם לֹא חָטַפְתִּי, הָיָה נִשְׁבָּע שְׁבוּעַת הַתּוֹרָה שֶׁלֹּא חָטַף.  וּכְדִין זֶה דָּנִין בְּכָל כַּיּוֹצֶא בְּזֶה, בְּכָל מָקוֹם.</P>

<P><B>ד,יז</B>  [טו] חָטַף מִמֶּנּוּ זְהוּבִים בִּפְנֵי עֵד אֶחָד, וְהוּא אוֹמֵר שֶׁלִּי חָטַפְתִּי וְעֶשְׂרִים הָיוּ--אַף עַל פִּי שְׁאֵין הָעֵד יוֹדֵעַ כַּמָּה חָטַף, הֲרֵי זֶה מְשַׁלֵּם הָעֶשְׂרִים:  שֶׁהֲרֵי יָדַע בַּוַּדַּאי שֶׁזְּהוּבִים חָטַף.  וְאִלּוּ הָיוּ שְׁנַיִם, הָיָה חַיָּב לְשַׁלַּם; וְנִמְצָא בְּעֵד אֶחָד מְחֻיָּב שְׁבוּעָה וְאֵינוּ יָכוֹל לִשָּׁבַע, כְּמוֹ שֶׁבֵּאַרְנוּ.</P>

<P><B>ד,יח</B>  [טז] אָמַר הַחוֹטֵף עֶשְׂרִים חָטַפְתִּי, וְעֶשְׂרִים שֶׁלִּי הֶן, וְהַנִּגְזָל אוֹמֵר מֵאָה חָטַף--הוֹאִיל וְאֵין הָעֵד יוֹדֵעַ מִנְיָנָן, הֲרֵי מְשַׁלֵּם הָעֶשְׂרִים שֶׁהוֹדָה בָּהֶן שֶׁחֲטָפָן; וְנִשְׁבָּע שְׁבוּעַת הַתּוֹרָה עַל הַשְּׁאָר, שֶׁהֲרֵי נִתְחַיַּב בְּמִקְצָת.  וְדַעְתִּי נוֹטָה בְּזֶה שֶׁיִּשָּׁבַע הֶסֵּת, שֶׁהֲרֵי לֹא הוֹדָה בִּכְלוּם אֵלָא אָמַר שֶׁלִּי חָטַפְתִּי.</P>

<P><B>ד,יט</B>  [יז] נִכְנַס לְבֵיתוֹ שֶׁלַּחֲבֵרוֹ שֶׁלֹּא בְּפָנָיו, וְנָטַל מִשָּׁם כֵּלִים בִּפְנֵי עֵד אֶחָד, וְאֵין הָעֵד יוֹדֵעַ כַּמָּה נָטַל--הֲרֵי בַּעַל הַבַּיִת אוֹמֵר עֶשְׂרִים כֵּלִים הָיוּ בְּבֵיתִי, וְהַגּוֹזֵל אוֹמֵר לֹא נָטַלְתִּי אֵלָא עֲשָׂרָה וְהֶם שֶׁלִּי--חַיָּב לְהַחְזִיר הָעֲשָׂרָה, מִפְּנֵי שְׁהוּא מְחֻיָּב שְׁבוּעָה וְאֵינוּ יָכוֹל לִשָּׁבַע; וְאֵינוּ נִשְׁבָּע עַל הַשְּׁאָר אַפִלּוּ שְׁבוּעַת הֶסֵּת, מִפְּנֵי שְׁאֵינוּ יָכוֹל לִטְעֹן עַל הַגַּזְלָן טְעָנַת וַדַּאי.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ה</H2>

<P><B>ה,א</B>  אָסוּר לִקְנוֹת דָּבָר הַגָּזוּל מִן הַגַּזְלָן, וְאָסוּר לְסַעֲדוֹ עַל שִׁנּוּיוֹ כְּדֵי שֶׁיִּקְנֵהוּ:  שֶׁכָּל הָעוֹשֶׂה דְּבָרִים אֵלּוּ וְכַיּוֹצֶא בָּהֶן--מְחַזֵּק יְדֵי עוֹבְרֵי עֲבֵרָה, וְעוֹבֵר עַל "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</P>

<P><B>ה,ב</B>  אָסוּר לֵהָנוֹת בְּדָבָר הַגָּזוּל, וְאַפִלּוּ לְאַחַר יֵאוּשׁ:  וְהוּא, שֶׁיֵּדַע בַּוַּדַּאי שֶׁדָּבָר זֶה הוּא הַגְּזֵלָה עַצְמָהּ.  כֵּיצַד:  יָדַע בַּוַּדַּאי שֶׁבְּהֵמָה זוֹ גְּזוּלָה, אָסוּר לִרְכֹּב עָלֶיהָ אוֹ לַחְרֹשׁ בָּהּ.  [ג] גָּזַל בַּיִת אוֹ שָׂדֶה--אָסוּר לַעֲבֹר בְּתוֹכָהּ, אוֹ לְהִכָּנֵס לָהּ בַּחַמָּה מִפְּנֵי הַחַמָּה וּבַגְּשָׁמִים מִפְּנֵי הַגְּשָׁמִים; וְאִם דָּר בְּתוֹכָהּ--חַיָּב לְהַעֲלוֹת שָׂכָר לַבְּעָלִים, כְּדִין הַדָּר בַּחֲצַר חֲבֵרוֹ שֶׁלֹּא מִדַּעְתּוֹ.  גָּזַל דְּקָלִים, וְעָשָׂה מֵהֶן גֶּשֶׁר--אָסוּר לַעֲבֹר עָלָיו.  וְכֵן כָּל כַּיּוֹצֶא בְּזֶה.</P>

<P><B>ה,ג</B>  [ד] מִי שֶׁעָבַר, וְאָכַל הַגְּזֵלָה אַחַר יֵאוּשׁ--פָּטוּר מִלְּשַׁלַּם.  וְאִם אָכַל קֹדֶם יֵאוּשׁ, וְרָצוּ הַבְּעָלִים לִגְבּוֹת מִן הָאוֹכֵל--גּוֹבִין, שֶׁעֲדַיִן בִּרְשׁוּתָן הִיא; וְאִם רָצוּ, גּוֹבִין מִן הַגַּזְלָן.</P>

<P><B>ה,ד</B>  [ה] הַגּוֹזֵל וּמֵת, בֵּין שֶׁהֶאֱכִיל אֶת הַגְּזֵלָה לַבָּנִים אַחַר יֵאוּשׁ, בֵּין שֶׁלֹּא הֶאֱכִילָם אֵלָא מְכָרָהּ אוֹ אִבְּדָהּ--אִם הִנִּיחַ קַרְקָע, חַיָּבִין לְשַׁלַּם; אֲבָל מִן הַמִּטַּלְטְלִין, אֵינָן חַיָּבִין לְשַׁלַּם--שֶׁדְּמֵי הַגְּזֵלָה חוֹב הֶן עַל הַגַּזְלָן, וְאֵין הַמִּטַּלְטְלִין מִשְׁתַּעְבְּדִין לְבַעַל חוֹב.</P>

<P><B>ה,ה</B>  [ו] כְּבָר תִּקְּנוּ הַגְּאוֹנִים לִגְבּוֹת בַּעַל חוֹב מִן הַמִּטַּלְטְלִין, וְאַפִלּוּ בְּמַלְוָה עַל פֶּה; לְפִיכָּךְ חַיָּבִין לְשַׁלַּם בֵּין אָכְלוּ בֵּין לֹא אָכְלוּ, בֵּין נִתְיָאֲשׁוּ הַבְּעָלִים בֵּין לֹא נִתְיָאֲשׁוּ, בֵּין מִן הַקַּרְקָע בֵּין מִן הַמִּטַּלְטְלִין שֶׁהִנִּיחַ.</P>

<P><B>ה,ו</B>  [ז] דִּין הַלּוֹקֵחַ מִטַּלְטְלִין מִן הַגַּזְלָן, כַּלּוֹקֵחַ מִן הַגַּנָּב:  אִם גַּזְלָן מְפֻרְסָם הוּא, לֹא עָשׂוּ בּוֹ תַּקָּנַת הַשּׁוּק.  וְאִם אֵינוּ מְפֻרְסָם, עָשׂוּ בּוֹ תַּקָּנַת הַשּׁוּק, וְנוֹתֵן הַנִּגְזָל לַלּוֹקֵחַ דָּמִים שֶׁנָּתַן, וְלוֹקֵחַ גְּזֵלָתוֹ; וְחוֹזֵר וְתוֹבֵעַ הַגַּזְלָן בִּדְמֵי הַגְּזֵלָה.  וְאִם כְּבָר נִתְיָאֲשׁוּ הַבְּעָלִים--קָנָה לוֹקֵחַ עַצְמָהּ שֶׁלַּגְּזֵלָה, וְאֵינוּ מַחְזִירָהּ.</P>

<P><B>ה,ז</B>  [ח] אָסוּר לֵהָנוֹת מִן הַגַּזְלָן; וְאִם הָיָה מוּעָט שֶׁלּוֹ--אַף עַל פִּי שֶׁרֹב מְמוֹנוֹ גָּזוּל, מֻתָּר לֵהָנוֹת מִמֶּנּוּ עַד שֶׁיִּוָּדַע בַּוַּדַּאי שֶׁדָּבָר זֶה גָּזוּל בְּיָדוֹ.</P>

<P><B>ה,ח</B>  [ט] בְּנֵי אָדָם שֶׁחֶזְקָתָן גַּזְלָנִין, וְחֶזְקַת כָּל מְמוֹנָן מִן הַגָּזֵל מִפְּנֵי שֶׁמְּלַאכְתָּן גַּזְלָנוּת, כְּגוֹן הַמּוֹכְסִין וְהַלִּסְטִין--אָסוּר לֵהָנוֹת מֵהֶן, שֶׁחֶזְקַת מַאֲכָל זֶה שְׁהוּא גָּזוּל; וְאֵין מְצָרְפִין דֵּינָרִים מִן הַתֵּבָה שֶׁלָּהֶן, שֶׁהַכֹּל בְּחֶזְקַת גְּזֵלָה.</P>

<P><B>ה,ט</B>  [י] נָטְלוּ מוֹכְסִין כְּסוּתוֹ, וְהִחְזִירוּ לוֹ כְּסוּת אַחֶרֶת, נָטְלוּ חֲמוֹרוֹ, וְהִחְזִירוּ לוֹ חֲמוֹר אַחֵר--הֲרֵי אֵלּוּ שֶׁלּוֹ:  מִפְּנֵי שֶׁזּוֹ כִּמְכִירָה הִיא; וְחֶזְקָתָן שֶׁנִּתְיָאֲשׁוּ הַבְּעָלִים מֵהֶן, וְאֵינוּ יוֹדֵעַ בַּוַּדַּאי שֶׁזּוֹ גְּזֵלָה.  וְאִם הָיָה וַתִּיק וּמַחְמִיר עַל עַצְמוֹ, מַחְזִירָן לַבְּעָלִים הָרִאשׁוֹנִים.</P>

<P><B>ה,י</B>  [יא] בַּמֶּה דְּבָרִים אֲמוּרִים שֶׁהַמּוֹכֵס כְּלִסְטִיס, בִּזְמָן שֶׁהַמּוֹכֵס גּוֹי, אוֹ מוֹכֵס הָעוֹמֵד מֵאֵלָיו, אוֹ מוֹכֵס הָעוֹמֵד מֵחֲמַת הַמֶּלֶךְ וְאֵין לוֹ קִצְבָּה אֵלָא לוֹקֵחַ מַה שֶׁיִּרְצֶה וּמַנִּיחַ מַה שֶׁיִּרְצֶה.  אֲבָל מֶכֶס שֶׁפְּסָקוֹ הַמֶּלֶךְ, וְאָמַר שֶׁיִּלָּקַח שְׁלִישׁ אוֹ רְבִיעַ אוֹ דָּבָר קָצוּב, וְהִעְמִיד מוֹכֵס יִשְׂרָאֵל לִגְבּוֹת חֵלֶק זֶה לַמֶּלֶךְ, וְנוֹדַע שֶׁאָדָם זֶה נֶאֱמָן וְאֵינוּ מוֹסִיף כְּלוּם עַל מַה שֶׁגָּזַר הַמֶּלֶךְ--אֵינוּ בְּחֶזְקַת גַּזְלָן, לְפִי שֶׁדִּין הַמֶּלֶךְ דִּין הוּא.  וְלֹא עוֹד אֵלָא שְׁהוּא עוֹבֵר הַמַּבְרִיחַ מִן הַמּוֹכֵס זֶה, מִפְּנֵי שְׁהוּא גּוֹזֵל מְנָת הַמֶּלֶךְ, בֵּין שֶׁהָיָה הַמֶּלֶךְ גּוֹי, בֵּין שֶׁהָיָה מֶלֶךְ יִשְׂרָאֵל.</P>

<P><B>ה,יא</B>  [יב] וְכֵן מֶלֶךְ שֶׁהֵשִׂים מַס עַל בְּנֵי הָעִיר, אוֹ עַל כָּל אִישׁ וְאִישׁ, דָּבָר קָצוּב מִשָּׁנָה לְשָׁנָה, אוֹ עַל כָּל שָׂדֶה וְשָׂדֵה דָּבָר קָצוּב, אוֹ שֶׁגָּזַר שֶׁכָּל מִי שֶׁיַּעֲבֹר עַל דָּבָר זֶה יִלָּקְחוּ כָּל נְכָסָיו לְבֵית הַמֶּלֶךְ, אוֹ כָּל מִי שֶׁיִּמָּצֵא בַּשָּׂדֶה בְּשָׁעַת הַגֹּרֶן הוּא יִתֵּן הַמַּס שֶׁעָלֶיהָ בֵּין שֶׁהָיָה הוּא בַּעַל הַשָּׂדֶה בֵּין שְׁאֵינוּ בַּעַל הַשָּׂדֶה, וְכָל כַּיּוֹצֶא בִּדְבָרִים אֵלּוּ--אֵינוּ גּוֹזֵל, וְיִשְׂרָאֵל שֶׁגָּבָה אוֹתָן לַמֶּלֶךְ אֵינוּ בְּחֶזְקַת גַּזְלָן, וַהֲרֵי הוּא כָּשֵׁר:  וְהוּא שֶׁלֹּא יוֹסִיף וְלֹא יְשַׁנֶּה כְּלוּם, וְלֹא יִקַּח לְעַצְמוֹ כְּלוּם.</P>

<P><B>ה,יב</B>  [יג] וְכֵן מֶלֶךְ שֶׁכָּעַס עַל אֶחָד מֵעֲבָדָיו וְשַׁמָּשָׁיו מִבְּנֵי הַמְּדִינָה, וְלָקַח שָׂדֵהוּ אוֹ חֲצֵרוֹ--אֵינָהּ גָּזֵל, וּמֻתָּר לֵהָנוֹת בָּהּ.  וְהַלּוֹקֵחַ אוֹתָהּ מִן הַמֶּלֶךְ--הֲרֵי הִיא שֶׁלּוֹ, וְאֵין הַבְּעָלִים מוֹצִיאִין אוֹתָהּ מִיָּדוֹ:  שֶׁזֶּה דִּין הַמְּלָכִים כֻּלָּם לִקַּח כָּל מְמוֹן שַׁמָּשֵׁיהֶם כְּשֶׁכּוֹעֲסִין עֲלֵיהֶם, וַהֲרֵי הַמֶּלֶךְ הִפְקִיעַ שִׁעְבּוּדָן; וְנַעֲשָׂת חָצֵר זוֹ אוֹ שָׂדֶה זוֹ כְּהֶפְקֵר, וְכָל הַקּוֹנֶה אוֹתָהּ מִן הַמֶּלֶךְ זָכָה בָּהּ.</P>

<P><B>ה,יג</B>  אֲבָל מֶלֶךְ שֶׁלָּקַח חָצֵר אוֹ שָׂדֶה שֶׁלְּאֶחָד מִבְּנֵי הַמְּדִינָה דֶּרֶךְ חָמָס, שֶׁלֹּא כַּדִּינִין שֶׁחָקַק--הֲרֵי זֶה גַּזְלָן, וְהַלּוֹקֵחַ מִמֶּנּוּ מוֹצִיאִין הַבְּעָלִים מִיָּדוֹ.  [יד] כְּלָלוֹ שֶׁלַּדָּבָר:  כָּל דִּין שֶׁיַּחְקֹק אוֹתוֹ הַמֶּלֶךְ לַכֹּל, וְלֹא יִהְיֶה לָאָדָם אֶחָד בִּפְנֵי עַצְמוֹ--אֵינוּ גָּזֵל; וְכָל שֶׁיִּקַּח מֵאִישׁ זֶה בִּלְבָד, שֶׁלֹּא כַּדָּת הַיְּדוּעָה לַכֹּל אֵלָא חָמַס אֶת זֶה--הֲרֵי זֶה גָּזֵל.</P>

<P><B>ה,יד</B>  לְפִיכָּךְ גַּבָּאֵי הַמֶּלֶךְ וְשׁוֹטְרָיו שֶׁמּוֹכְרִים הַשָּׂדוֹת בַּמַּס הַקָּצוּב עַל הַשָּׂדוֹת, מִמְכָּרָן מִמְכָּר.  אֲבָל מַס שֶׁעַל כָּל אִישׁ וְאִישׁ, אֵינוּ גּוֹבֶה אֵלָא מִן הָאָדָם עַצְמוֹ; וְאִם מָכְרוּ הַשָּׂדֶה בַּמַּס שֶׁעַל הָאִישׁ--הֲרֵי זֶה אֵינוּ מִמְכָּר, אֵלָא אִם כֵּן הָיָה דִּין הַמֶּלֶךְ כָּךְ.</P>

<P><B>ה,טו</B>  מֶלֶךְ שֶׁהָיוּ דִּינָיו שֶׁכָּל מִי שֶׁלֹּא יִתֵּן הַמַּס שֶׁעַל הַשָּׂדֶה, תִּהְיֶה הַשָּׂדֶה לְנוֹתֵן הַמַּס, וּבָרַח בַּעַל הַשָּׂדֶה מִפְּנֵי הַמַּס, וּבָא זֶה וְנָתַן מַס שֶׁעָלֶיהָ לַמֶּלֶךְ וְאָכַל פֵּרוֹתֶיהָ--אֵין זֶה גָּזֵל, אֵלָא אוֹכֵל פֵּרוֹת וְנוֹתֵן הַמַּס עַד שֶׁיַּחְזְרוּ הַבְּעָלִים:  שֶׁדִּין הַמֶּלֶךְ דִּין הוּא, כְּמוֹ שֶׁאָמַרְנוּ.</P>

<P><B>ה,טז</B>  וְכֵן מֶלֶךְ שֶׁגָּזַר שֶׁכָּל מִי שֶׁיִּתֵּן מַס הַקָּצוּב עַל הָאִישׁ, יִשְׁתַּעְבַּד בְּזֶה שֶׁלֹּא נָתַן, וּבָא יִשְׂרָאֵל וְנָתַן הַמַּס שֶׁעַל יִשְׂרָאֵל זֶה הֶעָנִי--הֲרֵי זֶה עוֹבֵד בּוֹ יָתֵר מִדַּי, שֶׁדִּין הַמֶּלֶךְ דִּין; אֲבָל אֵינוּ עוֹבֵד בּוֹ כְּעֶבֶד.</P>

<P><B>ה,יז</B>  מֶלֶךְ שֶׁכָּרַת אִילָנוֹת שֶׁלְּבַעֲלֵי בָּתִּים, וְעָשָׂה מֵהֶן גֶּשֶׁר--מֻתָּר לַעֲבֹר עָלָיו; וְכֵן אִם הָרַס בָּתִּים, וְעָשָׂה אוֹתָן דֶּרֶךְ אוֹ חוֹמָה--מֻתָּר לֵהָנוֹת בָּהּ.  וְכֵן כָּל כַּיּוֹצֶא בְּזֶה, שֶׁדִּין הַמֶּלֶךְ דִּין.</P>

<P><B>ה,יח</B>  בַּמֶּה דְּבָרִים אֲמוּרִים, בְּמֶלֶךְ שֶׁמַּטְבֵּעוֹ יוֹצֶא בְּאוֹתָן הָאֲרָצוֹת, שֶׁהֲרֵי הִסְכִּימוּ עָלָיו בְּנֵי אוֹתָהּ הָאָרֶץ, וְסָמְכָה דַּעְתָּן שְׁהוּא אֲדוֹנֵיהֶם וְהֶם לוֹ עֲבָדִים.  אֲבָל אִם אֵין מַטְבֵּעוֹ יוֹצֶא, הֲרֵי הוּא כְּגַזְלָן בַּעַל זְרוֹעַ, וּכְמוֹ חֲבוּרַת לִסְטִים הַמְּזֻיָּנִין, שְׁאֵין דִּינֵיהֶן דִּין; וְכֵן מֶלֶךְ זֶה וְכָל עֲבָדָיו, כְּגַזְלָן לְכָל דָּבָר.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ו</H2>

<P><B>ו,א</B>  קוֹרוֹת וַאֲבָנִים וְעֵצִים וְכַיּוֹצֶא בָּהֶן שֶׁשְּׁטָפָם הַנָּהָר--אִם נִתְיָאֲשׁוּ הַבְּעָלִים מֵהֶן--הֲרֵי אֵלּוּ מֻתָּרִין, וְהֶן שֶׁלְּמַצִּילָן.  וְאִם אֵינוּ יוֹדֵעַ אִם נִתְיָאֲשׁוּ, אוֹ לֹא נִתְיָאֲשׁוּ--חַיָּב לְהַחְזִיר; וְאֵין צָרִיךְ לוֹמַר, אִם הָיוּ הַבְּעָלִים מְרַדְּפִין אַחֲרֵיהֶן.</P>

<P><B>ו,ב</B>  לְפִיכָּךְ הַמַּצִּיל מִיַּד הַנָּהָר, וּמִזּוּטוֹ שֶׁלַּיָּם, וּמִשְּׁלוּלִיתוֹ שֶׁלַּנָּהָר, וּמִן הַגַּיִס, וּמִן הַדְּלֵקָה, וּמִן הָאֲרִי, וּמִן הַדֹּב, וּמִן הַנָּמֵר, וּמִן הַבַּרְדְּלַס--אִם יָדַע בַּוַּדַּאי שֶׁנִּתְיָאֲשׁוּ הַבְּעָלִים, הֲרֵי אֵלּוּ שֶׁלּוֹ; וְאִם לֹא יָדַע, יַחְזִיר.</P>

<P><B>ו,ג</B>  הַמַּצִּיל מִיַּד לִסְטִיס יִשְׂרָאֵל--הֲרֵי אֵלּוּ שֶׁלּוֹ, מִפְּנֵי שֶׁסְּתָם הַדָּבָר שֶׁנִּתְיָאֲשׁוּ הַבְּעָלִים; וְאִם יָדַע שֶׁלֹּא נִתְיָאֲשׁוּ, חַיָּב לְהַחְזִיר.  אֲבָל הַמַּצִּיל מִיַּד לִסְטִיס גּוֹי אוֹ מוֹכֵס גּוֹי--חַיָּב לְהַחְזִיר, שֶׁסְּתָם הַדָּבָר שֶׁלֹּא נִתְיָאֲשׁוּ הַבְּעָלִים; וְאִם יָדַע בַּוַּדַּאי שֶׁנִּתְיָאֲשׁוּ הַבְּעָלִים, הֲרֵי אֵלּוּ שֶׁלּוֹ.</P>

<P><B>ו,ד</B>  וּמִפְּנֵי מַה סְתָם לִסְטִיס יִשְׂרָאֵל שֶׁנִּתְיָאֲשׁוּ הַבְּעָלִים, וּסְתָם גּוֹי שֶׁלֹּא נִתְיָאֲשׁוּ--מִפְּנֵי שֶׁהַבְּעָלִים יוֹדְעִים שֶׁהַגּוֹיִים מַחְזִירִין מִיַּד הַגַּזְלָן, אַף עַל פִּי שְׁאֵין שָׁם עֵדִים שֶׁגָּזַל, אֵלָא בִּרְאָיוֹת רְעוּעוֹת, וּבְאֻמְדַּן דַּעְתָּן.</P>

<P><B>ו,ה</B>  [ד] שִׁחְלַיִם הַצּוֹמְחִים בְּתוֹךְ הַפִּשְׁתָּן--הַמְּלַקֵּט אוֹתָן כִּשְׁהֶן לַחִין--אֵין בָּהֶן מִשּׁוֹם גָּזֵל, מִפְּנֵי שְׁהֶן מַפְסִידִין הַפִּשְׁתָּן עַל בַּעַל הַשָּׂדֶה; וְאִם יָבְשׁוּ--אֲסוּרִין מִשּׁוֹם גָּזֵל, שֶׁכְּבָר הִפְסִידוּ מַה שֶׁהִפְסִידוּ.  וְאִם הָיוּ עַל הַגְּבוּל--אֲסוּרִין, אַפִלּוּ כִּשְׁהֶן לַחִין.</P>

<P><B>ו,ו</B>  [ה] כְּבָר בֵּאַרְנוּ בְּנִזְקֵי מָמוֹן שֶׁהַמּוֹצִיא תִּבְנוֹ וְקַשּׁוֹ לִרְשׁוּת הָרַבִּים, אֵין בָּהֶם מִשּׁוֹם גָּזֵל; אֲבָל הַמּוֹצִיא אֶת הַגָּלָל לִרְשׁוּת הָרַבִּים, בֵּין בְּשָׁעַת הוֹצָאַת זְבָלִים בֵּין שֶׁלֹּא בְּשָׁעַת הוֹצָאַת זְבָלִים--חַיָּבִין עֲלֵיהֶם מִשּׁוֹם גָּזֵל.</P>

<P><B>ו,ז</B>  [ו] מִי שֶׁנִּתְחַלְּפוּ לוֹ כֵּלָיו בְּכֵלִים אֲחֵרִים בְּבֵית הָאֵבֶל אוֹ בְּבֵית הַמִּשְׁתֶּה--הֲרֵי זֶה לֹא יִשְׁתַּמַּשׁ בָּהֶן, עַד שֶׁיָּבוֹא הַלָּה וְיִטֹּל אֶת שֶׁלּוֹ.  נִתְחַלְּפוּ לוֹ בְּבֵית הָאֻמָּן--אִם אִשְׁתּוֹ וּבָנָיו שֶׁלָּאֻמָּן נָתְנוּ לוֹ, אוֹ שֶׁנָּתַן לוֹ הָאֻמָּן וְאָמַר לוֹ טֹל כֵּלֶיךָ--הֲרֵי זֶה לֹא יִשְׁתַּמַּשׁ בָּהֶן, עַד שֶׁיָּבוֹא הַלָּה וְיִטֹּל אֶת שֶׁלּוֹ.</P>

<P><B>ו,ח</B>  אָמַר לוֹ הָאֻמָּן טֹל כְּלִי זֶה--הֲרֵי זֶה יִשְׁתַּמַּשׁ בּוֹ, עַד שֶׁיָּבוֹא הַלָּה וְיַחְזִיר אֶת שֶׁלּוֹ:  שֶׁמֶּא כֵּלָיו שֶׁלָּאֻמָּן הוּא, אוֹ בַּעַל הַכְּלִי צִוָּה אֶת הָאֻמָּן לְמָכְרוֹ לוֹ.  וְכֵן כָּל כַּיּוֹצֶא בְּזֶה.</P>

<P><B>ו,ט</B>  [ז] דְּבָרִים הַרְבֵּה אָסְרוּ חֲכָמִים מִשּׁוֹם גָּזֵל; וְהָעוֹבֵר עֲלֵיהֶן, הֲרֵי זֶה גַּזְלָן מִדִּבְרֵיהֶם:  כְּגוֹן מַפְרִיחֵי יוֹנִים וְהַמְּשַׂחֲקִין בַּקֻּבְיָה.</P>

<P><B>ו,י</B>  מַפְרִיחֵי יוֹנִים כֵּיצַד:  לֹא יַפְרִיחַ אָדָם יוֹנִים בְּתוֹךְ הַיִּשּׁוּב, שֶׁהֲרֵי לוֹקֵחַ מְמוֹן אֲחֵרִים שֶׁלֹּא כַּדִּין, מִפְּנֵי שֶׁמְּשַׁלֵּחַ זָכָר וְיָבִיא נְקֵבָה מִשּׁוֹבָךְ אַחֵר, אוֹ נְקֵבָה וְתָבִיא זָכָר.  וְלֹא יוֹנִים בִּלְבָד, אֵלָא כָּל הָעוֹשֶׂה כְּזֶה בִּשְׁאָר עוֹפוֹת אוֹ חַיָּה וּבְהֵמָה--הֲרֵי זֶה גַּזְלָן מִדִּבְרֵיהֶם.</P>

<P><B>ו,יא</B>  [ח] וְכֵן אָסְרוּ חֲכָמִים לָצוּד יוֹנִים בְּתוֹךְ הַיִּשּׁוּב, מִפְּנֵי שְׁהֶן שֶׁלַּאֲחֵרִים.  וְאֵין פּוֹרְסִין נִשְׁבִּין לַיּוֹנִים, אֵלָא אִם כֵּן הִרְחִיק מִן הַיִּשּׁוּב אַרְבָּעָה מִילִין; וְאִם הָיָה יִשּׁוּב כְּרָמִים, אַפִלּוּ מֵאָה מִיל לֹא יִפְרֹס, שֶׁהַיּוֹנִים שֶׁלְּבַעֲלֵי כְּרָמִים הֶם.  וְכֵן לֹא יִפְרֹס בְּתוֹךְ הַשּׁוֹבָכִין, אַף עַל פִּי שְׁהֶן שֶׁלּוֹ אוֹ שֶׁלַּגּוֹי אוֹ שֶׁלְּהֶפְקֵר, וְאַף עַל פִּי שֶׁהִרְחִיק מִן הַיִּשּׁוּב מֵאָה מִיל, מִפְּנֵי שֶׁהַיּוֹנִים בָּאוֹת לְיִשּׁוּב הַשּׁוֹבָכִין.</P>

<P><B>ו,יב</B>  [ט] מַרְחִיקִין אֶת הַשּׁוֹבָךְ מִן הָעִיר חֲמִשִּׁים אַמָּה.  וְלֹא יַעֲשֶׂה אָדָם שׁוֹבָךְ בְּתוֹךְ שָׂדֵהוּ, אֵלָא אִם כֵּן יֵשׁ לוֹ חֲמִשִּׁים אַמָּה לְכָל רוּחַ, כְּדֵי שֶׁלֹּא יִמָּשְׁכוּ הַגּוֹזְלוֹת, וְיַפְסִידוּ בַּשָּׂדוֹת וְיֹאכְלוּ מִשֶּׁלַּאֲחֵרִים.  וְאִם לְקָחוֹ מֵאַחֵר--אַפִלּוּ הָיָה בֵּינוֹ וּבֵין תְּחִלַּת שְׂדֵה חֲבֵרוֹ בֵּית רֹבַע בִּלְבָד, הֲרֵי הוּא בְּחֶזְקָתוֹ וְאֵין מְחַיְּבִין אוֹתוֹ לְהַרְחִיק.</P>

<P><B>ו,יג</B>  [י] הַמְּשַׂחֲקִין בַּקֻּבְיָה כֵּיצַד:  אֵלּוּ שֶׁמְּשַׂחֲקִין בְּעֵצִים אוֹ בִּצְרוֹרוֹת אוֹ בָּעֲצָמוֹת וְכַיּוֹצֶא בָּהֶן, וְעוֹשִׂים תְּנָאי בֵּינֵיהֶם שֶׁכָּל הַנּוֹצֵחַ אֶת חֲבֵרוֹ בְּאוֹתוֹ הַשְּׂחוֹק, יִקַּח מִמֶּנּוּ כָּךְ וְכָּךְ--הֲרֵי זֶה גָּזֵל מִדִּבְרֵיהֶם.  אַף עַל פִּי שֶׁבִּרְצוֹן הַבְּעָלִים לָקַח, הוֹאִיל וְלָקַח מְמוֹן חֲבֵרוֹ בְּחִנָּם דֶּרֶךְ שְׂחוֹק וְהֶתֶל, הֲרֵי זֶה גָּזֵל.</P>

<P><B>ו,יד</B>  וְכֵן הַמְּשַׂחֲקִין בִּבְהֵמָה אוֹ בְּחַיָּה אוֹ בְּעוֹפוֹת וְעוֹשִׂים תְּנָאי, שֶׁכָּל שֶׁתְּנַצַּח בְּהֶמְתּוֹ אוֹ תָּרוּץ יוֹתֵר, יִקַּח מֵחֲבֵרוֹ כָּךְ וְכָּךְ, וְכָל כַּיּוֹצֶא בִּדְבָרִים אֵלּוּ--הַכֹּל אָסוּר, וְגָזֵל מִדִּבְרֵיהֶם.  [יא] וְהַמְּשַׂחֵק בַּקֻּבְיָה עִם הַגּוֹי--אֵין בּוֹ אִסּוּר גָּזֵל, אֲבָל יֵשׁ בּוֹ אִסּוּר עוֹסֵק בִּדְבָרִים בְּטֵלִים:  שְׁאֵין רָאוּי לָאָדָם שֶׁיַּעְסֹק כָּל יָמָיו אֵלָא בְּדִבְרֵי תּוֹרָה, וּבְיִשּׁוּבוֹ שֶׁלָּעוֹלָם.</P>

<P><B>ו,טו</B>  [יב] מְצוּדוֹת חַיָּה וְעוֹפוֹת וְדָגִים, שֶׁנָּפְלוּ מִינֵי הַחַיָּה לְתוֹךְ הַמְּצוּדָה, וּבָא אַחֵר וּנְטָלָן--הֲרֵי זֶה גָּזֵל מִדִּבְרֵיהֶם, מִפְּנֵי שֶׁעֲדַיִן לֹא הִגִּיעוּ לְיַד הַזּוֹכֶה בָּהֶן.  [יג] נָהָר הַמּוֹשֵׁךְ וּמַעְיָנוֹת הַנּוֹבְעִין, הֲרֵי הֶן שֶׁלְּכָל אָדָם.</P>

<P><B>ו,טז</B>  עָנִי הַמְּנַקֵּף בְּרֹאשׁ הַזַּיִת זֵיתִים שֶׁלְּשִׁכְחָה, וּבָא עָנִי אַחֵר וּנְטָלָן מֵעַל הָאָרֶץ--הֲרֵי זֶה גָּזֵל מִדִּבְרֵיהֶם, מִפְּנֵי שֶׁעֲדַיִן לֹא הִגִּיעוּ לְיַד הַזּוֹכֶה בָּהֶן; וְאִם הָיָה הֶעָנִי מְקַבֵּץ בְּיָדוֹ בְּרֹאשׁ הַזַּיִת, וּמַשְׁלִיךְ לָאָרֶץ--הֲרֵי זֶה גָּזֵל גָּמוּר, שֶׁהֲרֵי הִגִּיעוּ לְיַד הַזּוֹכֶה בָּהֶן.</P>

<P><B>ו,יז</B>  [יד] הַדְּבוֹרִים אֵינָן בִּרְשׁוּתוֹ שֶׁלָּאָדָם כְּמוֹ תֻּרְנְגוֹלִים וְאַוְזִים, וְאַף עַל פִּי כֵן יֵשׁ בָּהֶן קִנְיָן מִדִּבְרֵיהֶם; וְהַגּוֹזֵל נְחִיל דְּבוֹרִים, אוֹ שֶׁמְּנָעוֹ מִבְּעָלָיו אִם בָּא לִרְשׁוּתוֹ--הֲרֵי זֶה גָּזֵל מִדִּבְרֵיהֶם.</P>

<P><B>ו,יח</B>  לְפִיכָּךְ מִי שֶׁיָּצָא נְחִיל שֶׁלִּדְבוֹרִים מֵרְשׁוּתוֹ, וְשָׁכַן בִּרְשׁוּת חֲבֵרוֹ--יֵשׁ לְבַעַל הַנְּחִיל לְהַלַּךְ בְּתוֹךְ שְׂדֵה חֲבֵרוֹ, עַד שֶׁיִּטֹּל אֶת נְחִילוֹ.  וְאִם הִזִּיק, מְשַׁלֵּם מַה שֶׁהִזִּיק; אֲבָל לֹא יָקֹץ אֶת הַסּוֹכָה, עַל מְנַת לִתֵּן דָּמִים.</P>

<P><B>ו,יט</B>  [טו] נֶאֱמֶנֶת אִשָּׁה אוֹ קָטָן לוֹמַר, מִכָּאן יָצָא נְחִיל זֶה:  וְהוּא, שֶׁיִּהְיוּ מְשִׂיחִין לְפִי תֻּמָּן, וְיִהְיוּ הַבְּעָלִים מְרַדְּפִין אַחַר הַנְּחִיל, וְשׁוֹאֲלִים הֵיכָן חָנָה:  אַף עַל פִּי שְׁאֵין אִשָּׁה אוֹ קָטָן בְּנֵי עֵדוּת, הוֹאִיל וְקִנְיַן דְּבוֹרִים מִדִּבְרֵיהֶם, הֶאֱמִינוּ אוֹתָם בּוֹ.</P>

<P><B>ו,כ</B>  [טז] כָּל מִי שֶׁיֵּשׁ בְּיָדוֹ גָּזֵל שֶׁלְּדִבְרֵיהֶם, אֵינוּ יוֹצֶא מִיָּדוֹ בַּדַּיָּנִין.  וְכֵן אִם כָּפַר בּוֹ וְנִשְׁבַּע, אֵינוּ מוֹסִיף חֹמֶשׁ כְּמוֹ שֶׁמּוֹסִיף עַל הַגָּזֵל הַגָּמוּר.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ז</H2>

<P><B>ז,א</B>  כָּל מִי שֶׁנִּתְחַיַּב מָמוֹן לַחֲבֵרוֹ הַיִּשְׂרְאֵלִי, וְכָפַר בּוֹ וְנִשְׁבַּע עַל שֶׁקֶר--הֲרֵי זֶה חַיָּב לְהַחְזִיר לוֹ הַקֶּרֶן שֶׁכָּפַר בּוֹ, וְהוֹסָפַת חֹמֶשׁ; וְחַיָּב בְּקָרְבָּן, וְהוּא הַנִּקְרָא אֲשַׁם גְּזֵלוֹת.</P>

<P><B>ז,ב</B>  אֶחָד הַגּוֹזֵל, אוֹ הָעוֹשֵׁק, אוֹ הַגּוֹנֵב, אוֹ שֶׁהִלְוָהוּ, אוֹ שֶׁהִפְקִיד אֶצְלוֹ, אוֹ מָצָא אֲבֵדָה וְכִחַשׁ בָּהּ, אוֹ שֶׁהָיְתָה בֵּינֵיהֶן שֻׁתָּפוּת וְנִשְׁאַר לוֹ אֶצְלוֹ מָמוֹן, אוֹ שֶׁעָשָׂה לוֹ מְלָאכָה וְלֹא נָתַן לוֹ שְׂכָרוֹ.  כְּלָלוֹ שֶׁלַּדָּבָר:  כָּל שֶׁאִלּוּ הוֹדָה חַיָּב לְשַׁלַּם בַּדִּין, וְכָפַר וְנִשְׁבַּע--מְשַׁלֵּם קֶרֶן וְחֹמֶשׁ, שֶׁנֶּאֱמָר "וְכִחֵשׁ בַּעֲמִיתוֹ בְּפִקָּדוֹן . . ." (ויקרא ה,כא).</P>

<P><B>ז,ג</B>  בַּמֶּה דְּבָרִים אֲמוּרִים, בְּשֶׁהָיָה חַיָּב לְשַׁלַּם מֵחֲמַת עַצְמוֹ; אֲבָל אִם הָיָה חַיָּב לְשַׁלַּם מֵחֲמַת אָבִיו, אֵינוּ מְשַׁלֵּם חֹמֶשׁ.  כֵּיצַד:  כְּגוֹן שֶׁגָּזַל אָבִיו אוֹ גָּנַב אוֹ שֶׁהָיָה חַיָּב לַאֲחֵרִים, וְהַבֵּן יוֹדֵעַ, וְכָפַר הַבֵּן וְנִשְׁבַּע, וְאַחַר כָּךְ הוֹדָה--מְשַׁלֵּם הַקֶּרֶן בִּלְבָד:  שֶׁנֶּאֱמָר "אֲשֶׁר גָּזָל" (ויקרא ה,כג)--עַל גָּזֵלוֹ הוּא מוֹסִיף חֹמֶשׁ, וְאֵינוּ מוֹסִיף חֹמֶשׁ עַל גֶּזֶל אָבִיו.</P>

<P><B>ז,ד</B>  בַּמֶּה דְּבָרִים אֲמוּרִים, בִּשְׁאֵין הַגְּזֵלָה קַיֶּמֶת; אֲבָל אִם גָּזַל אָבִיו וּמֵת, וַהֲרֵי הַגְּזֵלָה קַיֶּמֶת, וְכָפַר הַיּוֹרֵשׁ וְנִשְׁבַּע, וְאַחַר כָּךְ הוֹדָה--מְשַׁלֵּם קֶרֶן וְחֹמֶשׁ.</P>

<P><B>ז,ה</B>  גָּזַל הָאָב וְנִשְׁבַּע וְהוֹדָה, וְאַחַר כָּךְ מֵת--הֲרֵי הַיּוֹרֵשׁ מְשַׁלֵּם קֶרֶן וְחֹמֶשׁ; [ו] גָּזַל וְנִשְׁבַּע וּמֵת, וְהוֹדָה הַיּוֹרֵשׁ--מְשַׁלֵּם הַקֶּרֶן בִּלְבָד.  וּבֵין כָּךְ וּבֵין כָּךְ, הַיּוֹרֵשׁ פָּטוּר מִן הָאָשָׁם.</P>

<P><B>ז,ו</B>  [ז] הַנִּשְׁבָּע לַגּוֹי--מְשַׁלֵּם אֶת הַקֶּרֶן, וְאֵינוּ חַיָּב בַּחֹמֶשׁ:  שֶׁנֶּאֱמָר "וְכִחֵשׁ בַּעֲמִיתוֹ" (ויקרא ה,כא).  וְכֵן הַגּוֹזֵל פָּחוּת מִשּׁוֹוֶה פְּרוּטָה, וְכָפַר וְנִשְׁבַּע--אֵינוּ חַיָּב בַּחֹמֶשׁ, שְׁאֵין פָּחוּת מִשּׁוֹוֶה פְּרוּטָה מָמוֹן.</P>

<P><B>ז,ז</B>  כַּמָּה הוּא הַחֹמֶשׁ, אֶחָד מֵאַרְבָּעָה בַּקֶּרֶן:  שְׁאִם גָּזַל שׁוֹוֶה אַרְבָּעָה וְנִשְׁבַּע, מְשַׁלֵּם חֲמִשָּׁה; וְאִם הָיְתָה הַגְּזֵלָה קַיֶּמֶת, מַחְזִיר אוֹתָהּ וְנוֹתֵן דְּמֵי רְבִיעַ שֶׁלָּהּ.</P>

<P><B>ז,ח</B>  אֵין הַנִּשְׁבָּע עַל כְּפִירַת מָמוֹן מְשַׁלֵּם חֹמֶשׁ, עַד שֶׁיּוֹדֶה מֵעַצְמוֹ; אֲבָל אִם בָּאוּ עֵדִים, וְהוּא עוֹמֵד בִּכְפִירָתוֹ--מְשַׁלֵּם הַקֶּרֶן בִּלְבָד עַל פִּי עֵדִים, וְאֵינוּ מְשַׁלֵּם אֶת הַחֹמֶשׁ:  שֶׁהַחֹמֶשׁ עִם הַקָּרְבָּן לְכַפָּרָה הֶם בָּאִים, וְאֵינוּ מֵבִיא אוֹתָן אֵלָא עַל פִּי עַצְמוֹ.</P>

<P><B>ז,ט</B>  הַגּוֹזֵל אֶת חֲבֵרוֹ--אַף עַל פִּי שֶׁכָּפַר בּוֹ, הוֹאִיל וְלֹא נִשְׁבַּע, אִם חָזַר וְהוֹדָה, אֵינוּ חַיָּב לִרְדֹּף אַחַר הַבְּעָלִים עַד שֶׁיַּחְזִיר לָהֶם מָמוֹן שֶׁבְּיָדוֹ:  אֵלָא יְהִי בְּיַד הַגַּזְלָן, עַד שֶׁיָּבוֹאוּ הַבְּעָלִים וְיִטְּלוּ שֶׁלָּהֶן.</P>

<P><B>ז,י</B>  אֲבָל אִם נִשְׁבַּע עַל שׁוֹוֶה פְּרוּטָה וָמַעְלָה--חַיָּב לִרְדֹּף אַחַר הַבְּעָלִים עַד שֶׁיַּחְזִיר לָהֶם, אַפִלּוּ הֶם בְּאִיֵּי הַיָּם, מִפְּנֵי שֶׁכְּבָר נִתְיָאֲשׁוּ מֵאַחַר שֶׁנִּשְׁבַּע, וְאֵינָן בָּאִין עוֹד לְתָבְעוֹ.</P>

<P><B>ז,יא</B>  [י] אַפִלּוּ הִחְזִיר הַגְּזֵלָה כֻּלָּהּ חוּץ מִשּׁוֹוֶה פְּרוּטָה, חַיָּב לְהוֹלִיכָהּ אַחַר הַנִּגְזָל; וְלֹא יִתֵּן לֹא לִבְנוֹ שֶׁלַּנִּגְזָל, וְלֹא לִשְׁלוּחוֹ, אֵלָא אִם כֵּן עָשָׂה הַנִּגְזָל הַשָּׁלִיחַ בְּעֵדִים.  וְאִם הֵבִיא אֶת הַגְּזֵלָה וְאֶת הַחֹמֶשׁ לְבֵית דִּין שֶׁבְּעִירוֹ--הֲרֵי זֶה מֵבִיא אֲשָׁמוֹ, וּמִתְכַּפֵּר לוֹ; וּבֵית דִּין מִטַּפְּלִין בָּהּ, עַד שֶׁתַּגִּיעַ לְבַעְלָהּ.  וְכֵן נוֹתֵן הוּא לִשְׁלוּחַ בֵּית דִּין.  וְכָל הַנּוֹתֵן הַגָּזֵל וְכַיּוֹצֶא בּוֹ לְבֵית דִּין, יָצָא.</P>

<P><B>ז,יב</B>  [יא] נָתַן לוֹ אֶת הַקֶּרֶן, וְלֹא נָתַן לוֹ אֶת הַחֹמֶשׁ, אוֹ שֶׁמָּחַל לוֹ עַל הַקֶּרֶן, וְלֹא מָחַל לוֹ עַל הַחֹמֶשׁ, אוֹ שֶׁמָּחַל לוֹ עַל זֶה וְעַל זֶה, חוּץ מִפָּחוּת מִשּׁוֹוֶה פְּרוּטָה בַּקֶּרֶן--אֵינוּ צָרִיךְ לְהוֹלִיךְ אַחֲרָיו, אֵלָא יָבוֹא הַנִּגְזָל וְיִטֹּל אֶת הַשְּׁאָר.  וְאַף עַל פִּי שֶׁהַגְּזֵלָה עַצְמָהּ קַיֶּמֶת, אֵין חוֹשְׁשִׁין שֶׁמֶּא תִּתְיַקַּר וְנִמְצָא הַנִּשְׁאָר שׁוֹוֶה פְּרוּטָה.</P>

<P><B>ז,יג</B>  אֲבָל אִם נָתַן לוֹ אֶת הַחֹמֶשׁ, וְלֹא נָתַן לוֹ אֶת הַקֶּרֶן, אוֹ שֶׁמָּחַל לוֹ עַל הַחֹמֶשׁ, וְלֹא מָחַל לוֹ עַל הַקֶּרֶן, אוֹ שֶׁמָּחַל לוֹ עַל זֶה וְעַל זֶה, חוּץ מִשּׁוֹוֶה פְּרוּטָה בַּקֶּרֶן--חַיָּב לְהוֹלִיכוֹ אַחֲרָיו, אוֹ יִתֵּן לְבֵית דִּין שֶׁבְּעִירוֹ כְּמוֹ שֶׁבֵּאַרְנוּ.</P>

<P><B>ז,יד</B>  [יב] הַמַּחְזִיר אֶת הַקֶּרֶן לַבְּעָלִים, וְכָפַר פַּעַם שְׁנִיָּה בַּחֹמֶשׁ וְנִשְׁבַּע עָלָיו--נַעֲשָׂה הַחֹמֶשׁ כַּקֶּרֶן לְכָל דָּבָר, וּמְשַׁלֵּם עָלָיו חֹמֶשׁ אַחֵר:  שֶׁנֶּאֱמָר "וַחֲמִשִׁתָיו יֹסֵף עָלָיו" (ויקרא ה,כד)--מְלַמֵּד שְׁהוּא מוֹסִיף חֹמֶשׁ עַל חֹמֶשׁ, עַד שֶׁיִּתְמַעַט הַחֹמֶשׁ שֶׁיִּכְפֹּר בּוֹ וְיִשָּׁבַע עָלָיו מִשּׁוֹוֶה פְּרוּטָה.</P>

<P><B>ז,טו</B>  [יג] מִי שֶׁהָיָה אֶצְלוֹ פִּקָּדוֹן, וְטָעַן שֶׁאָבַד וְנִשְׁבַּע, וְחָזַר וְהוֹדָה שְׁהוּא אֶצְלוֹ, וְחָזַר וְטָעַן שֶׁאָבַד וְנִשְׁבַּע, וְחָזַר וְהוֹדָה שְׁהוּא אֶצְלוֹ--מְשַׁלֵּם חֹמֶשׁ לְכָל שְׁבוּעָה וּשְׁבוּעָה עִם הַקֶּרֶן הָאֶחָד:  שֶׁנֶּאֱמָר "וַחֲמִשִׁתָיו יֹסֵף עָלָיו" (ויקרא ה,כד), מְלַמֵּד שְׁהוּא מְשַׁלֵּם כַּמָּה חֻמְשִׁין עַל קֶרֶן אֶחָד.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ח</H2>

<P><B>ח,א</B>  הַגּוֹזֵל אֶת חֲבֵרוֹ, וּמֵת הַנִּגְזָל--יַחְזִיר הַגְּזֵלָה לַיּוֹרְשִׁים; וְאִם אָבְדָה אוֹ נִשְׁתַּנָּת, נוֹתֵן לָהֶם דָּמֶיהָ.  וְאִם נִשְׁבַּע לוֹ, וְאַחַר כָּךְ מֵת--נוֹתֵן הַקֶּרֶן וְהַחֹמֶשׁ לַיּוֹרְשִׁין.</P>

<P><B>ח,ב</B>  הַגּוֹזֵל אֶת אָבִיו וְנִשְׁבַּע לוֹ, וּמֵת הָאָב--אִם אֵין הַגְּזֵלָה קַיֶּמֶת אוֹ נִשְׁתַּנָּת, עוֹשֶׂה חֶשְׁבּוֹן עִם אֶחָיו עַל הַקֶּרֶן וְעַל הַחֹמֶשׁ; וְאִם הַגְּזֵלָה קַיֶּמֶת, חַיָּב לְהוֹצִיא הַגְּזֵלָה עַצְמָהּ מִתַּחַת יָדוֹ.  לְפִיכָּךְ נוֹתֵן אֶת הַגְּזֵלָה וְאֶת הַחֹמֶשׁ לְאֶחָיו, וְעוֹשֶׂה עִמָּהֶן חֶשְׁבּוֹן.</P>

<P><B>ח,ג</B>  אִם אֵין לוֹ אַחִין, שֶׁנִּמְצָא זֶה הַגַּזְלָן לְבַדּוֹ הוּא הַיּוֹרֵשׁ--מוֹצִיא הַגְּזֵלָה מִתַּחַת יָדוֹ לְבָנָיו; וְאִם אֵין בָּנִים לְזֶה הַבֵּן הַגַּזְלָן--נוֹתְנָהּ לְבַעַל חוֹבוֹ, אוֹ בְּהַלְוָאָתוֹ, אוֹ לִצְדָקָה.  הוֹאִיל וְיָצַאת הַגְּזֵלָה עַצְמָהּ מִתַּחַת יָדוֹ--נִפְטַר, אַף עַל פִּי שֶׁנְּתָנָהּ מַתָּנָה אוֹ פְּרָעָהּ בְּחוֹבוֹ:  וְהוּא, שֶׁיּוֹדִיעֵם וְיֹאמַר זֶה גֶּזֶל אַבָּא.</P>

<P><B>ח,ד</B>  וְכֵן הַגּוֹזֵל אֶת הַגֵּר וְנִשְׁבַּע לוֹ, וְחָזַר וְהוֹדָה לוֹ, וְזָקַף עָלָיו הַכֹּל מַלְוָה, וְאַחַר כָּךְ מֵת הַגֵּר--אַף עַל פִּי שֶׁזָּכָה בַּגְּזֵלָה, חַיָּב לְהוֹצִיאָהּ מִתַּחַת יָדוֹ.  [ה] בַּמֶּה דְּבָרִים אֲמוּרִים, בְּשֶׁהוֹדָה בִּנְתַּיִם.  אֲבָל אִם גָּזַל אֶת הַגֵּר שְׁאֵין לוֹ יוֹרְשִׁים, וְנִשְׁבַּע לוֹ, וּמֵת הַגֵּר--הֲרֵי זֶה חַיָּב לְשַׁלַּם הַקֶּרֶן וְהַחֹמֶשׁ לַכּוֹהֲנִים שֶׁלְּאוֹתוֹ מִשְׁמָר, וּמֵבִיא אֲשָׁמוֹ; וְאַחַר כָּךְ יִתְכַּפַּר לוֹ.</P>

<P><B>ח,ה</B>  [ו] מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר בַּתּוֹרָה "וְאִם-אֵין לָאִישׁ גֹּאֵל" (במדבר ה,ח)--בְּגֵר שֶׁמֵּת וְאֵין לוֹ יוֹרְשִׁים, הַכָּתוּב מְדַבֵּר.  וְאָשָׁם זֶה הָאָמוּר כָּאן, הוּא הַגָּזֵל אוֹ דְּמֵי הַגְּזֵלָה.</P>

<P><B>ח,ו</B>  לְפִיכָּךְ הַמַּחְזִיר גֶּזֶל הַגֵּר בַּלַּיְלָה, לֹא יָצָא, שֶׁהֲרֵי אָשָׁם קְרָאוֹ הַכָּתוּב, וְאֵין מַקְרִיבִין בַּלַּיְלָה.  וְאֵין הַכּוֹהֲנִים חוֹלְקִין גֶּזֶל הַגֵּר כְּנֶגֶד גֶּזֶל הַגֵּר, כְּדֶרֶךְ שְׁאֵין חוֹלְקִין בְּשַׂר אָשָׁם זֶה כְּנֶגֶד בְּשַׂר אָשָׁם אַחֵר.</P>

<P><B>ח,ז</B>  כָּל גֶּזֶל הַגֵּר שְׁאֵין בּוֹ שׁוֹוֶה פְּרוּטָה לְכָל כּוֹהֵן וְכוֹהֵן מֵאַנְשֵׁי מִשְׁמָר, לֹא יָצָא הַמַּחְזִירוֹ יְדֵי הֲשָׁבָה--שֶׁנֶּאֱמָר "הַמּוּשָׁב לַה', לַכֹּהֵן" (במדבר ה,ח), עַד שֶׁתִּהְיֶה הֲשָׁבָה לְכָל כּוֹהֵן.</P>

<P><B>ח,ח</B>  וְלָמָּה נֶאֱמָר בְּגֶזֶל הַגֵּר "אִישׁ" (במדבר ה,ח)--שֶׁהָאִישׁ אַתָּה צָרִיךְ לַחְקֹר וּלְחַזַּר עָלָיו, אִם יֵשׁ לוֹ יוֹרְשִׁים אוֹ אִם אֵין לוֹ; אֲבָל אִם הָיָה הַגֵּר קָטָן--אֵי אַתָּה צָרִיךְ לְחַזַּר עָלָיו, אֵלָא חֶזְקָתוֹ שְׁאֵין לוֹ יוֹרְשִׁים.</P>

<P><B>ח,ט</B>  [ח] הַכּוֹהֲנִים בְּגֶזֶל הַגֵּר, כִּמְקַבְּלֵי מַתָּנוֹת הֶן.  לְפִיכָּךְ הַגּוֹזֵל חָמֵץ מִן הַגֵּר שְׁאֵין לוֹ יוֹרְשִׁים, וְעָבַר עָלָיו הַפֶּסַח--חַיָּב לִתֵּן לַכּוֹהֲנִים אֶת דָּמָיו, כְּשָׁעַת הַגְּזֵלָה:  שְׁאִם יִתְּנֶנּוּ לָהֶן עַכְשָׁו, אֵינָהּ מַתָּנָה--שֶׁהֲרֵי הוּא אָסוּר בַּהֲנָיָה.  וְאִלּוּ הָיָה הַגֵּר קַיָּם, הָיָה אוֹמֵר לוֹ הֲרֵי שֶׁלָּךְ לְפָנֶיךָ כְּמוֹ שֶׁבֵּאַרְנוּ.</P>

<P><B>ח,י</B>  [ט] כּוֹהֵן שֶׁגָּזַל גֵּר שְׁאֵין לוֹ יוֹרְשִׁים, וְנִשְׁבַּע לוֹ, וּמֵת הַגֵּר--לֹא זָכָה זֶה בַּגְּזֵלָה שֶׁתַּחַת יָדוֹ, אֵלָא יוֹצִיא מִתַּחַת יָדוֹ לְכָל אֶחָיו הַכּוֹהֲנִים בְּנֵי הַמִּשְׁמָרָה.</P>

<P><B>ח,יא</B>  [י] הַגּוֹזֵל אֶת הַגֵּר וְנִשְׁבַּע לוֹ, וּמֵת הַגֵּר, וְהִפְרִישׁ אֲשָׁמוֹ וּגְזֵלָתוֹ לְהַעֲלוֹתָן לַכּוֹהֲנִים, וּמֵת הַגַּזְלָן קֹדֶם כַּפָּרָה--הֲרֵי בְּנֵי הַגַּזְלָן יוֹרְשִׁים אֶת כֶּסֶף הַגְּזֵלָה אוֹ הַגְּזֵלָה עַצְמָהּ; וְהָאָשָׁם יִרְעֶה עַד שֶׁיִּפֹּל בּוֹ מוּם, כְּמוֹ שֶׁבֵּאַרְנוּ בִּמְקוֹמוֹ.</P>

<P><B>ח,יב</B>  [יא] נָתַן הַגַּזְלָן אֶת הַכֶּסֶף לְאַנְשֵׁי מִשְׁמָר, וּמֵת קֹדֶם כַּפָּרָה--אֵין יוֹרְשֵׁי הַגַּזְלָן יְכוּלִין לְהוֹצִיא מִיַּד הַכּוֹהֲנִים, שֶׁנֶּאֱמָר "אִישׁ אֲשֶׁר-יִתֵּן לַכֹּהֵן, לוֹ יִהְיֶה" (במדבר ה,י); וְאַפִלּוּ הָיָה הַגַּזְלָן קָטָן, שְׁאֵין מַתָּנָתוֹ מַתָּנָה--אֵין יוֹרְשָׁיו מוֹצִיאִין מִיַּד הַכּוֹהֲנִים.</P>

<P><B>ח,יג</B>  [יב] נָתַן אֶת הַכֶּסֶף לְאַחַת מִן הַמִּשְׁמָרוֹת, וְאֶת הָאָשָׁם לְמִשְׁמָרָה זוֹ שְׁהִיא שַׁבָּתָהּ--יַחְזֹר הַכֶּסֶף אֵצֶל הָאָשָׁם, לְאַנְשֵׁי הַמִּשְׁמָרָה הַקְּבוּעָה:  שֶׁהַמִּשְׁמָרָה שֶׁלָּקְחָה כֶּסֶף בְּלֹא שַׁבָּתָהּ לֹא זָכָת, וּמוֹצִיאִין מִיָּדָהּ.</P>

<P><B>ח,יד</B>  [יג] אֵין מַקְרִיבִין אֶת הָאָשָׁם עַד שֶׁיַּחְזִיר הַגַּזְלָן הַקֶּרֶן לַבְּעָלִים, אוֹ לַכּוֹהֲנִים אִם הָיָה גֶּזֶל גֵּר שְׁאֵין לוֹ יוֹרְשִׁים.  נָתַן אֶת הַקֶּרֶן, וְהִקְרִיב אֲשָׁמוֹ--נִתְכַּפַּר לוֹ, וְאֵין הַחֹמֶשׁ מְעַכֵּב הַכַּפָּרָה; וְחַיָּב לִתֵּן אֶת הַחֹמֶשׁ אַחַר כַּפָּרָה.</P>

<P><B>ח,טו</B>  [יד] הָעֲבָדִים וְהַשְּׁטָרוֹת וְהַקַּרְקָעוֹת, אֵין בָּהֶן תּוֹסֶפֶת חֹמֶשׁ:  שֶׁנֶּאֱמָר "וְכִחֵשׁ בַּעֲמִיתוֹ בְּפִקָּדוֹן" (ויקרא ה,כא), כָּל הָאָמוּר בְּעִנְיַן מִטַּלְטְלִין הוּא וְגוּפָן מָמוֹן--יָצְאוּ קַרְקָעוֹת וַעֲבָדִים שֶׁהֻקְּשׁוּ לַקַּרְקָעוֹת, וְיָצְאוּ שְׁטָרוֹת שְׁאֵין גּוּפָן מָמוֹן.  וְכֵן אִם הָיוּ גֶּזֶל גֵּר שְׁאֵין לוֹ יוֹרְשִׁין, אֵינָן חוֹזְרִים לַכּוֹהֲנִים.</P>

<P><B>ח,טז</B>  וְכֵן הַקַּרְקָע אֵינָהּ נִקְנֵית לַגַּזְלָן לְעוֹלָם, אֵלָא בִּרְשׁוּת בְּעָלֶיהָ קַיֶּמֶת; וְאַפִלּוּ נִמְכְּרָה לְאֶלֶף זֶה אַחַר זֶה, וְנִתְיָאֲשׁוּ הַבְּעָלִים--הֲרֵי זוֹ חוֹזֶרֶת לַנִּגְזָל בְּלֹא דָּמִים.  וְכָל מִי שֶׁיָּצְאָה מִתַּחַת יָדוֹ חוֹזֵר עַל זֶה שֶׁמְּכָרָהּ לוֹ, וְחוֹזֵר הַמּוֹכֵר הַשֵּׁנִי עַל הַמּוֹכֵר הָרִאשׁוֹן, עַד שֶׁיַּחְזֹר הַלּוֹקֵחַ מִן הַגַּזְלָן עַל הַגַּזְלָן, וְיִטֹּל מִמֶּנּוּ כְּמוֹ שֶׁיִּתְבָּאַר.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק ט</H2>

<P><B>ט,א</B>  הַגּוֹזֵל קַרְקָע מֵחֲבֵרוֹ וְהִפְסִידָהּ, כְּגוֹן שֶׁחָפַר בָּהּ בּוֹרוֹת שִׁיחִין וּמְעָרוֹת, אוֹ שֶׁקָּצַץ אֶת הָאִילָנוֹת, וְשִׁחַת הַמַּעְיָנוֹת, וְהָרַס הַבִּנְיָן--חַיָּב לְהַעְמִיד לוֹ בַּיִת אוֹ שָׂדֶה כְּשֶׁהָיוּ בְּשָׁעַת הַגְּזֵלָה, אוֹ יְשַׁלַּם דְּמֵי מַה שֶׁהִפְסִיד.</P>

<P><B>ט,ב</B>  אֲבָל אִם נִשְׁחֲתָה מֵאֵלֶיהָ, כְּגוֹן שֶׁשְּׁטָפָהּ נָהָר אוֹ נִשְׂרְפָה בָּאֵשׁ שֶׁיָּרְדָה מִן הַשָּׁמַיִם--אוֹמֵר לוֹ הֲרֵי שֶׁלָּךְ לְפָנֶיךָ:  שֶׁהַקַּרְקָע בְּחֶזְקַת בְּעָלֶיהָ קַיֶּמֶת; וְאֵין אַחְרָיוּת הֶפְסֵדָהּ עָלָיו, אֵלָא אִם כֵּן הִפְסִיד בְּיָדוֹ--מַה שְׁאֵין הַדִּין כֵּן בַּמִּטַּלְטְלִין אוֹ בָּעֲבָדִים, כְּמוֹ שֶׁבֵּאַרְנוּ.</P>

<P><B>ט,ג</B>  [ב] גָּזַל שָׂדֶה, וְנִגְזְלָה מִמֶּנּוּ, וּנְטָלוּהָ מְצִיקִים בְּכוֹחַ הַמֶּלֶךְ--אִם מַכַּת מְדִינָה הִיא, כְּגוֹן שֶׁלָּקַח הַמֶּלֶךְ שָׂדוֹת אוֹ בָּתִּים שֶׁלְּכָל אַנְשֵׁי הַמְּדִינָה--אוֹמֵר לוֹ הֲרֵי שֶׁלָּךְ לְפָנֶיךָ; וְאִם מֵחֲמַת הַגַּזְלָן נִלְקְחָה, חַיָּב לְהַעְמִיד לוֹ שָׂדֶה אַחֶרֶת.</P>

<P><B>ט,ד</B>  [ג] אָנַס הַמֶּלֶךְ אֶת הַגַּזְלָן, וְאָמַר לוֹ הַרְאֵה לָנוּ כָּל מַה שֶׁיֵּשׁ לָךְ, וְהֶרְאָה שָׂדֶה זוֹ שֶׁגָּזַל בִּכְלַל שְׂדוֹתָיו, וּנְטָלָהּ הַמֶּלֶךְ--חַיָּב לְהַעְמִיד לוֹ שָׂדֶה אַחֶרֶת כְּמוֹתָהּ, אוֹ נוֹתֵן דָּמֶיהָ.</P>

<P><B>ט,ה</B>  [ד] גָּזַל שָׂדֶה, וְהִפְסִידָהּ בְּיָדוֹ--כְּשֶׁבַּעַל הַשָּׂדֶה גּוֹבֶה אֶת דְּמֵי מַה שֶׁהִפְסִיד הַגַּזְלָן, גּוֹבֶה אוֹתָן מִנְּכָסִים בְּנֵי חוֹרִין:  מִפְּנֵי שְׁהוּא כְּמַלְוָה עַל פֶּה; וְאִם עָמַד הַגַּזְלָן בַּדִּין, וְנִתְחַיַּב לְשַׁלַּם, וְאַחַר כָּךְ מָכַר--גּוֹבֶה מִנְּכָסִים מְשֻׁעְבָּדִין.</P>

<P><B>ט,ו</B>  [ה] גָּזַל שָׂדֶה, וְאָכַל פֵּרוֹתֶיהָ--מְשַׁלֵּם כָּל הַפֵּרוֹת שֶׁאָכַל מִנְּכָסִים בְּנֵי חוֹרִין.  גָּזַל, וְהִשְׁבִּיחַ--שָׁמִין לוֹ, וְיָדוֹ עַל הַתַּחְתּוֹנָה:  אִם הַשְּׁבָח יָתֵר עַל הַהוֹצָאָה, נוֹטֵל הַהוֹצָאָה בִּלְבָד מִן הַנִּגְזָל; וְאִם הַהוֹצָאָה יְתֵרָה עַל הַשְּׁבָח, אֵין לוֹ מִן הַהוֹצָאָה אֵלָא שֵׁעוּר הַשְּׁבָח.</P>

<P><B>ט,ז</B>  [ו] גָּזַל שָׂדֶה וּמְכָרָהּ, וְהִשְׁבִּיחָהּ הַלּוֹקֵחַ--אִם הַשְּׁבָח יָתֵר עַל הַהוֹצָאָה--נוֹטֵל הַהוֹצָאָה מִבַּעַל הַשָּׂדֶה, וְנוֹטֵל הַקֶּרֶן עִם שְׁאָר הַשְּׁבָח מִן הַגַּזְלָן:  [ז] הַקֶּרֶן מִנְּכָסִים מְשֻׁעְבָּדִים, וּשְׁאָר הַשְּׁבָח מִבְּנֵי חוֹרִין.  וְאִם הִכִּיר בָּהּ שְׁהִיא גְּזוּלָה כְּשֶׁלְּקָחָהּ--אֵינוּ נוֹטֵל מִן הַגַּזְלָן אֵלָא הַקֶּרֶן בִּלְבָד, וּמַפְסִיד שְׁאָר הַשְּׁבָח הַיָּתֵר עַל הַהוֹצָאָה.</P>

<P><B>ט,ח</B>  הָיְתָה הַהוֹצָאָה יְתֵרָה עַל הַשְּׁבָח--בֵּין שֶׁהִכִּיר בָּהּ שְׁהִיא גְּזוּלָה, בֵּין שֶׁלֹּא הִכִּיר בָּהּ--אֵין לוֹ מִן הַהוֹצָאָה אֵלָא שֵׁעוּר הַשְּׁבָח:  נוֹטְלוֹ מִבַּעַל הַשָּׂדֶה; וְנוֹטֵל הַקֶּרֶן מִן הַגַּזְלָן, מִנְּכָסִים מְשֻׁעְבָּדִין.</P>

<P><B>ט,ט</B>  [ח] הַגּוֹזֵל שָׂדֶה וּמְכָרָהּ, וְאָכַל הַלּוֹקֵחַ פֵּרוֹתֶיהָ--מְחַשְּׁבִין עָלָיו כָּל הַפֵּרוֹת שֶׁאָכַל, וּמְשַׁלֵּם לְבַעַל הַשָּׂדֶה; וְחוֹזֵר וְגוֹבֶה אוֹתָן מִן הַגַּזְלָן, מִנְּכָסִים בְּנֵי חוֹרִין.  וְאִם הִכִּיר בָּהּ שְׁהִיא גְּזוּלָה--אֵין לוֹ פֵּרוֹת, וְאֵינוּ גּוֹבֶה מִן הַגַּזְלָן אֵלָא הַקֶּרֶן בִּלְבָד.</P>

<P><B>ט,י</B>  [ט] הַמּוֹכֵר שָׂדֶה שְׁאֵינָהּ שֶׁלּוֹ--אֵין מִמְכָּרוֹ מִמְכָּר, וְלֹא קָנָה לוֹקֵחַ כְּלוּם כְּמוֹ שֶׁבֵּאַרְנוּ.  חָזַר הַגַּזְלָן אַחַר שֶׁמְּכָרָהּ, וּלְקָחָהּ מִבְּעָלֶיהָ--נִתְקַיְּמָה בְּיַד הַלּוֹקֵחַ מִן הַגַּזְלָן.  וְאַפִלּוּ נְתָנָהּ לוֹ הַגַּזְלָן מַתָּנָה כְּשֶׁהָיְתָה גְּזוּלָה בְּיָדוֹ--כֵּיוָן שֶׁחָזַר וּלְקָחָהּ, נִתְקַיְּמָה בְּיַד זֶה שֶׁקִּבַּל הַמַּתָּנָה:  שֶׁמִּפְּנֵי זֶה טָרַח הַגַּזְלָן, עַד שֶׁקְּנָיָהּ כְּדֵי לַעֲמֹד בְּנֶאֱמָנוּתוֹ.</P>

<P><B>ט,יא</B>  [י] לְפִיכָּךְ אִם תָּבַע הַלּוֹקֵחַ אֶת הַגַּזְלָן מִפְּנֵי שֶׁמָּכַר לוֹ שָׂדֶה שְׁאֵינָהּ שֶׁלּוֹ, וְנִתְחַיַּב לְשַׁלַּם, וְהִתְחִילוּ בֵּית דִּין לְהַכְרִיז עַל נִכְסֵי הַגַּזְלָן כְּדֵי לְהַגְבּוֹת מֵהֶן לַלּוֹקֵחַ, וְאַחַר שֶׁהִתְחִילוּ הַהַכְרָזוֹת לְקָחָהּ הַגַּזְלָן מִן הַבְּעָלִים--לֹא נִתְקַיְּמָה בְּיַד הַלּוֹקֵחַ:  שֶׁמֵּאַחַר שֶׁהִכְרִיזוּ עַל נְכָסָיו, נִתְגַּלָּה שְׁאֵינוּ נֶאֱמָן, וְלֹא לְקָחָהּ מִן הַבְּעָלִים, כְּדֵי לְהַעְמִידָהּ בְּיַד הַלּוֹקֵחַ.</P>

<P><B>ט,יב</B>  [יא] לְקָחָהּ הַגַּזְלָן מִן הַבְּעָלִים, אַחַר שֶׁמְּכָרָהּ כִּשְׁהִיא גְּזוּלָה, וְחָזַר וּמְכָרָהּ לְאַחֵר, אוֹ נְתָנָהּ בְּמַתָּנָה, אוֹ הוֹרִישָׁהּ--הֲרֵי גִּלָּה דַּעְתּוֹ שְׁאֵינוּ רוֹצֶה לְהַעְמִידָהּ בְּיַד זֶה שֶׁלְּקָחָהּ מִמֶּנּוּ כְּשֶׁהָיְתָה גְּזוּלָה.</P>

<P><B>ט,יג</B>  וְכֵן אִם נָפְלָה לַגַּזְלָן בִּירֻשָּׁה, לֹא נִתְקַיְּמָה בְּיַד הַלּוֹקֵחַ.</P>

<P><B>ט,יד</B>  [יב] גָּבָה אוֹתָהּ הַגַּזְלָן בְּחוֹבוֹ--אִם יֵשׁ לַנִּגְזָל קַרְקָע אַחֶרֶת, וְאָמַר לוֹ הַגַּזְלָן זוֹ אֲנִי גּוֹבֶה בְּחוֹבִי--הֲרֵי זֶה נִתְכַּוַּן לְהַעְמִידָהּ בְּיַד הַלּוֹקֵחַ; וְאִם אֵין לַנִּגְזָל קַרְקָע אֵלָא זוֹ, לִגְבּוֹת חוֹבוֹ הוּא שֶׁנִּתְכַּוַּן.</P>

<P><B>ט,טו</B>  [יג] נְתָנוּהָ הַבְּעָלִים לַגַּזְלָן מַתָּנָה, קָנָה אוֹתָהּ הַלּוֹקֵחַ:  שֶׁאִלּוּ לֹא טָרַח לַבְּעָלִים, לֹא הָיוּ נוֹתְנִים לוֹ מַתָּנָה, וּמִפְּנֵי זֶה טָרַח, כְּדֵי שֶׁיִּזְכֶּה בָּהּ בַּדִּין וְיַעֲמֹד בְּנֶאֱמָנוּתוֹ וְתִתְקַיַּם בְּיַד הַלּוֹקֵחַ.</P>

<P><B>ט,טז</B>  [יד] הַגּוֹזֵל שָׂדֶה, וְאַחַר שֶׁגְּזָלָהּ וְהֻחְזַק גַּזְלָן עָלֶיהָ חָזַר וּלְקָחָהּ מִבְּעָלִים הָרִאשׁוֹנִים, וְטָעַן הַנִּגְזָל וְאָמַר אָנוּס הָיִיתִי בְּשָׁעָה שֶׁמָּכַרְתִּי לוֹ, וְשֶׁלֹּא לְדַעְתִּי מָכַרְתִּי מֵחֲמַת גַּזְלָנוּתוֹ--לֹא זָכָה הַגַּזְלָן, אַף עַל פִּי שֶׁיֵּשׁ לוֹ עֵדִים שֶׁלְּקָחָהּ בִּפְנֵיהֶם; וְתַחְזֹר הַשָּׂדֶה לִבְעָלֶיהָ, וּמַחְזִירִין לַגַּזְלָן הַדָּמִים שֶׁנָּתַן.</P>

<P><B>ט,יז</B>  [טו] בַּמֶּה דְּבָרִים אֲמוּרִים, בְּשֶׁהֵעִידוּ הָעֵדִים שֶׁמָּנָה בִּפְנֵיהֶם אֶת הַמָּעוֹת.  אֲבָל אִם הֵעִידוּ שֶׁבַּעַל הַקַּרְקָע מָכַר לַגַּזְלָן, וְהוֹדָה לוֹ בִּפְנֵיהֶם שֶׁנָּתַן לוֹ דָּמִים כָּךְ וְכָּךְ, וְהַנִּגְזָל טוֹעֵן שֶׁלֹּא נָתַן לוֹ כְּלוּם, וּמֵחֲמַת יִרְאָה הוֹדָה לוֹ--אֵין לַגַּזְלָן כְּלוּם, אֵלָא מוֹצִיאִין מִמֶּנּוּ הַשָּׂדֶה בְּלֹא דָּמִים, מִפְּנֵי שֶׁלֹּא הוֹדָה לוֹ אֵלָא מִן הַפַּחַד כְּשֶׁטָּעַן, הוֹאִיל וְהֻחְזַק גַּזְלָן עָלֶיהָ.</P>

<P><B>ט,יח</B>  [טז] אֵין בַּעַל הַשָּׂדֶה צָרִיךְ לַעֲשׂוֹת מוֹדָעָה עַל מְכָר זֶה:  הוֹאִיל וְהֻחְזַק זֶה גַּזְלָן עַל שָׂדֶה זוֹ וְאֵין רְאָיָתוֹ בָּהּ רְאָיָה, אֵינוּ צָרִיךְ לִמְסֹר מוֹדָעָה.  וְאֵין דִּין גַּזְלָן, כְּדִין הָאוֹנֵס חֲבֵרוֹ וְתָלָה אוֹתוֹ עַד שֶׁיִּמְכֹּר לוֹ:  שֶׁזֶּה הָאוֹנֵס אֵינוּ רוֹצֶה לִגְזֹל, וְלֹא גְזָלוֹ עֲדַיִן כְּלוּם; לְפִיכָּךְ אִם לֹא מָסַר הַמּוֹכֵר הָאָנוּס מוֹדָעָה, מִמְכָּרוֹ קַיָּם.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק י</H2>

<P><B>י,א</B>  גּוֹי בַּעַל זְרוֹעַ שֶׁאָנַס נִכְסֵי יִשְׂרָאֵל, וְיָרַד לְתוֹךְ שָׂדֵהוּ מֵחֲמַת שֶׁהָיָה לוֹ חוֹב עַל בַּעַל הַשָּׂדֶה, אוֹ מֵחֲמַת שֶׁיֵּשׁ לוֹ נֶזֶק בְּיַד זֶה הַיִּשְׂרְאֵלִי, אוֹ מֵחֲמַת שֶׁהִפְסִיד מְמוֹנוֹ, וְאַחַר שֶׁתָּקַף עַל הַשָּׂדֶה מְכָרָהּ לְיִשְׂרָאֵל אַחֵר--אֵין הַבְּעָלִים יְכוּלִין לְהוֹצִיא מִיַּד הַלּוֹקֵחַ.</P>

<P><B>י,ב</B>  בַּמֶּה דְּבָרִים אֲמוּרִים, בְּשֶׁהוֹדוּ הַבְּעָלִים שֶׁאֱמֶת טָעַן הַגּוֹי הַמּוֹכֵר, אוֹ יָעִידוּ עֵדֵי יִשְׂרָאֵל שֶׁאֱמֶת טָעַן הַגּוֹי.  וְכֵן אִם הָיָה שָׁם מֶלֶךְ אוֹ שָׂר בְּאוֹתוֹ מָקוֹם שֶׁיָּכוֹל לָכֹף אֶת הַגּוֹי שֶׁמָּכַר לַדִּין, וְלֹא תָבְעוּ הַבְּעָלִים אֶת הַגּוֹי--אֵינָן יְכוּלִין לְהוֹצִיא מִיַּד הַלּוֹקֵחַ מִן הַגּוֹי, אַף עַל פִּי שְׁאֵינָן מוֹדִין לַגּוֹי וְאַף עַל פִּי שְׁאֵין שָׁם עֵדִים שֶׁאֱמֶת טָעַן הַגּוֹי:  שֶׁהֲרֵי הַלּוֹקֵחַ אוֹמֵר לַבְּעָלִים, אִם גַּזְלָן הוּא הַגּוֹי, לָמָּה לֹא תְבַעְתֶּם אוֹתוֹ בְּדִינֵיהֶם.</P>

<P><B>י,ג</B>  הַגּוֹיִים הַמְּצִיקִים לְיִשְׂרָאֵל וּמְבַקְּשִׁים לַהְרֹג אוֹתוֹ עַד שֶׁיִּפְדֶּה עַצְמוֹ מִיַּד הַגּוֹי בְּשָׂדֵהוּ אוֹ בְּבֵיתוֹ, וְיִתְּנֶנָּה לַמֵּצִיק וְאַחַר כָּךְ יַנִּיחֶנּוּ:  כְּשֶׁיִּרְצֶה הַמֵּצִיק לִמְכֹּר אוֹתָהּ הַקַּרְקָע--אִם יֵשׁ בְּיַד הַבְּעָלִים לִקַּח מִן הַמֵּצִיק, הֶן קוֹדְמִין לְכָל אָדָם.  וְאִם אֵין בְּיַד הַבְּעָלִים לִקַּח, אוֹ שֶׁשָּׁהָת הַקַּרְקָע בְּיַד הַמֵּצִיק שְׁנֵים עָשָׂר חֹדֶשׁ--כָּל הַקּוֹדֵם וְלָקַח מִן הַמֵּצִיק, זָכָה:  וּבִלְבָד שֶׁיִּתֵּן לַבְּעָלִים הָרִאשׁוֹנִים רְבִיעַ הַקַּרְקָע, אוֹ שְׁלִישׁ הַמָּעוֹת, מִפְּנֵי שֶׁזֶּה הַמֵּצִיק מוֹכֵר בְּזוֹל; הוֹאִיל וְקַרְקָע שְׁאֵינָהּ שֶׁלּוֹ הוּא מוֹכֵר--הֲרֵי זֶה מוֹכֵר בְּפָחוּת רְבִיעַ אוֹ קָרוֹב לוֹ, וְזֶה הַרְבִיעַ שֶׁלַּבְּעָלִים, שֶׁהֲרֵי מֵחֲמַת שְׁהִיא שֶׁלָּהֶן מוֹכֵר בְּזוֹל.</P>

<P><B>י,ד</B>  לְפִיכָּךְ הַלּוֹקֵחַ מִן הַמֵּצִיק בִּשְׁלוֹשִׁים--נוֹתֵן לַבְּעָלִים עֲשָׂרָה, אוֹ נוֹתֵן לָהֶם רְבִיעַ הַקַּרְקָע, וְאַחַר כָּךְ יִקְנֶה הַכֹּל.  וְאִם לֹא נָתַן, הֲרֵי רְבִיעַ הַקַּרְקָע כְּגָזֵל בְּיָדוֹ.</P>

<P><B>י,ה</B>  [ד] הַיּוֹרֵד לְתוֹךְ שְׂדֵה חֲבֵרוֹ שֶׁלֹּא בִּרְשׁוּת, וּנְטָעָהּ--אִם הָיְתָה שָׂדֶה הָעֲשׂוּיָה לִטַּע--אוֹמְדִין כַּמָּה אָדָם רוֹצֶה לִתֵּן בְּשָׂדֶה זוֹ לִטְּעָהּ, וְנוֹטֵל מִבַּעַל הַשָּׂדֶה; וְאִם אֵינָהּ עֲשׂוּיָה לִטַּע--שָׁמִין לוֹ, וְיָדוֹ עַל הַתַּחְתּוֹנָה.</P>

<P><B>י,ו</B>  [ה] אָמַר לוֹ בַּעַל הַשָּׂדֶה, עֲקֹר אִילָנָךְ וְלֵךְ--שׁוֹמְעִין לוֹ.  אָמַר הַנּוֹטֵעַ הֲרֵינִי עוֹקֵר אִילָנִי--אֵין שׁוֹמְעִין לוֹ, מִפְּנֵי שֶׁמַּכְחִישׁ אֶת הַקַּרְקָע.</P>

<P><B>י,ז</B>  [ו] הַחֲצֵרוֹת--הֲרֵי הֶן רְאוּיוֹת לְבִנְיָן, וּלְהוֹסִיף בָּהֶן בָּתִּים וַעֲלִיּוֹת; לְפִיכָּךְ הוֹרוּ הַגְּאוֹנִים, שֶׁהַבּוֹנֶה בַּחֲצַר חֲבֵרוֹ שֶׁלֹּא מִדַּעְתּוֹ--הֲרֵי זֶה כְּנוֹטֵעַ שָׂדֶה הָעֲשׂוּיָה לִטַּע, וְשָׁמִין לוֹ כַּמָּה אָדָם רוֹצֶה לִתֵּן בְּבִנְיָן זֶה לִבְנוֹתוֹ:  וְהוּא, שֶׁיִּבְנֶה בִּנְיָן הַמּוֹעִיל הָרָאוּי לְאוֹתָהּ חָצֵר כְּמִנְהַג אוֹתוֹ מָקוֹם.</P>

<P><B>י,ח</B>  [ז] הַיּוֹרֵד לִשְׂדֵה חֲבֵרוֹ בִּרְשׁוּת--אַפִלּוּ נָטַע שָׂדֶה שְׁאֵינָהּ עֲשׂוּיָה לִטַּע--שָׁמִין לוֹ, וְיָדוֹ עַל הָעֶלְיוֹנָה:  שְׁאִם הָיְתָה הַהוֹצָאָה יְתֵרָה עַל הַשְּׁבָח, נוֹטֵל הַהוֹצָאָה; וְאִם הַשְּׁבָח יָתֵר עַל הַהוֹצָאָה, נוֹטֵל הַשְּׁבָח.  וּבַעַל בְּנִכְסֵי אִשְׁתּוֹ, וְהַשֻּׁתָּף בַּשָּׂדֶה שֶׁיֵּשׁ לוֹ חֵלֶק בָּהּ--כַּיּוֹרֵד בִּרְשׁוּת הֶן, וְשָׁמִין לָהֶם וְיָדָם עַל הָעֶלְיוֹנָה.</P>

<P><B>י,ט</B>  [ח] הַיּוֹרֵד לִשְׂדֵה חֲבֵרוֹ שֶׁלֹּא בִּרְשׁוּת, וְנָטַע אוֹ בָּנָה, וְאַחַר כָּךְ בָּא בַּעַל הַשָּׂדֶה וְהִשְׁלִים הַבִּנְיָן אוֹ שֶׁשָּׁמַר הַנְּטִיעוֹת, וְכַיּוֹצֶא בְּאֵלּוּ הַדְּבָרִים שֶׁמַּרְאִין שֶׁדַּעְתּוֹ נוֹטָה לְמַה שֶׁעָשָׂה זֶה וּבִרְצוֹנוֹ בָּא הַדָּבָר--שָׁמִין לוֹ, וְיָדוֹ עַל הָעֶלְיוֹנָה.</P>

<P><B>י,י</B>  [ט] הַיּוֹרֵד לְתוֹךְ חֻרְבָתוֹ שֶׁלַּחֲבֵרוֹ, וּבְנָאָהּ שֶׁלֹּא בִּרְשׁוּת--שָׁמִין לוֹ, וְיָדוֹ עַל הַתַּחְתּוֹנָה.  וְאִם אָמַר בַּעַל הַבִּנְיָן, עֵצַי וַאֲבָנַי אֲנִי נוֹטֵל--בַּבַּיִת, שׁוֹמְעִין לוֹ; בַּשָּׂדֶה, אֵין שׁוֹמְעִין לוֹ, מִפְּנֵי שֶׁמַּכְחִישׁ אֶת הַקַּרְקָע.  אָמַר לוֹ בַּעַל הַקַּרְקָע, טֹל מַה שֶׁבָּנִיתָ--שׁוֹמְעִין לוֹ.</P>

<P><B>י,יא</B>  [י] כָּל מִי שֶׁשָּׁמִין לוֹ--בֵּין שֶׁהָיְתָה יָדוֹ עַל הָעֶלְיוֹנָה, בֵּין שֶׁהָיְתָה יָדוֹ עַל הַתַּחְתּוֹנָה--אֵינוּ נוֹטֵל כְּלוּם, עַד שֶׁיִּשָּׁבַע בִּנְקִיטַת חֵפֶץ כַּמָּה הוֹצִיא.  וְאִם אָמַר יָבוֹאוּ הַדַּיָּנִים, וְיַעֲשׂוּ שׁוּמַת הַהוֹצָאָה, וַהֲרֵי הִיא גְּלוּיָה לְעֵינֵיהֶם, וִישַׁעֲרוּ הָעֵצִים וְהָאֲבָנִים וְהַסִּיד וּשְׂכַר הָאֻמָּנִין בְּפָחוּת שֶׁבַּשְּׁעָרִים--שׁוֹמְעִין לוֹ, וְנוֹטֵל בְּלֹא שְׁבוּעָה.  וְכֵן זֶה שֶׁנּוֹטֵל הַשְּׁבָח בִּלְבָד, וְהָיְתָה יָדוֹ עַל הָעֶלְיוֹנָה--אֵינוּ צָרִיךְ שְׁבוּעָה.</P>

<P><B>י,יב</B>  [יא] כָּל שֶׁשָּׁמִין לוֹ וְנוֹטֵל, שֶׁטָּעַן בַּעַל הַשָּׂדֶה וְאָמַר נָתַתִּי, וְהַיּוֹרֵד לַשָּׂדֶה אוֹמֵר לֹא נָטַלְתִּי--הַיּוֹרֵד נֶאֱמָן, וְנִשְׁבָּע שֶׁלֹּא נָתַן לוֹ כְּלוּם וְנוֹטֵל:  שֶׁהֲרֵי אוֹמְרִין לְבַעַל הַשָּׂדֶה, עֲדַיִן לֹא שָׁמוּ לָךְ וְלֹא יָדַעְתָּ כַּמָּה אַתָּה חַיָּב לִתֵּן, הֵיאַךְ נָתַתָּ.</P>

<P><B>י,יג</B>  אֲבָל אִם שָׁמוּ לוֹ וְאָמְרוּ לְבַעַל הַשָּׂדֶה תֶּן לוֹ, וְאָמַר נָתַתִּי, אַף עַל פִּי שֶׁעֲדַיִן לֹא נִשְׁבָּע הַיּוֹרֵד--הֲרֵי בַּעַל הַשָּׂדֶה נֶאֱמָן, וְיִשָּׁבַע שְׁבוּעַת הֶסֵּת שֶׁנָּתַן וְיִפָּטֵר:  שֶׁהַקַּרְקָע בְּחֶזְקַת בְּעָלֶיהָ.</P>

<P><B>י,יד</B>  [יב] בַּעַל שֶׁהוֹרִיד אֲרִיסִין בְּנִכְסֵי אִשְׁתּוֹ, וְאַחַר כָּךְ גֵּרְשָׁהּ--אִם הָיָה הַבַּעַל עַצְמוֹ אָרִיס--נִסְתַּלַּק בַּעַל, נִסְתַּלְּקוּ אֲרִיסִין:  שֶׁלֹּא יָרְדוּ לָהּ אֵלָא עַל דַּעַת הַבַּעַל; וְשָׁמִין לָהֶם, וְיָדָם עַל הַתַּחְתּוֹנָה.  וְאִם אֵין הַבַּעַל אָרִיס--עַל דַּעַת הַקַּרְקָע יָרְדוּ, וְשָׁמִין לָהֶם כְּעָרִיס.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק יא</H2>

<P><B>יא,א</B>  הָשֵׁב אֲבֵדָה לְיִשְׂרָאֵל--מִצְוַת עֲשֵׂה, שֶׁנֶּאֱמָר "הָשֵׁב תְּשִׁיבֵם, לְאָחִיךָ" (דברים כב,א).  וְהָרוֹאֶה אֲבֵדַת יִשְׂרָאֵל, וְנִתְעַלַּם מִמֶּנָּה וְהִנִּיחָהּ--עוֹבֵר בְּלֹא תַעֲשֶׂה, שֶׁנֶּאֱמָר "לֹא-תִרְאֶה אֶת-שׁוֹר אָחִיךָ . . ." (שם); וּבִטַּל מִצְוַת עֲשֵׂה.  וְאִם הֱשִׁיבָהּ, קִיַּם מִצְוַת עֲשֵׂה.</P>

<P><B>יא,ב</B>  לָקַח אֶת הָאֲבֵדָה, וְלֹא הֱשִׁיבָהּ--בִּטַּל מִצְוַת עֲשֵׂה, וְעָבַר עַל שְׁנֵי לָאוִין:  עַל "לֹא תוּכַל, לְהִתְעַלֵּם" (דברים כב,ג), וְעַל "לֹא תִגְזֹל" (ויקרא יט,יג).</P>

<P><B>יא,ג</B>  אַפִלּוּ הָיָה בַּעַל הָאֲבֵדָה רָשָׁע, וְאוֹכֵל נְבֵלָה לְתֵאָבוֹן וְכַיּוֹצֶא בּוֹ--מִצְוָה לְהָשִׁיב אֲבֵדָתוֹ.  אֲבָל אוֹכֵל נְבֵלָה לְהַכְעִיס, הֲרֵי הוּא מִין; וְהַמִּינִין מִיִּשְׂרָאֵל, וְהָאֲפֵיקוֹרוֹסִים, וְעוֹבְדֵי עֲבוֹדָה זָרָה, וּמְחַלְּלֵי שַׁבָּת בְּפַרְהֶסְיָה--אָסוּר לְהַחְזִיר לָהֶן אֲבֵדָה, כַּגּוֹי.</P>

<P><B>יא,ד</B>  [ג] אֲבֵדַת הַגּוֹי--מֻתֶּרֶת, שֶׁנֶּאֱמָר "אֲבֵדַת אָחִיךָ" (דברים כב,ג).  וְהַמַּחְזִירָהּ--הֲרֵי זֶה עוֹבֵר עֲבֵרָה, מִפְּנֵי שְׁהוּא מַחְזִיק יְדֵי רִשְׁעֵי עוֹלָם.  וְאִם הִחְזִירָהּ לְקַדַּשׁ אֶת הַשֵּׁם, כְּדֵי שֶׁיְּפָאֲרוּ אֶת יִשְׂרָאֵל וְיֵדְעוּ שְׁהֶם בַּעֲלֵי אֱמוּנָה--הֲרֵי זֶה מְשֻׁבָּח.  וּבִמְקוֹם שֵׁישׁ חִלּוּל הַשֵּׁם--אֲבֵדָתוֹ אֲסוּרָה, וְחַיָּב לְהַחְזִירָהּ.  וּבְכָל מָקוֹם מַכְנִיסִין כְּלֵיהֶם מִפְּנֵי הַגַּנָּבִים כִּכְלֵי יִשְׂרָאֵל, מִפְּנֵי דַּרְכֵי שָׁלוֹם.</P>

<P><B>יא,ה</B>  [ד] טְעוּת הַגּוֹי, כַּאֲבֵדָתוֹ וּמֻתֶּרֶת:  וְהוּא, שֶׁטָּעָה מֵעַצְמוֹ; אֲבָל לְהַטְעוֹתוֹ, אָסוּר.  [ה] כֵּיצַד:  כְּגוֹן שֶׁעָשָׂה הַגּוֹי חֶשְׁבּוֹן וְטָעָה.  וְצָרִיךְ שֶׁיֹּאמַר לוֹ יִשְׂרָאֵל, רְאֵה שֶׁעַל חֶשְׁבּוֹנָךְ אֲנִי סוֹמֵךְ, וְאֵינִי יוֹדֵעַ, אֵלָא מַה שֶׁאַתָּה אוֹמֵר אֲנִי נוֹתֵן לָךְ.  כְּגוֹן זֶה מֻתָּר--שֶׁמֶּא יִתְכַּוַּן הַגּוֹי לְבָדְקוֹ, וְנִמְצָא שֵׁם שָׁמַיִם מִתְחַלֵּל.</P>

<P><B>יא,ו</B>  עִיר שֶׁיִּשְׂרָאֵל וְגוֹיִים דָּרִין בָּהּ, וּמֶחְצָה גּוֹיִים וּמֶחְצָה יִשְׂרָאֵל, וּמָצָא בָּהּ אֲבֵדָה--נוֹטֵל וּמַכְרִיז; וְאִם בָּא יִשְׂרָאֵל וְנָתַן סִימָנֶיהָ, חַיָּב לְהַחְזִיר.</P>

<P><B>יא,ז</B>  הָיָה רֹב הָעִיר גּוֹיִים--אִם מָצָא בְּמָקוֹם מִן הָעִיר שֶׁרֹב הַמְּצוּיִים שָׁם יִשְׂרָאֵל, חַיָּב לְהַכְרִיז.  אֲבָל אִם מָצָא בִּסְרַטְיָה וּפְלַטְיָה גְּדוֹלִים בְּבָתֵּי כְּנָסִיּוֹת וּבְבָתֵּי מִדְרָשׁוֹת שֶׁהַגּוֹיִים מְצוּיִין שָׁם תָּמִיד, וּבְכָל מָקוֹם שֶׁהָרַבִּים מְצוּיִין שָׁם--הֲרֵי הַמְּצִיאָה שֶׁלּוֹ:  וְאַפִלּוּ בָּא יִשְׂרָאֵל וְנָתַן סִימָנֶיהָ--שֶׁהֲרֵי נִתְיָאַשׁ מִמֶּנָּה כְּשֶׁנָּפְלָה, מִפְּנֵי שְׁהוּא אוֹמֵר גּוֹי מְצָאָהּ.</P>

<P><B>יא,ח</B>  אַף עַל פִּי שְׁהִיא שֶׁלּוֹ--הָרוֹצֶה לֵילֵךְ בְּדֶרֶךְ הַטּוֹב וְהַיָּשָׁר, וְעוֹשֶׂה לִפְנִים מִשּׁוּרַת הַדִּין--מַחְזִיר אֶת הָאֲבֵדָה לְיִשְׂרָאֵל, כְּשֶׁיִּתֵּן אֶת סִימָנֶיהָ.</P>

<P><B>יא,ט</B>  [ח] מָצָא בְּעִיר זוֹ שֶׁרֻבָּהּ גּוֹיִים חָבִית שֶׁלְּיַיִן--יֵינָהּ אָסוּר בַּהֲנָיָה, וְקַנְקַנָּהּ מֻתָּר מִשּׁוֹם אֲבֵדָה; וְאִם בָּא יִשְׂרָאֵל וְנָתַן סִימָנֶיהָ, מֻתֶּרֶת בִּשְׁתִיָּה לְזֶה שֶׁמְּצָאָהּ.</P>

<P><B>יא,י</B>  [ט] עוֹף שֶׁחָטַף בָּשָׂר וְהִשְׁלִיכוֹ בְּחָצֵר אַחֶרֶת--אַף עַל פִּי שֶׁרֹב הָעִיר יִשְׂרָאֵל--הֲרֵי זֶה מֻתָּר מִשּׁוֹם אֲבֵדָה, שֶׁהֲרֵי נִתְיָאֲשׁוּ הַבְּעָלִים מִמֶּנּוּ.</P>

<P><B>יא,יא</B>  [י] הַמּוֹצֶא אֲבֵדָה בְּזוּטוֹ שֶׁלַּיָּם, וּבִשְׁלוּלִיתוֹ שֶׁלַּנָּהָר שְׁאֵינוּ פּוֹסֵק--אַף עַל פִּי שֶׁיֵּשׁ בָּהּ סִימָן, הֲרֵי זוֹ שֶׁלְּמוֹצְאָהּ:  שֶׁנֶּאֱמָר "אֲשֶׁר-תֹּאבַד מִמֶּנּוּ, וּמְצָאתָהּ" (דברים כב,ג), מִי שֶׁאֲבוּדָה מִמֶּנּוּ וּמְצוּאָה אֵצֶל כָּל אָדָם; יָצַאת זוֹ שֶׁאֲבוּדָה מִמֶּנּוּ וּמִכָּל אָדָם, שֶׁזֶּה וַדַּאי נִתְיָאַשׁ מִמֶּנָּה.</P>

<P><B>יא,יב</B>  [יא] הַמְּאַבֵּד מְמוֹנוֹ לַדַּעַת, אֵין נִזְקָקִין לוֹ.  כֵּיצַד:  הִנִּיחַ פָּרָתוֹ בְּרֶפֶת שְׁאֵין לָהּ פֶּתַח וְלֹא קְשָׁרָהּ וְהָלַךְ לוֹ, הִשְׁלִיךְ כִּיסוֹ בִּרְשׁוּת הָרַבִּים וְהָלַךְ לוֹ, וְכָל כַּיּוֹצֶא בְּזֶה--הֲרֵי זֶה אִבַּד מְמוֹנוֹ לְדַעְתּוֹ.  וְאַף עַל פִּי שֶׁאָסוּר לָרוֹאֶה דָּבָר זֶה לִטֹּל לְעַצְמוֹ, אֵינוּ זָקוּק לְהַחְזִיר--שֶׁנֶּאֱמָר "אֲשֶׁר-תֹּאבַד" (דברים כב,ג), פְּרָט לַמְּאַבֵּד לְדַעְתּוֹ.</P>

<P><B>יא,יג</B>  [יב] אֲבֵדָה שְׁאֵין בָּהּ שׁוֹוֶה פְּרוּטָה--אֵינוּ חַיָּב לְהִטַּפַּל בָּהּ, וְלֹא לְהַחְזִירָהּ.  [יג] מָצָא שַׂק אוֹ קֻפָּה--אִם הָיָה חָכָם אוֹ זָקֵן מְכֻבָּד שְׁאֵין דַּרְכּוֹ לִטֹּל כֵּלִים אֵלּוּ בְּיָדוֹ, אֵינוּ חַיָּב לְהִטַּפַּל בָּהֶן; וְאוֹמֵד אֶת דַּעְתּוֹ:  אִלּוּ הָיוּ שֶׁלּוֹ--אִם הָיָה מַחְזִירָן לְעַצְמוֹ, כָּךְ חַיָּב לְהַחְזִיר שֶׁלַּחֲבֵרוֹ; וְאִם לֹא הָיָה מוֹחֵל עַל כְּבוֹדוֹ, אַפִלּוּ הָיוּ שֶׁלּוֹ--כָּךְ בְּשֶׁלַּחֲבֵרוֹ, אֵינוּ חַיָּב לְהַחְזִיר.</P>

<P><B>יא,יד</B>  הָיָה דַּרְכּוֹ לְהַחְזִיר כֵּלִים כְּאֵלּוּ בַּשָּׂדֶה, וְאֵין דַּרְכּוֹ לְהַחְזִירָן בָּעִיר, וּמְצָאָן בָּעִיר--אֵינוּ חַיָּב לְהַחְזִיר; מְצָאָן בַּשָּׂדֶה--חַיָּב לְהַחְזִירָן, עַד שֶׁיַּגִּיעוּ לִרְשׁוּת הַבְּעָלִים, וְאַף עַל פִּי שֶׁהֲרֵי נִכְנָס בָּהֶן לָעִיר, וְאֵין דַּרְכּוֹ בְּכָּךְ.  [יד] וְכֵן אִם מָצָא בְּהֵמָה וְהִכִּישָׁהּ--נִתְחַיַּב לְהִטַּפַּל בָּהּ וּלְהַחְזִירָהּ, אַף עַל פִּי שְׁאֵינָהּ לְפִי כְּבוֹדוֹ:  שֶׁהֲרֵי הִתְחִיל בַּמִּצְוָה.</P>

<P><B>יא,טו</B>  הִחְזִירָהּ וּבָרְחָה, אַפִלּוּ מֵאָה פְּעָמִים--חַיָּב לְהַחְזִיר:  שֶׁנֶּאֱמָר "הָשֵׁב תְּשִׁיבֵם" (דברים כב,א)--"הָשֵׁב", אַפִלּוּ מֵאָה פְּעָמִים מַשְׁמָעוֹ.  לְעוֹלָם הוּא חַיָּב לְהִטַּפַּל בָּהּ, עַד שֶׁיַּחְזִירֶנָּה לִרְשׁוּת בְּעָלֶיהָ לְמָקוֹם הַמִּשְׁתַּמֵּר; אֲבָל אִם הִחְזִירָהּ לִמְקוֹם שְׁאֵין מִשְׁתַּמֵּר, כְּגוֹן גִּנָּה וְחֻרְבָה, וְאָבְדָה מִשָּׁם--חַיָּב בְּאַחְרָיוּתָהּ.</P>

<P><B>יא,טז</B>  [טו] הִחְזִיר אֶת הָאֲבֵדָה בַּשַּׁחְרִית לִמְקוֹם שֶׁהַבְּעָלִים נִכְנָסִין וְיוֹצְאִין שָׁם בַּשַּׁחְרִית--אֵינוּ חַיָּב לְהִטַּפַּל בָּהּ, שֶׁהֲרֵי הַבְּעָלִים רוֹאִין אוֹתָהּ, אַף עַל פִּי שְׁהוּא מְקוֹם שְׁאֵינוּ מִשְׁתַּמֵּר.  בַּמֶּה דְּבָרִים אֲמוּרִים, בְּדָבָר שְׁאֵין בּוֹ רוּחַ חַיִּים; אֲבָל בְּבַעֲלֵי חַיִּים--לְעוֹלָם חַיָּב לְהִטַּפַּל בָּהּ עַד שֶׁיַּכְנִיסֶנָּה לִרְשׁוּת הַבְּעָלִים הַמִּשְׁתַּמֶּרֶת, וְאֵינוּ צָרִיךְ דַּעַת בְּעָלִים.</P>

<P><B>יא,יז</B>  [טז] רָאָה בְּהֵמָה שֶׁבָּרְחָה מִן הַדִּיר, וְהִחְזִירָהּ לִמְקוֹמָהּ--הֲרֵי קִיַּם הַמִּצְוָה, וְאֵינוּ צָרִיךְ דַּעַת הַבְּעָלִים.</P>

<P><B>יא,יח</B>  [יז] הַהוֹלֵךְ בְּדֶרֶךְ הַטּוֹב וְהַיָּשָׁר, וְעוֹשֶׂה לִפְנִים מִשּׁוּרַת הַדִּין--מַחְזִיר אֶת הָאֲבֵדָה בְּכָל מָקוֹם, וְאַף עַל פִּי שְׁאֵינָהּ לְפִי כְּבוֹדוֹ.</P>

<P><B>יא,יט</B>  [יח] כּוֹהֵן שֶׁרָאָה הָאֲבֵדָה בְּבֵית הַקְּבָרוֹת--אֵינוּ מִטַּמֵּא לְהַחְזִירָהּ, שֶׁבְּעֵת שֶׁמְּקַיֵּם מִצְוַת עֲשֵׂה שֶׁלְּהָשֵׁב אֲבֵדָה, מְבַטֵּל עֲשֵׂה שֶׁלִּ"קְדֹשִׁים יִהְיוּ" (ויקרא כא,ו), וְעוֹבֵר עַל לֹא תַעֲשֶׂה שֶׁלְּ"לֹא יִטַּמָּא, בַּעַל בְּעַמָּיו" (ויקרא כא,ד); וְאֵין עֲשֵׂה דּוֹחֶה אֶת לֹא תַעֲשֶׂה וַעֲשֵׂה.</P>

<P><B>יא,כ</B>  [יט] רָאָה אֶת הָאֲבֵדָה, וְאָמַר לוֹ אָבִיו אַל תַּחְזִירֶנָּה--יַחְזִיר, וְלֹא יְקַבַּל מִמֶּנּוּ:  שְׁאִם קִבַּל מֵאָבִיו, נִמְצָא בְּעֵת שֶׁמְּקַיֵּם מִצְוַת עֲשֵׂה שֶׁלְּ"כַבֵּד אֶת-אָבִיךָ" (שמות כ,יא; דברים ה,טו), בִּטַּל עֲשֵׂה שֶׁלְּ"הָשֵׁב תְּשִׁיבֵם" (דברים כב,א), וְעָבַר עַל "לֹא תוּכַל, לְהִתְעַלֵּם" (דברים כב,ג).</P>

<P><B>יא,כא</B>  [כ] הָרוֹאֶה מַיִם שׁוֹטְפִין וּבָאִין לְהַשְׁחִית בִּנְיַן חֲבֵרוֹ, אוֹ לְהַשְׁחִית שָׂדֵהוּ--חַיָּב לִגְדֹּר בִּפְנֵיהֶם וּלְמָנְעָם:  שֶׁנֶּאֱמָר "לְכָל-אֲבֵדַת אָחִיךָ" (דברים כב,ג), לְרַבּוֹת אֲבֵדַת קַרְקָעוֹ.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק יב</H2>

<P><B>יב,א</B>  מִי שֶׁאָבְדָה לוֹ אֲבֵדָה, וּפָגַע בַּאֲבֵדָתוֹ וַאֲבֵדַת חֲבֵרוֹ--אִם יָכוֹל לְהַחְזִיר שְׁתֵּיהֶן, חַיָּב לְהַחְזִיר.  וְאִם אֵינוּ יָכוֹל לְהַחְזִיר אֵלָא אַחַת מֵהֶן--אֲבֵדָתוֹ קוֹדֶמֶת, וְאַפִלּוּ לַאֲבֵדַת אָבִיו אוֹ רִבּוֹ:  שֶׁלּוֹ קוֹדֵם לְכָל אָדָם.</P>

<P><B>יב,ב</B>  פָּגַע בַּאֲבֵדַת רִבּוֹ עִם אֲבֵדַת אָבִיו--אִם הָיָה אָבִיו שָׁקוּל כְּנֶגֶד רִבּוֹ, שֶׁלְּאָבִיו קוֹדֶמֶת; וְאִם לָאו, שֶׁלְּרִבּוֹ קוֹדֶמֶת:  וְהוּא שֶׁיִּהְיֶה רִבּוֹ מֻבְהָק, שֶׁרֹב חָכְמָתוֹ שֶׁלַּתּוֹרָה מִמֶּנּוּ.</P>

<P><B>יב,ג</B>  הִנִּיחַ אֲבֵדָתוֹ, וְהִחְזִיר אֲבֵדַת חֲבֵרוֹ--אֵין לוֹ אֵלָא שְׂכָרוֹ הָרָאוּי לוֹ.  כֵּיצַד:  שָׁטַף נָהָר חֲמוֹרוֹ וַחֲמוֹר חֲבֵרוֹ, שֶׁלּוֹ יָפֶה מָנֶה וְשֶׁלַּחֲבֵרוֹ מָאתַיִם--הִנִּיחַ אֶת שֶׁלּוֹ, וְהִצִּיל אֶת שֶׁלַּחֲבֵרוֹ--אֵין לוֹ אֵלָא שְׂכָרוֹ הָרָאוּי לוֹ.  וְאִם אָמַר לוֹ אַצִּיל אֶת שֶׁלָּךְ, וְאַתָּה נוֹתֵן לִי דְּמֵי שֶׁלִּי, אוֹ שֶׁהִתְנָה בִּפְנֵי בֵּית דִּין--חַיָּב לִתֵּן לוֹ דְּמֵי שֶׁלּוֹ.  וְאַף עַל פִּי שֶׁעָלָה חֲמוֹר שֶׁלּוֹ מֵאֵלָיו, הוֹאִיל וְלֹא נִתְעַסַּק בּוֹ, זָכָה בְּמַה שֶׁהִתְנָה עִמּוֹ.  [ד] יָרַד לְהַצִּיל, וְלֹא הִצִּיל--אֵין לוֹ אֵלָא שְׂכָרוֹ הָרָאוּי לוֹ.</P>

<P><B>יב,ד</B>  וְכֵן אִם הָיָה עוֹסֵק בִּמְלָאכָה, וּבָטַל מִמְּלַאכְתּוֹ שֶׁשּׁוֹוָה דֵּינָר, וְהִחְזִיר אֲבֵדָה שֶׁשּׁוֹוָה מֵאָה דֵּינָרִין--לֹא יֹאמַר לוֹ תֶּן לִי דֵּינָר שֶׁהִפְסַדְתִּי, אֵלָא נוֹתֵן לוֹ שְׂכָרוֹ כְּפוֹעֵל בָּטֵל שֶׁיִּבְטַל מֵאוֹתָהּ מְלָאכָה שֶׁהָיָה עוֹסֵק בָּהּ.  וְאִם הִתְנָה עִם הַבְּעָלִים, אוֹ בִּפְנֵי בֵּית דִּין שֶׁיִּטֹּל מַה שֶׁהִפְסִיד, וְהִרְשׁוּהוּ--הֲרֵי זֶה נוֹטֵל.  וְאִם אֵין שָׁם בֵּית דִּין וְלֹא בְּעָלִים, שֶׁלּוֹ קוֹדֵם.</P>

<P><B>יב,ה</B>  וְכֵן שְׁנַיִם שֶׁהָיוּ בָּאִים בַּדֶּרֶךְ, זֶה בֶּחָבִית שֶׁלְּיַיֵן וְזֶה בְּכַד שֶׁלִּדְבַשׁ, וְנִסְדְּקָה הַכַּד שֶׁלִּדְבַשׁ, וְקֹדֶם שֶׁיִּשָּׁפֵךְ הַדְּבַשׁ לָאָרֶץ, שָׁפַךְ זֶה אֶת יֵינוֹ וְהִצִּיל אֶת הַדְּבַשׁ לְתוֹךְ הֶחָבִית--אֵין לוֹ אֵלָא שְׂכָרוֹ הָרָאוּי לוֹ; וְאִם אָמַר אַצִּיל אֶת שֶׁלָּךְ, וְאַתָּה נוֹתֵן לִי דְּמֵי שֶׁלִּי, אוֹ שֶׁהִתְנָה בִּפְנֵי בֵּית דִּין--הֲרֵי זֶה חַיָּב לִתֵּן לוֹ.  וְאִם נִשְׁפַּךְ הַדְּבַשׁ לָאָרֶץ, הֲרֵי זֶה הֶפְקֵר; וְכָל הַמַּצִּיל, לְעַצְמוֹ מַצִּיל.</P>

<P><B>יב,ו</B>  הָיָה זֶה בָּא בְּכַד שֶׁלִּדְבַשׁ וְזֶה בָּא בְּקַנְקַנִּים רֵיקָנִים, וְנִסְדְּקָה כַּד הַדְּבַשׁ, וְאָמַר לוֹ בַּעַל הַקַּנְקַנִּים אֵינִי מַצִּיל לָךְ דְּבַשׁ זֶה בְּקַנְקַנַּי עַד שֶׁתִּתֵּן לִי חֶצְיוֹ אוֹ שְׁלִישׁוֹ אוֹ כָּךְ וְכָּךְ דֵּינָרִין, וְקִבַּל עָלָיו בַּעַל הַדְּבַשׁ וְאָמַר לוֹ הִין--הֲרֵי זֶה צִחַק בּוֹ, וְאֵינוּ נוֹתֵן לוֹ אֵלָא שְׂכָרוֹ הָרָאוּי לוֹ:  שֶׁהֲרֵי לֹא הִפְסִידוֹ כְּלוּם.</P>

<P><B>יב,ז</B>  וְכֵן מִי שֶׁבָּרַח מִבֵּית הָאֲסוּרִים, וְהָיְתָה מַעְבֹּרֶת לְפָנָיו, וְאָמַר לוֹ הַעְבִירֵנִי וַאֲנִי נוֹתֵן לָךְ דֵּינָר, וְהִעְבִירוֹ--אֵין לוֹ אֵלָא שְׂכָרוֹ הָרָאוּי לוֹ.  וְאִם הָיָה צַיָּד, וְאָמַר לוֹ בַּטֵּל מְצוּדָתָךְ וְהַעְבִירֵנִי--נוֹתֵן לוֹ מַה שֶׁהִתְנָה עִמּוֹ.  וְכֵן כָּל כַּיּוֹצֶא בְּזֶה.</P>

<P><B>יב,ח</B>  שְׁיָרָה שֶׁהָיְתָה מְהַלֶּכֶת בַּמִּדְבָּר, וְעָמַד עָלֶיהָ גַּיִס וּטְרָפָהּ--אִם אֵינָן יְכוּלִין לְהַצִּיל מִיָּדָם, וְעָמַד אֶחָד מֵהֶן וְהִצִּיל--הִצִּיל לְעַצְמוֹ; וְאִם יְכוּלִין הֶן לְהַצִּיל מִיָּדָם, וְקָדַם אֶחָד מֵהֶן וְהִצִּיל--אַף עַל פִּי שֶׁאָמַר לְעַצְמִי אֲנִי מַצִּיל, הִצִּיל לָאֶמְצָע.</P>

<P><B>יב,ט</B>  הָיוּ יְכוּלִין לְהַצִּיל עַל יְדֵי הַדֹּחַק--כָּל הַמַּצִּיל, מַצִּיל לָאֶמְצָע, אֵלָא אִם כֵּן אָמַר לְעַצְמִי אֲנִי מַצִּיל, הֲרֵי זֶה מַצִּיל לְעַצְמוֹ:  שֶׁכֵּיוָן שֶׁשְּׁמָעוּהוּ אוֹמֵר לְעַצְמִי אֲנִי מַצִּיל, הָיָה לָהֶן לִדְחֹק עַצְמָן וּלְהַצִּיל; וְכֵיוָן שֶׁיָּשְׁבוּ וְלֹא הִצִּילוּ, הֲרֵי נִתְיָאֲשׁוּ מִן הַכֹּל.</P>

<P><B>יב,י</B>  הָיוּ שְׁנֵי שֻׁתָּפִין, וְהִצִּיל אֶחָד מֵהֶן--הִצִּיל לָאֶמְצָע; וְאִם אָמַר לְעַצְמִי אֲנִי מַצִּיל--הֲרֵי זֶה חָלַק מֵחֲבֵרוֹ, וְהִצִּיל לְעַצְמוֹ.  וְכֵן הַשּׂוֹכֵר אֶת הַפּוֹעֵל לְהַצִּיל--כָּל שֶׁיַּצִּיל, הֲרֵי הוּא לַמַּשְׂכִּיר; וְאִם אָמַר לְעַצְמִי אֲנִי מַצִּיל, הֲרֵי חָזַר מִן הַשְּׂכִירוּת, וְכָל שֶׁיַּצִּיל אַחַר שֶׁאָמַר כֵּן, הֲרֵי הוּא שֶׁלּוֹ.</P>

<P><B>יב,יא</B>  שְׁיָרָה שֶׁחָנְתָה בַּמִּדְבָּר, וְעָמַד עָלֶיהָ גַּיִס לְטָרְפָהּ, וּפָסְקוּ עִם הַגַּיִס מָמוֹן, וְנָתְנוּ לוֹ--מְחַשְּׁבִין לְפִי מְמוֹנָם, וְאֵין מְחַשְּׁבִין לְפִי נְפָשׁוֹת.  וְאִם שָׂכְרוּ תַּיָּר לִפְנֵיהֶם לְהוֹדִיעָם הַדֶּרֶךְ, מְחַשְּׁבִין שְׂכָרוֹ לְפִי מָמוֹן וּלְפִי נְפָשׁוֹת.  וְלֹא יְשַׁנּוּ מִמִּנְהַג הַחַמָּרִים.</P>

<P><B>יב,יב</B>  רַשָּׁאִין הַחַמָּרִים לְהַתְנוֹת בֵּינֵיהֶן, כָּל מִי שֶׁתֹּאבַד מִמֶּנּוּ חֲמוֹר מִבְּנֵי הַשְּׁיָרָה, מַעְמִידִין לוֹ חֲמוֹר אַחֶרֶת; וְאִם פָּשַׁע בָּהּ וְאָבְדָה, אֵין חַיָּבִין לְהַעְמִיד לוֹ.</P>

<P><B>יב,יג</B>  אָבְדָה חֲמוֹרוֹ, וְאָמַר תְּנוּ לִי דָּמֶיהָ וְאֵינִי רוֹצֶה לִקַּח חֲמוֹר, וַהֲרֵינִי שׁוֹמֵר עִמָּכֶם--אֵין שׁוֹמְעִין לוֹ, אֵלָא מַעְמִידִין לוֹ חֲמוֹר אַחֶרֶת כְּדֵי שֶׁיְּזָרַז עַצְמוֹ וְיִשְׁמֹר בְּהֶמְתּוֹ.  וְאַפִלּוּ הָיְתָה לוֹ בְּהֵמָה אַחֶרֶת בַּשְּׁיָרָה, אֵינוּ דּוֹמֶה שׁוֹמֵר אַחַת לְשׁוֹמֵר שְׁתַּיִם.</P>

<P><B>יב,יד</B>  סְפִינָה שֶׁהָיְתָה מְהַלֶּכֶת בַּיָּם, וְעָמַד עָלֶיהָ נַחְשׁוֹל לְטָבְעָהּ, וְהֵקִילוּ מִמַּשָּׂאָהּ--מְחַשְּׁבִין לְפִי מַשּׂאוּי, וְאֵין מְחַשְּׁבִין לְפִי מָמוֹן.  וְאַל יְשַׁנּוּ מִמִּנְהַג הַסַּפָּנִים.</P>

<P><B>יב,טו</B>  רַשָּׁאִין הַסַּפָּנִים לְהַתְנוֹת בֵּינֵיהֶן, כָּל מִי שֶׁתֹּאבַד לוֹ סְפִינָה, מַעְמִידִים לוֹ סְפִינָה אַחֶרֶת; פָּשַׁע בָּהּ וְאָבְדָה, אוֹ שֶׁפֵּרַשׁ לִמְקוֹם שְׁאֵין הַסְּפִינוֹת הוֹלְכוֹת בּוֹ בְּאוֹתוֹ הַזְּמָן--אֵין חַיָּבִין לְהַעְמִיד לוֹ.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק יג</H2>

<P><B>יג,א</B>  הַמּוֹצֶא אֲבֵדָה שְׁהוּא חַיָּב לְהַחְזִירָהּ--חַיָּב לְהַכְרִיז עָלֶיהָ וּלְהוֹדִיעָהּ וְלוֹמַר, מִי שֶׁאָבַד לוֹ מִין פְּלוֹנִי, יָבוֹא וְיִתֵּן סִימָנִין, וְיִטֹּל.  אַפִלּוּ הָיְתָה שׁוֹוָה פְּרוּטָה בְּעֵת הַמְּצִיאָה, וְהוּזְלָה--חַיָּב לְהַכְרִיז עָלֶיהָ.  וְאֶבֶן גְּבוֹהָה הָיְתָה חוּץ לִירוּשָׁלַיִם, שֶׁעָלֶיהָ הָיוּ מַכְרִיזִין.</P>

<P><B>יג,ב</B>  כֵּיצַד מַכְרִיז:  אִם מָצָא מָעוֹת, מַכְרִיז מִי שֶׁאָבַד לוֹ מַטְבֵּעַ--וְכֵן מַכְרִיז מִי שֶׁאָבַד לוֹ כְּסוּת, אוֹ בְּהֵמָה, אוֹ שְׁטָרוֹת--יָבוֹא וְיִתֵּן סִימָנִים, וְיִטֹּל.  וְאֵינוּ חוֹשֵׁשׁ מִפְּנֵי שֶׁהוֹדִיעַ מִין הָאֲבֵדָה, לְפִי שְׁאֵינוּ מַחְזִירָהּ עַד שֶׁיִּתֵּן סִימָנִים מֻבְהָקִין.</P>

<P><B>יג,ג</B>  בָּא בַּעַל הָאֲבֵדָה, וְנָתַן סִימָנִים שְׁאֵינָן מֻבְהָקִין--אֵין מַחְזִירִין לוֹ:  עַד שֶׁיֹּאמַר סִימָנִים מֻבְהָקִין.  וְהָרַמָּאי--אַף עַל פִּי שֶׁאָמַר סִימָנִים מֻבְהָקִין--אֵין מַחְזִירִין לוֹ, עַד שֶׁיָּבִיא עֵדִים שְׁהִיא שֶׁלּוֹ.  אָמְרוּ חֲכָמִים "וְהָיָה עִמְּךָ עַד דְּרֹשׁ אָחִיךָ" (דברים כב,ב)--עַד שֶׁתַּחְקֹר אַחַר אָחִיךָ, אִם רַמָּאי הוּא אִם לָאו.</P>

<P><B>יג,ד</B>  בָּרִאשׁוֹנָה, כָּל מִי שֶׁאָבְדָה לוֹ אֲבֵדָה, וּבָא וְנָתַן סִימָנֶיהָ--מַחְזִירִין אוֹתָהּ לוֹ, אֵלָא אִם כֵּן הֻחְזַק רַמָּאי.  מִשֶּׁרַבּוּ הָרַמָּאִין, הִתְקִינוּ בֵּית דִּין שֶׁיְּהוּ אוֹמְרִין לוֹ, הָבֵא עֵדִים שְׁאֵין אַתָּה רַמָּאי, וְטֹל.</P>

<P><B>יג,ה</B>  הַסִּימָנִים הַמֻּבְהָקִין--סוֹמְכִין עֲלֵיהֶם וְדָנִין עַל פִּיהֶם בְּכָל מָקוֹם, דִּין תּוֹרָה.  וְהַמִּדָּה אוֹ הַמִּשְׁקָל אוֹ הַמִּנְיָן אוֹ מְקוֹם הָאֲבֵדָה, סִימָנִין מֻבְהָקִין הֶן.</P>

<P><B>יג,ו</B>  בָּאוּ שְׁנַיִם, זֶה נָתַן סִימָנֵי הָאֲבֵדָה, וְזֶה נָתַן סִימָנֶיהָ כְּמוֹ שֶׁנָּתַן הָאַחֵר--לֹא יִתֵּן לֹא לְזֶה וְלֹא לְזֶה; אֵלָא תִּהְיֶה מֻנַּחַת עַד שֶׁיּוֹדֶה הָאֶחָד לַחֲבֵרוֹ, אוֹ יַעֲשׂוּ פְּשָׁרָה בֵּינֵיהֶן.</P>

<P><B>יג,ז</B>  נָתַן הָאֶחָד אֶת הַסִּימָנִים, וְהַשֵּׁנִי הֵבִיא עֵדִים--יִתֵּן לְבַעַל הָעֵדִים; זֶה נָתַן סִימָנִים, וְזֶה נָתַן סִימָנִים וְעֵד אֶחָד--הֲרֵי הָעֵד הָאֶחָד כְּמִי שְׁאֵינוּ, וְיַנִּיחַ.</P>

<P><B>יג,ח</B>  [ז] מָצָא שִׂמְלָה וְכַיּוֹצֶא בָּהּ, וְזֶה הֵבִיא עֵדֵי אֲרִיגָה שֶׁאָרְגוּ אוֹתָהּ לוֹ, וְזֶה הֵבִיא עֵדִים שֶׁנָּפְלָה מִמֶּנּוּ--יִתֵּן לְעֵדֵי נְפִילָה.  זֶה נָתַן מִדַּת אָרְכָּהּ, וְזֶה נָתַן מִדַּת רָחְבָּהּ--יִתֵּן לְמִי שֶׁנָּתַן מִדַּת אָרְכָּהּ:  שֶׁאִפְשָׁר שֶׁיְּשַׁעַר הָרַמָּאי מִדַּת רָחְבָּהּ, כְּשֶׁהָיָה בְּעָלֶיהָ מִתְכַּסֶּה בָּהּ.  זֶה נָתַן מִדַּת אָרְכָּהּ וְרָחְבָּהּ, וְזֶה כִּוַּן מִשְׁקְלוֹתֶיהָ--יִתֵּן לְמִי שֶׁכִּוַּן מִשְׁקָלָהּ.</P>

<P><B>יג,ט</B>  זֶה נָתַן מִדַּת אָרְכָּהּ וְרָחְבָּהּ, וְזֶה נָתַן מִדַּת הָאִמְרָיוֹת שֶׁבָּהּ--יִתֵּן לְמִי שֶׁנָּתַן מִדַּת אָרְכָּהּ וְרָחְבָּהּ.</P>

<P><B>יג,י</B>  [ח] בָּרִאשׁוֹנָה, כָּל מִי שֶׁמָּצָא אֲבֵדָה הָיָה מַכְרִיז עָלֶיהָ שְׁלוֹשָׁה רְגָלִים:  רֶגֶל רִאשׁוֹן אוֹמֵר רִאשׁוֹן, שֵׁנִי אוֹמֵר שֵׁנִי, שְׁלִישִׁי מַכְרִיז סְתָם--כְּדֵי שֶׁלֹּא יִתְחַלַּף לוֹ שֵׁנִי בַּשְּׁלִישִׁי.  וְאַחַר רֶגֶל הָאַחֲרוֹן בְּשִׁבְעַת יָמִים מַכְרִיז פַּעַם רְבִיעִית, כְּדֵי שֶׁיֵּלֵךְ הַשּׁוֹמֵעַ לְבֵיתוֹ בִּשְׁלוֹשָׁה יָמִים וִימַשַּׁשׁ אֶת כֵּלָיו, וְיַחְזֹר בִּשְׁלֹשֶׁת הַיָּמִים, וְיִמְצָא זֶה הַמַּכְרִיז מַכְרִיז בַּשְּׁבִיעִי.</P>

<P><B>יג,יא</B>  [ט] מִשֶּׁחָרַב בֵּית הַמִּקְדָּשׁ, הִתְקִינוּ שֶׁיְּהוּ מַכְרִיזִין בְּבָתֵּי כְּנָסִיּוֹת וּבְבָתֵּי מִדְרָשׁוֹת; מִשֶּׁרַבּוּ הָאַנָּסִין וְאָמְרוּ הַמְּצִיאָה שֶׁלַּמֶלֶךְ הִיא, הִתְקִינוּ שֶׁיְּהֶא מוֹדִיעַ לִשְׁכֵנָיו וְלִמְיֻדָּעָיו וְדַיּוֹ.</P>

<P><B>יג,יב</B>  [י] הִכְרִיז אוֹ הוֹדִיעַ, וְלֹא בָאוּ הַבְּעָלִים--תִּהְיֶה הַמְּצִיאָה מֻנַּחַת אֶצְלוֹ, עַד שֶׁיָּבוֹא אֵלִיָּהוּ.  וְכָל זְמָן שֶׁהָאֲבֵדָה אֶצְלוֹ--אִם נִגְנְבָה אוֹ אָבְדָה, חַיָּב בְּאַחְרָיוּתָהּ; וְאִם נֶאְנְסָה, פָּטוּר:  שֶׁשּׁוֹמֵר אֲבֵדָה כְּשׁוֹמֵר שָׂכָר הוּא, מִפְּנֵי שְׁהוּא עוֹסֵק בְּמִצְוָה, וְנִפְטָר מִכַּמָּה מִצְווֹת עֲשֵׂה, כָּל זְמָן שְׁהוּא עוֹסֵק בִּשְׁמִירָתָהּ.</P>

<P><B>יג,יג</B>  [יא] וְצָרִיךְ לְבַקַּר אֶת הָאֲבֵדָה, וּלְבָדְקָהּ כְּדֵי שֶׁלֹּא תִפָּסֵד וְתֹאבַד מֵאֵלֶיהָ--שֶׁנֶּאֱמָר "וַהֲשֵׁבֹתוֹ לוֹ" (דברים כב,ב), רְאֵה הֵיאַךְ תְּשִׁיבֶנּוּ לוֹ.  כֵּיצַד:  מָצָא כְּסוּת שֶׁלְּצֶמֶר, מְנַעֲרָהּ אַחַת לִשְׁלוֹשִׁים יוֹם; וְלֹא יְנַעֲרֶנָּה בְּמַקֵּל, וְלֹא בִּשְׁנֵי בְּנֵי אָדָם.  וְשׁוֹטְחָהּ עַל גַּבֵּי מִטָּה לְצָרְכָּהּ בִּלְבָד, אֲבָל לֹא לְצָרְכָּהּ וּלְצָרְכּוֹ.  נִזְדַּמְּנוּ לוֹ אוֹרְחִים--לֹא יִשְׁטְחֶנָּה בִּפְנֵיהֶם וְאַפִלּוּ לְצָרְכָּהּ, שֶׁמֶּא תִּגָּנֵב.</P>

<P><B>יג,יד</B>  [יב] מָצָא כְּלֵי עֵץ, מִשְׁתַּמֵּשׁ בָּהֶן כְּדֵי שֶׁלֹּא יִרְקְבוּ.  כְּלֵי נְחֹשֶׁת, מִשְׁתַּמֵּשׁ בָּהֶן בְּחַמִּין; אֲבָל לֹא עַל יְדֵי הָאוּר, מִפְּנֵי שֶׁמַּשְׁחִיקָן.  כְּלֵי כֶּסֶף, מִשְׁתַּמֵּשׁ בָּהֶן בְּצוֹנֵן; אֲבָל לֹא בְּחַמִּין, מִפְּנֵי שֶׁמַּשְׁחִירָן.  מָצָא מַגְרֵפוֹת וְקַרְדֻּמּוֹת, יִשְׁתַּמַּשׁ בָּהֶן בְּרַךְ; אֲבָל לֹא בְּקָשֶׁה, מִפְּנֵי שֶׁמַּפְחִיתָן.  מָצָא כְּלֵי זָהָב וּכְלֵי זְכוֹכִית וּכְסוּת שֶׁלְּפִשְׁתָּן, הֲרֵי זֶה לֹא יִגַּע בָּהֶן עַד שֶׁיָּבוֹא אֵלִיָּהוּ.  וּכְדֶרֶךְ שֶׁאָמְרוּ בָּאֲבֵדָה, כָּךְ אָמְרוּ בַּפִּקָּדוֹן שֶׁהָלְכוּ בְּעָלָיו לִמְדִינַת הַיָּם.</P>

<P><B>יג,טו</B>  [יג] מָצָא סְפָרִים, קוֹרֶא בָּהֶן אַחַת לִשְׁלוֹשִׁים יוֹם; וְאִם אֵינוּ יוֹדֵעַ לִקְרוֹת, גּוֹלְלָן כָּל שְׁלוֹשִׁים יוֹם.  וּלְעוֹלָם לֹא יִלְמֹד בָּהֶן לְכַתְּחִלָּה.  וְלֹא יִקְרָא פָּרָשָׁה, וְיִשְׁנֶה; וְלֹא יִקְרָא פָּרָשָׁה, וִיתַרְגַּם.  וְלֹא יִפְתַּח בּוֹ יָתֵר מִשְּׁלוֹשָׁה דַּפִּין.  וְלֹא יִהְיוּ שְׁנַיִם קוֹרְאִין בִּשְׁנֵי עִנְיָנוֹת, שֶׁמֶּא יִמְשֹׁךְ זֶה וְיִמְשֹׁךְ זֶה וְיִבְלֶה הַסֵּפֶר; אֲבָל קוֹרְאִין הֶן בְּעִנְיָן אֶחָד.  וְלֹא יִקְרְאוּ שְׁלוֹשָׁה בְּכֶרֶךְ אֶחָד, וְאַפִלּוּ בְּעִנְיָן אֶחָד.  [יד] מָצָא תְּפִלִּין, שָׁם דְּמֵיהֶן וּמַנִּיחָן עָלָיו:  שֶׁדָּבָר מָצוּי הוּא בְּיַד הַכֹּל, וְאֵין עֲשׁוּיִין אֵלָא לְמִצְוָתָן בִּלְבָד.</P>

<P><B>יג,טז</B>  [טו] מָצָא דָּבָר שֶׁיֵּשׁ בּוֹ רוּחַ חַיִּים, שֶׁהֲרֵי צָרִיךְ לְהַאֲכִילוֹ--אִם הָיָה דָּבָר שֶׁעוֹשֶׂה וְאוֹכֵל כְּגוֹן פָּרָה וַחֲמוֹר--מִטַּפֵּל בָּהֶן שְׁנֵים עָשָׂר חֹדֶשׁ מִיּוֹם הַמְּצִיאָה, וְשׂוֹכְרָן וְלוֹקֵחַ שְׂכָרָן וּמַאֲכִילָן; וְאִם הָיָה שְׂכָרָן יָתֵר, הֲרֵי הַיָּתֵר לַבְּעָלִים.  וְכֵן הַתֻּרְנְגוֹלִין--מוֹכֵר בֵּיצֵיהֶן, וּמַאֲכִילָן כָּל שְׁנֵים עָשָׂר חֹדֶשׁ; מִכָּאן וְאִלַּךְ, שָׁם דְּמֵיהֶן עָלָיו וַהֲרֵי הֶן שֶׁלּוֹ וְשֶׁלַּבְּעָלִים בְּשֻׁתָּפוּת, כְּדִין כָּל הַשָּׁם בְּהֵמָה מֵחֲבֵרוֹ.</P>

<P><B>יג,יז</B>  [טז] מָצָא עֲגָלִים וּסְיָחִין שֶׁלִּרְעִי, מִטַּפֵּל בָּהֶן שְׁלוֹשָׁה חֳדָשִׁים; וְשֶׁלִּבְרִיאָה, שְׁלוֹשִׁים יוֹם.  אַוְזִים וְתֻרְנְגוֹלִין גְּדוֹלִים, מִטַּפֵּל בָּהֶן שְׁלוֹשִׁים יוֹם.  מָצָא קְטַנִּים וְכָל דָּבָר שֶׁטִּפּוּלוֹ מְרֻבֶּה מִשְּׂכָרוֹ, מִטַּפֵּל בָּהֶן שְׁלוֹשָׁה יָמִים; מִכָּאן וְאִלַּךְ, מוֹכְרָן בְּבֵית דִּין.  וְכֵן פֵּרוֹת שֶׁהִתְחִילוּ לְהַרְקִיב וְכַיּוֹצֶא בָּהֶן, מוֹכְרָן בְּבֵית דִּין.</P>

<P><B>יג,יח</B>  [יז] מַה יַעֲשֶׂה בַּדָּמִים--יִנָּתְנוּ לַמּוֹצֶא, וְיֵשׁ לוֹ רְשׁוּת לְהִשְׁתַּמַּשׁ בָּהֶן; לְפִיכָּךְ אִם נֶאְנְסוּ, כְּגוֹן שֶׁטְּרָפָן גַּיִס אוֹ טָבְעוּ בַּיָּם--חַיָּב לְשַׁלַּם, וְאַף עַל פִּי שֶׁלֹּא נִשְׁתַּמַּשׁ בָּהֶן:  שֶׁכֵּיוָן שֶׁיֵּשׁ לוֹ רְשׁוּת לְהִשְׁתַּמַּשׁ בָּהֶן, הֲרֵי הֶן אֶצְלוֹ כִּשְׁאֵלָה.</P>

<P><B>יג,יט</B>  [יח] בַּמֶּה דְּבָרִים אֲמוּרִים, בִּדְמֵי הָאֲבֵדָה הוֹאִיל וְנִטַּפַּל בָּהּ; אֲבָל מְעוֹת אֲבֵדָה, לֹא יִשְׁתַּמַּשׁ בָּהֶן.  לְפִיכָּךְ אִם אָבְדוּ בְּאֹנֶס פָּטוּר, שֶׁהֲרֵי הוּא שׁוֹמֵר שָׂכָר כְּמוֹ שֶׁבֵּאַרְנוּ.</P>

<P><B>יג,כ</B>  [יט] כָּל אוֹתָן הַיָּמִים שֶׁמִּטַּפֵּל בָּאֲבֵדָה קֹדֶם שֶׁיִּמְכְּרֶנָּה בְּבֵית דִּין--אִם הֶאֱכִילָן מִשֶּׁלּוֹ, נוֹטֵל מִן הַבְּעָלִים; וְיֵרָאֶה לִי שְׁהוּא נוֹטֵל בְּלֹא שְׁבוּעָה, מִפְּנֵי תִּקּוּן הָעוֹלָם.</P>

<P><B>יג,כא</B>  [כ] הַמּוֹצֶא מְצִיאָה לֹא יִשָּׁבַע, מִפְּנֵי תִּקּוּן הָעוֹלָם:  שְׁאִם אַתָּה אוֹמֵר יִשָּׁבַע, יַנִּיחַ הַמְּצִיאָה וְהוֹלֵךְ כְּדֵי שֶׁלֹּא יִשָּׁבַע.  אַפִלּוּ מָצָא כִּיס, וְטָעַן בַּעַל הַמְּצִיאָה שֶׁשְּׁנֵי כִּיסִים קְשׁוּרִים הָיוּ, וְאֵי אִפְשָׁר שֶׁיִּמָּצֵא הָאֶחָד אֵלָא אִם נִמְצָא הָאַחֵר הַקָּשׁוּר עִמּוֹ--הֲרֵי זֶה לֹא יִשָּׁבַע.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק יד</H2>

<P><B>יד,א</B>  הַשִּׂמְלָה בִּכְלַל "כָּל-אֲבֵדַת אָחִיךָ" (דברים כב,ג) הָיְתָה, וְכֵן הַשּׁוֹר וְהַשֶּׂה וְהַחֲמוֹר.  וְלָמָּה פָּרַט הַכָּתוּב חֲמוֹר, לְהַחְזִירוֹ בְּסִימָנֵי מַרְדַּעַת; אַף עַל פִּי שֶׁהַסִּימָן בַּדָּבָר הַטָּפֵל לוֹ, יַחְזִיר.  וְלָמָּה פָּרַט שׁוֹר וְשֶׂה--לְהַחְזִיר אַפִלּוּ גִּזּוֹת הַשֶּׂה, אוֹ גֵּז זְנַב הַשּׁוֹר אַף עַל פִּי שְׁהוּא דָּבָר מוּעָט.</P>

<P><B>יד,ב</B>  וְלָמָּה פָּרַט הַשִּׂמְלָה, לִלְמֹד מִמֶּנָּה:  מַה הַשִּׂמְלָה מְיֻחֶדֶת שֶׁיֵּשׁ לָהּ סִימָנִין, וְחֶזְקָתָהּ שֶׁיֵּשׁ לָהּ תּוֹבְעִין, וְחַיָּב לְהַחְזִיר; אַף כָּל דָּבָר שֶׁיֵּשׁ לוֹ סִימָנִים--הֲרֵי הוּא בְּחֶזְקַת שֶׁיֵּשׁ לוֹ תּוֹבְעִין, וְחַיָּב לְהַחְזִיר.  אֲבָל דָּבָר שְׁאֵין לוֹ תּוֹבְעִין, אֵלָא נִתְיָאֲשׁוּ מִמֶּנּוּ הַבְּעָלִים--הֲרֵי הוּא שֶׁלְּמוֹצְאוֹ, אַף עַל פִּי שֶׁיֵּשׁ בּוֹ סִימָנִים.</P>

<P><B>יד,ג</B>  [ב] זֶה הַכְּלָל בָּאֲבֵדָה:  כָּל דָּבָר שְׁאֵין בּוֹ סִימָן--כֵּיוָן שֶׁאָבַד וְיָדְעוּ בּוֹ הַבְּעָלִים שֶׁאָבַד, הֲרֵי זֶה בְּחֶזְקַת שֶׁנִּתְיָאֲשׁוּ מִמֶּנּוּ בְּעָלָיו, כְּגוֹן מַסְמֵר אֶחָד אוֹ מַחַט אַחַת אוֹ מַטְבֵּעַ אֶחָד, שֶׁהֲרֵי אֵינָן יְכוּלִים לִתֵּן סִימָן לְהַחְזִירוֹ לָהֶן; וּלְפִיכָּךְ הֲרֵי הוּא לְזֶה שֶׁמְּצָאוֹ.</P>

<P><B>יד,ד</B>  [ג] וְכָל דָּבָר שֶׁיֵּשׁ בּוֹ סִימָן, כְּגוֹן שִׂמְלָה וּבְהֵמָה--הֲרֵי זֶה בְּחֶזְקַת שֶׁלֹּא נִתְיָאֲשׁוּ מִמֶּנּוּ בְּעָלָיו:  שֶׁהֲרֵי דַּעְתָּן תְּלוּיָה לִתֵּן סִימָנִין שֶׁיֵּשׁ בּוֹ, וְיַחְזֹר לָהֶן.  לְפִיכָּךְ הַמּוֹצֶא אוֹתוֹ חַיָּב לְהַכְרִיז, אֵלָא אִם כֵּן יָדַע שֶׁנִּתְיָאֲשׁוּ הַבְּעָלִים:  כְּגוֹן שֶׁשָּׁמַע אוֹתָם אוֹמְרִים וַי לְחֶסְרוֹן כִּיס וְכַיּוֹצֶא בִּדְבָרִים אֵלּוּ, שֶׁמַּרְאִין שֶׁנִּתְיָאֲשׁוּ--הֲרֵי אוֹתָהּ הָאֲבֵדָה שֶׁלְּמוֹצְאָהּ.</P>

<P><B>יד,ה</B>  [ד] וְכֵן אִם מָצָא דָּבָר שֶׁיֵּשׁ בּוֹ סִימָן בַּיָּם וּבַנָּהָר וְכַיּוֹצֶא בָּהֶן, אוֹ בִּמְקוֹם שֶׁרֻבּוֹ גּוֹיִים--הֲרֵי זֶה בְּחֶזְקַת שֶׁנִּתְיָאֲשׁוּ מִמֶּנּוּ בְּעָלָיו מִשָּׁעָה שֶׁנָּפַל; וּלְפִיכָּךְ הֲרֵי הוּא שֶׁלְּמוֹצְאוֹ, אַף עַל פִּי שֶׁלֹּא שָׁמַע הַבְּעָלִים שֶׁנִּתְיָאֲשׁוּ מִמֶּנּוּ.</P>

<P><B>יד,ו</B>  [ה] יֵאוּשׁ שֶׁלֹּא מִדַּעַת, אַפִלּוּ בְּדָבָר שְׁאֵין בּוֹ סִימָן--אֵינוּ יֵאוּשׁ.  כֵּיצַד:  נָפַל מִמֶּנּוּ דֵּינָר, וְלֹא יָדַע בּוֹ שֶׁנָּפַל--אַף עַל פִּי שֶׁכְּשֶׁיֵּדַע בּוֹ שֶׁנָּפַל, יִתְיָאַשׁ--הֲרֵי זֶה אֵינוּ יֵאוּשׁ עַתָּה:  עַד שֶׁיֵּדְעוּ הַבְּעָלִים שֶׁנָּפַל.  אֲבָל אִם עֲדַיִן הַבְּעָלִים אוֹמְרִים שֶׁמֶּא נְתַתִּיו לִפְלוֹנִי, אוֹ שֶׁמֶּא בַּמִּגְדָּל הוּא מֻנָּח, אוֹ שֶׁמֶּא טָעִיתִי בַּחֶשְׁבּוֹן, וְכַיּוֹצֶא בִּדְבָרִים אֵלּוּ--אֵין זֶה יֵאוּשׁ.</P>

<P><B>יד,ז</B>  [ו] הָרוֹאֶה חֲבֵרוֹ שֶׁנָּפַל מִמֶּנּוּ דֵּינָר עַל הָאָרֶץ, וְלֹא יָדַע בּוֹ, וְנָטַל הַדֵּינָר קֹדֶם יֵאוּשׁ--עוֹבֵר עַל עֲשֵׂה וְעַל שְׁנֵי לָאוִין, כְּמוֹ שֶׁבֵּאַרְנוּ.  וְאַפִלּוּ הִחְזִיר לוֹ הַדֵּינָר לְאַחַר שֶׁנִּתְיָאַשׁ--זוֹ מַתָּנָה הִיא, וּכְבָר עָבַר עַל הָאִסּוּרִים.</P>

<P><B>יד,ח</B>  [ז] נָטַל הַדֵּינָר לִפְנֵי יֵאוּשׁ עַל מְנַת לְהַחְזִירוֹ, וּלְאַחַר יֵאוּשׁ נִתְכַּוַּן לִגְזֹל אוֹתוֹ--עוֹבֵר מִשּׁוֹם "הָשֵׁב תְּשִׁיבֵם" (דברים כב,א).  הִמְתִּין לוֹ, וְלֹא הוֹדִיעַ לַבְּעָלִים וְלֹא נָטַל הַדֵּינָר עַד שֶׁיָּדְעוּ הַבְּעָלִים שֶׁנָּפַל, שֶׁהֲרֵי נִתְיָאֲשׁוּ כְּמוֹ שֶׁבֵּאַרְנוּ, וְאַחַר כָּךְ נָטַל הַדֵּינָר מֵעַל הָאָרֶץ--אֵינוּ עוֹבֵר אֵלָא מִשּׁוֹם "לֹא תוּכַל, לְהִתְעַלֵּם" (דברים כב,ג).  וְכֵן כָּל כַּיּוֹצֶא בְּזֶה.</P>

<P><B>יד,ט</B>  [ח] רָאָה סֶלַע אוֹ מַטְבֵּעַ שֶׁנָּפַל אַפִלּוּ מִשְּׁלוֹשָׁה בְּנֵי אָדָם, וְאַף עַל פִּי שְׁאֵין בּוֹ שׁוֹוֶה פְּרוּטָה לְכָל אֶחָד וְאֶחָד--חַיָּב לְהַחְזִיר:  שֶׁמֶּא שֻׁתָּפִין הֶן, וּמָחַל אֶחָד מֵהֶן חֶלְקוֹ לַחֲבֵרוֹ; וְנִמְצֵאת אֲבֵדָתוֹ שֶׁלְּזֶה שׁוֹוֶה פְּרוּטָה.</P>

<P><B>יד,י</B>  [ט] רָאָה חֲבֵרוֹ שֶׁנָּפַל מִמֶּנּוּ דֵּינָר בְּתוֹךְ הַחוֹל אוֹ בְּתוֹךְ הֶעָפָר, וְנִתְעַלַּם מִמֶּנּוּ--הֲרֵי זֶה כְּנוֹפֵל לַיָּם אוֹ לַנָּהָר, וַהֲרֵי הוּא שֶׁלְּמוֹצְאוֹ:  שֶׁהֲרֵי נִתְיָאַשׁ מִמֶּנּוּ, מִפְּנֵי שְׁאֵין בּוֹ סִימָן.  וְאַפִלּוּ רָאָה אוֹתוֹ הֵבִיא כְּבָרָה לְחַפַּשׂ אַחֲרָיו, בְּדַעַת רְעוּעָה הוּא מְחַפֵּשׂ כְּדֶרֶךְ שֶׁמְּחַפְּשִׂים בֶּעָפָר שְׁאָר הַבַּלָּשִׁין שֶׁלֹּא נָפַל מֵהֶן כְּלוּם שֶׁמֶּא יִמְצְאוּ מַה שֶׁנָּפַל לַאֲחֵרִים; כָּךְ הוּא זֶה מְחַפֵּשׂ, לֹא מִפְּנֵי שֶׁלֹּא נִתְיָאַשׁ.</P>

<P><B>יד,יא</B>  [י] הַמּוֹצֶא סֶלַע בַּשּׁוּק, מְצָאוֹ חֲבֵרוֹ וְאָמַר לוֹ שֶׁלִּי הִיא וַחֲדָשָׁה הִיא וְשֶׁלִּמְדִינָה פְּלוֹנִית הִיא וְשֶׁלַּמֶּלֶךְ פְּלוֹנִי הִיא, אַפִלּוּ אָמַר שְׁמִי כָּתוּב עָלֶיהָ--לֹא אָמַר כְּלוּם, וְאֵינוּ חַיָּב לְהַחְזִיר:  שְׁאֵין סִימָנֵי הַמַּטְבֵּעַ סִימָן, מִפְּנֵי שֶׁחֶזְקָתוֹ לְהוֹצִיאָהּ; אוֹמְרִין אָנוּ שֶׁלּוֹ הָיְתָה, וְהוֹצִיאָהּ מִיָּדוֹ וְנָפְלָה מִיַּד אַחֵר, וְהוֹאִיל וְאֵין סִימָנֶיהָ סִימָן שֶׁסּוֹמְכִין עָלָיו, מִשָּׁעַת נְפִילָה נִתְיָאַשׁ וַהֲרֵי הִיא שֶׁלְּמוֹצְאָהּ.</P>

<P><B>יד,יב</B>  [יא] הַמּוֹצֶא דָּבָר שְׁאֵין בּוֹ סִימָן, בְּצַד דָּבָר שֶׁיֵּשׁ בּוֹ סִימָן--חַיָּב לְהַכְרִיז.  בָּא בַּעַל הַסִּימָן, וְנָטַל אֶת שֶׁלּוֹ וְאָמַר שֶׁזֶּה בִּלְבָד נָפַל מִמֶּנּוּ--זָכָה הַמּוֹצֶא בַּדָּבָר שְׁאֵין בּוֹ סִימָן.</P>

<P><B>יד,יג</B>  [יב] הַמּוֹצֶא כְּלֵי חֶרֶס וְכַיּוֹצֶא בָּהֶן מִכֵּלִים שֶׁצּוּרַת כֻּלָּן שׁוֹוָה--אִם כֵּלִים חֲדָשִׁים הֶן, הֲרֵי הֶם שֶׁלּוֹ:  שֶׁהֲרֵי הֶן כְּמוֹ דֵּינָר מִשְּׁאָר הַדֵּינָרִים, שְׁאֵין לוֹ סִימָן וְאֵין הַבְּעָלִים מַכִּירִים אוֹתָן--שֶׁהֲרֵי אֵינוּ יוֹדֵעַ אִם פַּךְ זֶה אוֹ צְלוֹחִית זוֹ שֶׁלּוֹ, אוֹ שֶׁלְּאַחֵר.</P>

<P><B>יד,יד</B>  וְאִם הָיוּ כֵּלִים יְשָׁנִים שֶׁטְּבָעַתָּן הָעַיִן, חַיָּב לְהַכְרִיז:  שְׁאִם יָבוֹא תַּלְמִיד חֲכָמִים וְיֹאמַר אַף עַל פִּי שְׁאֵינִי יָכוֹל לִתֵּן בִּכְלִי כְּזֶה סִימָן, יֵשׁ לִי בּוֹ טְבִיעוּת עַיִן--חַיָּב לְהַרְאוֹתוֹ לוֹ; אִם הִכִּירוֹ וְאָמַר שֶׁלִּי הוּא, מַחְזִירִין לוֹ.</P>

<P><B>יד,טו</B>  [יג] בַּמֶּה דְּבָרִים אֲמוּרִים, בְּתַלְמִיד וַתִּיק שְׁאֵינוּ מְשַׁנֶּה בְּדִבּוּרוֹ כְּלָל--אֵלָא בְּדִבְרֵי שָׁלוֹם, אוֹ בְּמַסֶּכְתָּא, אוֹ בְּמִטָּה, אוֹ בְּבַיִת שְׁהוּא מִתְאָרֵחַ בּוֹ.</P>

<P><B>יד,טז</B>  כֵּיצַד:  הָיָה עוֹסֵק בְּמַסֶּכֶת נִדָּה וְאָמַר בְּמִקְווֹת אֲנִי שׁוֹנֶה, כְּדֵי שֶׁלֹּא יִשְׁאֲלוּ אוֹתוֹ שְׁאֵלוֹת בְּעִנְיַן נִדָּה, אוֹ שֶׁיָּשַׁן בְּמִטָּה זוֹ וְאָמַר בְּזוֹ אֲנִי יָשֵׁן, שֶׁמֶּא יִמָּצֵא שָׁם קֶרִי, אוֹ שֶׁנִּתְאָרֵחַ אֵצֶל שִׁמְעוֹן וְאָמַר אֵצֶל רְאוּבֵן אֲנִי מִתְאָרֵחַ, כְּדֵי שֶׁלֹּא יַטְרִיחוּ עַל זֶה שֶׁנִּתְאָרֵחַ אֶצְלוֹ, אוֹ שֶׁהֵבִיא שָׁלוֹם בֵּין אָדָם לַחֲבֵרוֹ וְהוֹסִיף וְגָרַע, כְּדֵי לְחַבְּבָן זֶה לְזֶה--הֲרֵי זֶה מֻתָּר; אֲבָל אִם בָּאוּ עֵדִים שֶׁשִּׁנָּה בְּדִבּוּרוֹ חוּץ מִדְּבָרִים אֵלּוּ, אֵין מַחְזִירִין לוֹ אֶת הָאֲבֵדָה בִּטְבִיעוּת עַיִן.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק טו</H2>

<P><B>טו,א</B>  כָּל הַמּוֹצֶא אֲבֵדָה--בֵּין שֶׁיֵּשׁ בָּהּ סִימָן, בֵּין שְׁאֵין בָּהּ סִימָן--אִם מְצָאָהּ דֶּרֶךְ הַנָּחָה, אָסוּר לִגַּע בָּהּ:  שֶׁמֶּא בְּעָלֶיהָ הִנִּיחוּהָ שָׁם, עַד שֶׁיַּחְזְרוּ לָהּ; וְאִם יָבוֹא לִטֹּל אוֹתָהּ, וְהָיָה דָּבָר שְׁאֵין בּוֹ סִימָן--הֲרֵי אִבַּד מְמוֹן חֲבֵרוֹ בְּיָדוֹ, שֶׁהֲרֵי אֵין לוֹ בָּהּ סִימָן לְהַחְזִירָהּ בּוֹ.  וְאִם הָיָה דָּבָר שֶׁיֵּשׁ בּוֹ סִימָן--הֲרֵי זֶה הִטְרִיחָן לִרְדֹּף אַחֲרֶיהָ, וְלִתֵּן סִימָנֶיהָ.  וּלְפִיכָּךְ אָסוּר לוֹ שֶׁיִּגַּע בָּהּ, עַד שֶׁיִּמְצָא אוֹתָהּ דֶּרֶךְ נְפִילָה.</P>

<P><B>טו,ב</B>  אַפִלּוּ נִסְתַּפַּק לוֹ הַדָּבָר, וְלֹא יָדַע אִם דָּבָר זֶה אָבוּד אוֹ מֻנָּח--הֲרֵי זֶה לֹא יִגַּע בּוֹ; וְאִם עָבַר וּנְטָלוֹ, אָסוּר לוֹ לְהַחְזִירוֹ לְשָׁם.  וְאִם הָיָה דָּבָר שְׁאֵין בּוֹ סִימָן--זָכָה בּוֹ, וְאֵינוּ חַיָּב לְהַחְזִירוֹ.  [ב] וְכָל דָּבָר שֶׁיֵּשׁ בּוֹ סִימָן--בֵּין דֶּרֶךְ הַנָּחָה בֵּין דֶּרֶךְ נְפִילָה, בֵּין בִּרְשׁוּת הַיָּחִיד בֵּין בִּרְשׁוּת הָרַבִּים--חַיָּב לְהַכְרִיז.</P>

<P><B>טו,ג</B>  כֵּיצַד דֶּרֶךְ הַנָּחָה:  כְּגוֹן שֶׁמָּצָא חֲמוֹר אוֹ פָּרָה רוֹעִים בַּדֶּרֶךְ בַּיּוֹם, אוֹ שֶׁמָּצָא כְּלִי מְכֻסֶּה בָּאַשְׁפָּה--הֲרֵי זֶה לֹא יִגַּע בָּהֶן, שֶׁנֶּאֱמָר "נִדָּחִים" (דברים כב,א).  אֲבָל אִם מָצָא חֲמוֹר וְכֵלָיו הֲפוּכִים, וּפָרָה רָצָה בֵּין הַכְּרָמִים, אוֹ כְּלִי מְגֻלֶּה בָּאַשְׁפָּה--הֲרֵי זוֹ אֲבֵדָה, וְנוֹטֵל וּמַכְרִיז.</P>

<P><B>טו,ד</B>  [ג] רָאָה חֲמוֹר אוֹ פָּרָה רוֹעִים כְּדַרְכָּן בַּלַּיְלָה, הֲרֵי זוֹ אֲבֵדָה.  בִּפְנוֹת הַיּוֹם וּבַנֶּשֶׁף--אִם רָאָה אוֹתָן שְׁלוֹשָׁה יָמִים זֶה אַחַר זֶה--הֲרֵי זוֹ אֲבֵדָה, וְנוֹטֵל וּמַכְרִיז.</P>

<P><B>טו,ה</B>  רָאָה פָּרָה רָצָה בַּדֶּרֶךְ--אִם פָּנֶיהָ כְּלַפֵּי הָעִיר, אֵין זוֹ אֲבֵדָה; כְּלַפֵּי הַשָּׂדֶה, הֲרֵי זוֹ אֲבֵדָה.  [ד] מְצָאָהּ רוֹעָה בֵּין הַכְּרָמִים--חַיָּב לְהַחְזִיר, מִשּׁוֹם אֲבֵדַת הַקַּרְקָע.  לְפִיכָּךְ אִם הָיוּ הַכְּרָמִים שֶׁלַּגּוֹי--אֵינָהּ אֲבֵדָה, וְאֵינוּ חַיָּב לְהַחְזִיר; וְאִם חָשַׁשׁ שֶׁמֶּא יַהְרֹג אוֹתָהּ הַגּוֹי כְּשֶׁיִּמְצְאֶנָּה, מִפְּנֵי שֶׁהִפְסִידָה הַכֶּרֶם--הֲרֵי זוֹ אֲבֵדָה, וְנוֹטֵל וּמַכְרִיז.</P>

<P><B>טו,ו</B>  [ה] מָצָא פָּרָה בִּרְשׁוּת הָרַבִּים--אִם עוֹמֶדֶת חוּץ לַתְּחוּם, חַיָּב לְהַחְזִיר.  הָיְתָה רוֹעָה בָּעֲשָׂבִים, אוֹ שֶׁהָיְתָה בְּרֶפֶת שְׁאֵינָהּ מְשַׁמֶּרֶת וְאֵינָהּ מְאַבֶּדֶת--לֹא יִגַּע בָּהּ, שְׁאֵין זוֹ אֲבֵדָה.</P>

<P><B>טו,ז</B>  מָצָא קֻרְדֹּם אוֹ טְלִית בְּצַד הַגָּדֵר, הֲרֵי זֶה לֹא יִגַּע בָּהֶן; מְצָאָן בִּסְרַטְיָה--הֲרֵי זוֹ אֲבֵדָה, וְנוֹטֵל וּמַכְרִיז.  וְכֵן כָּל כַּיּוֹצֶא בְּזֶה.</P>

<P><B>טו,ח</B>  [ו] מָצָא גּוֹזָלוֹת מְקֻשָּׁרִין בְּכַנְפֵיהֶן, וּמְדַדִּין אַחַר הַגָּדֵר, אוֹ אַחַר הַגַּפָּה, אוֹ בַּשָּׁבִילִין שֶׁבַּשָּׂדוֹת--הֲרֵי זֶה לֹא יִגַּע בָּהֶן, שֶׁמֶּא בַּעְלֵיהֶן הִנִּיחוּם שָׁם.  וְאִם נְטָלָן, הֲרֵי אֵלּוּ שֶׁלּוֹ; וְאִם הָיוּ קְשׁוּרִין קֶשֶׁר שְׁהוּא סִימָן, חַיָּב לְהַכְרִיז.  וְכֵן אִם מְצָאָן קְבוּעִים בִּמְקוֹמָן--חַיָּב לְהַכְרִיז, שֶׁהַמָּקוֹם סִימָן.</P>

<P><B>טו,ט</B>  [ז] מָצָא בָּאַשְׁפָּה כְּלִי מְכֻסֶּה, הֲרֵי זֶה לֹא יִגַּע בּוֹ כְּמוֹ שֶׁבֵּאַרְנוּ.  וְאִם אַשְׁפָּה שְׁאֵינָהּ עֲשׂוּיָה לְהִתְפַּנּוֹת הִיא, וְנִמְלַךְ עָלֶיהָ לְפַנּוֹתָהּ--אַף עַל פִּי שֶׁמְּצָאוֹ מְכֻסֶּה, נוֹטֵל וּמַכְרִיז.  וְכֵן אִם הָיוּ כֵּלִים קְטַנִּים, כְּגוֹן סַכִּין וּשְׁפוּד וְכַיּוֹצֶא בָּהֶן--אַפִלּוּ הָיוּ מְכֻסִּין בָּאַשְׁפָּה הַקְּבוּעָה, נוֹטֵל וּמַכְרִיז.</P>

<P><B>טו,י</B>  [ח] מָצָא פֵּרוֹת מְפֻזָּרִין--דֶּרֶךְ הַנָּחָה, לֹא יִגַּע בָּהֶן; דֶּרֶךְ נְפִילָה, הֲרֵי הֶן שֶׁלּוֹ.  וְכֵן אִם מָצָא כְּרִיכוֹת קְטַנּוֹת שֶׁלְּשִׁבֳּלִים בִּרְשׁוּת הָרַבִּים, שֶׁהֲרֵי אֵין בָּהֶן סִימָן, אוֹ שֶׁמָּצָא עִגּוּלֵי דְּבֵלָה, וְכִכָּרוֹת שֶׁלַּנַּחְתּוֹם, וּמַחֲרוּזוֹת שֶׁלְּדָגִים, וַחֲתִכּוֹת שֶׁלְּבָשָׂר, וְגִזֵּי צֶמֶר הַבָּאוֹת מִמְּדִינָתָן, וַאֲנִיצֵי פִּשְׁתָּן, וּלְשׁוֹנוֹת שֶׁלְּאַרְגָּמָן--הֲרֵי אֵלּוּ שֶׁלּוֹ, מִפְּנֵי שְׁאֵין בָּהֶן סִימָן.  וְאִם יֵשׁ בָּהֶן סִימָן, נוֹטֵל וּמַכְרִיז:  שֶׁסִּימָן הֶעָשׂוּי לִדָּרֵס, הֲרֵי הוּא סִימָן.</P>

<P><B>טו,יא</B>  [ט] אֲבָל אִם מָצָא כִּכָּרוֹת שֶׁלְּבַעַל הַבַּיִת, וְגִזֵּי צֶמֶר הַלְּקוּחוֹת מִבֵּית הָאֻמָּן, כַּדֵּי יַיִן וְכַדֵּי שֶׁמֶן--חַיָּב לְהַכְרִיז:  שֶׁכָּל אֵלּוּ יֵשׁ לָהֶם סִימָנִין מֻבְהָקִין.  וְאִם נִפְתְּחוּ הָאוֹצָרוֹת שֶׁלְּיַיִן וְשֶׁלְּשֶׁמֶן--הֲרֵי אֵלּוּ שֶׁלּוֹ, וְאַף עַל פִּי שְׁהֶם רְשׁוּמִין, שֶׁכָּל הַכַּדִּין כָּךְ הֶן רְשׁוּמוֹת, וְנִמְצְאוּ אֵלּוּ הַכַּדִּין כְּכִכְּרוֹת הַנַּחְתּוֹם שֶׁיֵּשׁ צוּרָה אַחַת לְכֻלָּן וּמִשְׁקָל אֶחָד לְכֻלָּם.</P>

<P><B>טו,יב</B>  [י] מָצָא כְּרִיכוֹת בִּרְשׁוּת הַיָּחִיד--אִם דֶּרֶךְ נְפִילָה, הֲרֵי אֵלּוּ שֶׁלּוֹ; וְאִם דֶּרֶךְ הַנָּחָה, חַיָּב לְהַכְרִיז, שֶׁאַף עַל פִּי שְׁאֵין לָהֶם סִימָן, הַמָּקוֹם סִימָן אַף עַל פִּי שְׁאֵינוּ סִימָן מֻבְהָק.  מָצָא אֲלֻמּוֹת, בֵּין בִּרְשׁוּת הַיָּחִיד בֵּין בִּרְשׁוּת הָרַבִּים--נוֹטֵל וּמַכְרִיז.</P>

<P><B>טו,יג</B>  [יא] מָצָא עִגּוּל וּבְתוֹכוֹ חֶרֶס, כִּכָּר וּבְתוֹכוֹ מָעוֹת, חֲתִכָּה שֶׁלְּבָשָׂר שְׁהִיא מְשֻׁנָּה בַּחֲתִיכָתָהּ, דָּג נָשׁוּךְ, וְכָל כַּיּוֹצֶא בְּאֵלּוּ--הוֹאִיל וְיֵשׁ בָּהֶן שִׁנּוּי--חַיָּב לְהַכְרִיז, שֶׁלֹּא עֲשָׂאוּם בַּעְלֵיהֶן אֵלָא לְסִימָן.</P>

<P><B>טו,יד</B>  [יב] מָצָא פֵּרוֹת מְפֻזָּרִין בִּמְקוֹם הַגְּרָנוֹת--אִם הָיוּ כְּמוֹ קַב בְּתוֹךְ אַרְבַּע אַמּוֹת אוֹ בְּיָתֵר עַל אַרְבַּע אַמּוֹת--הֲרֵי אֵלּוּ שֶׁלּוֹ, מִפְּנֵי שְׁאֵין הַבְּעָלִים מִטַּפְּלִים בַּאֲסִיפָתָן.  הָיוּ מְפֻזָּרִין בְּפָחוּת מֵאַרְבַּע אַמּוֹת--לֹא יִגַּע בָּהֶן, שֶׁמֶּא הַבְּעָלִים הִנִּיחוּם שָׁם.  הָיוּ כְּמוֹ חֲצִי קַב בִּשְׁתֵּי אַמּוֹת, אוֹ קַבַּיִם בִּשְׁמוֹנֶה אַמּוֹת, אוֹ שֶׁהָיָה הַקַּב מִשְּׁנַיִם שְׁלוֹשָׁה מִינִין, כְּגוֹן שֻׁמְשְׁמִין תְּמָרִים וְרִמּוֹנִים--כָּל אֵלּוּ סָפֵק:  לְפִיכָּךְ לֹא יִקַּח; וְאִם לָקַח, אֵינוּ חַיָּב לְהַכְרִיז.</P>

<P><B>טו,טו</B>  [יג] הַמּוֹצֶא צִבּוּרֵי פֵּרוֹת, אוֹ פֵּרוֹת בִּכְלִי, אוֹ כְּלִי כְּמוֹת שְׁהוּא--חַיָּב לְהַכְרִיז; מָצָא כְּלִי, וּלְפָנָיו פֵּרוֹת--הֲרֵי אֵלּוּ שֶׁלּוֹ, הַפֵּרוֹת וְהַכְּלִי:  שֶׁאֲנִי אוֹמֵר הַפֵּרוֹת שֶׁלְּאֶחָד, וְהַכְּלִי שֶׁלְּאַחֵר; וַהֲרֵי אֵין בּוֹ סִימָן.  וְאִם מַרְאִין הַדְּבָרִים שְׁהֶן שֶׁלְּאָדָם אֶחָד, חַיָּב לְהַכְרִיז.</P>

<P><B>טו,טז</B>  [יד] כֵּיצַד:  הָיוּ אֲחוֹרֵי הַכְּלִי לִפְנֵי הַפֵּרוֹת, הֲרֵי אֵלּוּ שֶׁלּוֹ; הָיוּ פְּנֵי הַכְּלִי לִפְנֵי הַפֵּרוֹת, חוֹשְׁשִׁין שֶׁמֶּא מִן הַכְּלִי נִשְׁפְּכוּ.  וְאִם הָיוּ לַכְּלִי אֻגְנַיִם--אַף עַל פִּי שְׁפַנָּיו כְּלַפֵּי הַפֵּרוֹת, הֲרֵי אֵלּוּ שֶׁלּוֹ, שֶׁאִלּוּ נִשְׁפְּכוּ מִן הַכְּלִי, הָיָה נִשְׁאָר מֵהֶן בְּתוֹכוֹ מִפְּנֵי הָאֻגְנַיִם.  הָיוּ מִקְצַת הַפֵּרוֹת בִּכְלִי, וּמִקְצָתָן בָּאָרֶץ--חַיָּב לְהַכְרִיז.</P>

<P><B>טו,יז</B>  [טו] הַמּוֹצֶא קְצִיצוֹת בַּדֶּרֶךְ, וְאַפִלּוּ בְּצַד שְׂדֵה קְצִיצוֹת--הֲרֵי אֵלּוּ שֶׁלּוֹ.  וְכֵן תְּאֵנָה שְׁהִיא נוֹטָה לַדֶּרֶךְ, וְנִמְצְאוּ תְּאֵנִים תַּחְתֶּיהָ--מֻתָּרוֹת מִשּׁוֹם גָּזֵל, שֶׁהַתְּאֵנָה וְכַיּוֹצֶא בָּהּ עִם נְפִילָתָהּ נִמְאֶסֶת; וּפְטוּרוֹת מִשּׁוֹם מַעֲשֵׂר.  אֲבָל זֵיתִים וַחַרּוּבִין וְכַיּוֹצֶא בָּהֶן, אֲסוּרִין.</P>

<P><B>טו,יח</B>  [טז] תְּמָרִים שֶׁמַּשִּׁיר אוֹתָן הָרוּחַ--מֻתָּרוֹת, שֶׁהַבְּעָלִים מָחֲלוּ אוֹתָן לְכָל אָדָם; וְזוֹ הִיא חֶזְקָתָן.  וְאִם הָיוּ שֶׁלִּיתוֹמִים, שְׁאֵינָן בְּנֵי מְחִילָה--אֲסוּרִין; וְכֵן אִם הִקְפִּיד בַּעַל הַשָּׂדֶה, וְהִקִּיף מְקוֹם הָאִילָנוֹת, אוֹ תִּקַּן הַמָּקוֹם שֶׁיִּפְּלוּ בּוֹ הַנּוֹבְלוֹת עַד שֶׁיְּלַקַּט אוֹתָן--הֲרֵי אֵלּוּ אֲסוּרוֹת, שֶׁהֲרֵי גִּלָּה דַּעְתּוֹ שֶׁלֹּא מָחַל.</P>

<P><B>טו,יט</B>  [יז] חָתוּל רָע שֶׁהוֹרֵג אֶת הַקְּטַנִּים, אָסוּר לְקַיְּמוֹ; וְאֵין בּוֹ מִשּׁוֹם גָּזֵל, וְאֵין בּוֹ מִשּׁוֹם הָשֵׁב אֲבֵדָה, אַף עַל פִּי שֶׁעוֹרוֹ מוֹעִיל; אֵלָא כָּל הַמּוֹצְאוֹ--זָכָה בּוֹ, וְהוֹרְגוֹ וְהָעוֹר שֶׁלּוֹ.</P>

<P><B>טו,כ</B>  [יח] גּוֹזָל הַנִּמְצָא קָרוֹב לַשּׁוֹבָךְ--בְּתוֹךְ חֲמִשִּׁים אַמָּה, הֲרֵי הוּא שֶׁלְּבַעַל הַשּׁוֹבָךְ; חוּץ לַחֲמִשִּׁים אַמָּה, הֲרֵי הוּא שֶׁלְּמוֹצְאוֹ, שְׁאֵין הַגּוֹזָל מְדַדֶּה יָתֵר עַל חֲמִשִּׁים אַמָּה.  נִמְצָא בֵּין שְׁנֵי שׁוֹבָכוֹת, הֲרֵי הוּא שֶׁלַּקָּרוֹב; מֶחְצָה לְמֶחְצָה, יַחְלֹקוּ.</P>

<P><B>טו,כא</B>  בַּמֶּה דְּבָרִים אֲמוּרִים, בְּשֶׁהָיוּ יוֹנֵי שְׁנֵי הַשּׁוֹבָכוֹת שׁוֹוִים בְּמִנְיָנָן; אֲבָל אִם הָיוּ יוֹנֵי הָאֶחָד רַבִּים--הַלַּךְ אַחַר הָרֹב, אַף עַל פִּי שְׁהוּא רָחוֹק.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק טז</H2>

<P><B>טז,א</B>  הַמּוֹצֶא מְחָטִים וְצִנּוֹרוֹת וּמַסְמְרִים וְכַיּוֹצֶא בָּהֶן--אִם מְצָאָן אַחַת אַחַת, הֲרֵי אֵלּוּ שֶׁלּוֹ; מָצָא שְׁנַיִם שְׁנַיִם אוֹ יָתֵר--חַיָּב לְהַכְרִיז, שֶׁהַמִּנְיָן סִימָן.</P>

<P><B>טז,ב</B>  וְכֵן הַמּוֹצֶא מָעוֹת מְפֻזָּרִים, הֲרֵי אֵלּוּ שֶׁלּוֹ; אַפִלּוּ הָיוּ מִקְצַת מַטְבֵּעַ זֶה עַל גַּבֵּי זֶה, הֲרֵי הֶן כִּמְפֻזָּרִין.  אֲבָל אִם מָצָא צִבּוּר מָעוֹת, חַיָּב לְהַכְרִיז.</P>

<P><B>טז,ג</B>  מָצָא שְׁלוֹשָׁה מַטְבֵּעוֹת זֶה עַל גַּבֵּי מַטְבֵּעַ זֶה, וְהֶן עֲשׂוּיִין כְּמִגְדָּל, אוֹ שֶׁהָיוּ אֶחָד מִכָּאן וְאֶחָד מִכָּאן, וְאֶחָד עַל גַּבֵּיהֶן, אוֹ שֶׁהָיוּ מִקְצַת זֶה עַל מִקְצַת זֶה, כְּדֵי שְׁאִם יַכְנִיס קֵיסָם בֵּינֵיהֶן יִנָּטְלוּ בַּבַּת אַחַת--חַיָּב לְהַכְרִיז.  הָיוּ עֲשׂוּיִין כְּשֵׁיר, אוֹ כְּשׁוּרָה, אוֹ כַּחֲצוּבָה, אוֹ כְּסֻלָּם--הֲרֵי זֶה סָפֵק, וְלֹא יִטֹּל.</P>

<P><B>טז,ד</B>  [ג] הַמּוֹצֶא מָעוֹת בְּכִיס, אוֹ כִּיס כְּמוֹת שְׁהוּא--חַיָּב לְהַכְרִיז.  מָצָא כִּיס, וּלְפָנָיו מָעוֹת מְפֻזָּרִים--הֲרֵי אֵלּוּ שֶׁלּוֹ; וְאִם מַרְאִין הַדְּבָרִים שֶׁהַכִּיס וְהַמָּעוֹת שֶׁלְּאָדָם אֶחָד, וּמִן הַכִּיס נָפְלוּ--חַיָּב לְהַכְרִיז.</P>

<P><B>טז,ה</B>  [ד] הַמּוֹצֶא מָעוֹת בְּחָנוּת--אִם הָיוּ בֵּין תֵּבָה לַחֶנְוָנִי, הֲרֵי הֶן שֶׁלְּבַעַל הֶחָנוּת; וְאִם מְצָאָן עַל הַתֵּבָה, וְאֵין צָרִיךְ לוֹמַר מִתֵּבָה וְלַחוּץ--הֲרֵי הֶן שֶׁלְּמוֹצְאָן.  וְלָמָּה לֹא תִקְנֶה הֶחָנוּת לְבַעַל הֶחָנוּת:  לְפִי שְׁאֵינָהּ חָצֵר הַמִּשְׁתַּמֶּרֶת; וְאַף עַל פִּי שֶׁבַּעַל הֶחָנוּת בְּתוֹכָהּ, צָרִיךְ לוֹמַר תִּקְנֶה לִי חָנוּתִי כְּמוֹ שֶׁיִּתְבָּאַר.</P>

<P><B>טז,ו</B>  [ה] מָצָא מָעוֹת בְּחָנוּת הַשֻּׁלְחָנִי--בֵּין כִּסֵּא לַשֻּׁלְחָנִי, הֲרֵי אֵלּוּ שֶׁלַּשֻּׁלְחָנִי.  מְצָאָן עַל הַכִּסֵּא לִפְנֵי הַשֻּׁלְחָנִי--אַפִלּוּ הָיוּ צְרוּרִין וּמֻנָּחִין עַל הַשֻּׁלְחָן, הֲרֵי אֵלּוּ שֶׁלְּמוֹצְאָן:  וְהוּא, שֶׁיִּהְיוּ רֹב גּוֹיִים כְּמוֹ שֶׁבֵּאַרְנוּ.  אֲבָל אִם הָיוּ רֹב יִשְׂרָאֵל, חַיָּב לְהַכְרִיז:  מִפְּנֵי שְׁהֶן צְרוּרִים, יֵשׁ לָהֶם סִימָן.</P>

<P><B>טז,ז</B>  [ו] הַלּוֹקֵחַ פֵּרוֹת מֵחֲבֵרוֹ, אוֹ שֶׁשָּׁלַח לוֹ חֲבֵרוֹ פֵּרוֹת, וּמָצָא בְּתוֹכָן מָעוֹת צְרוּרוֹת--נוֹטֵל וּמַכְרִיז.  מְצָאָן מְפֻזָּרוֹת, הֲרֵי אֵלּוּ שֶׁלּוֹ.  בַּמֶּה דְּבָרִים אֲמוּרִים, בְּשֶׁהָיוּ הַפֵּרוֹת מִן הַתַּגָּר, אוֹ מִבַּעַל הַבַּיִת שֶׁלְּקָחָן מִן הַתַּגָּר; אֲבָל אִם בַּעַל הַבַּיִת דָּשׁ הַפֵּרוֹת בְּעַצְמוֹ, אוֹ עַל יְדֵי עֲבָדָיו וְשִׁפְחוֹתָיו הַכְּנַעֲנִיִּים--הֲרֵי זֶה חַיָּב לְהַחְזִיר.</P>

<P><B>טז,ח</B>  [ז] הַמּוֹצֶא מַטְמוֹן בַּגַּל, אוֹ בְּכוֹתָל יָשָׁן--הֲרֵי אֵלּוּ שֶׁלּוֹ, שֶׁאֲנִי אוֹמֵר שֶׁלַּגּוֹיִים הַקַּדְמוֹנִיִּים הֶן:  וְהוּא, שֶׁיִּמְצָא אוֹתָן מַטָּה מַטָּה כְּדֶרֶךְ כָּל הַמַּטְמוֹנוֹת הַיְּשָׁנוֹת; אֲבָל אִם מַרְאִין הַדְּבָרִים שְׁהֶן מַטְמוֹן חָדָשׁ, אַפִלּוּ נִסְתַּפַּק לוֹ הַדָּבָר--הֲרֵי זֶה לֹא יִגַּע בָּהֶן, שֶׁמֶּא מֻנָּחִים הֶם שָׁם.</P>

<P><B>טז,ט</B>  [ח] וְהוֹאִיל וַחֲצֵרוֹ שֶׁלָּאָדָם קוֹנֶה לוֹ שֶׁלֹּא מִדַּעְתּוֹ כְּמוֹ שֶׁיִּתְבָּאַר, לָמָּה לֹא יִקְנֶה בַּעַל הֶחָצֵר זֶה הַמַּטְמוֹן שֶׁבְּתוֹךְ הַכּוֹתָל הַיָּשָׁן, אַף עַל פִּי שְׁהוּא שֶׁלָּאֱמוֹרִיִּים, וְתִהְיֶה מְצִיאָה זוֹ לְבַעַל הֶחָצֵר:  מִפְּנֵי שְׁאֵינָהּ יְדוּעָה לוֹ וְלֹא לַאֲחֵרִים, וַהֲרֵי זֶה הַמַּטְמוֹן אָבוּד מִמֶּנּוּ וּמִכָּל אָדָם; וּלְפִיכָּךְ הוּא שֶׁלְּמוֹצְאוֹ.</P>

<P><B>טז,י</B>  וּמַה אֲבֵדָה שֶׁלְּאָדָם אָמְרָה תּוֹרָה "אֲשֶׁר-תֹּאבַד מִמֶּנּוּ, וּמְצָאתָהּ" (דברים כב,ג)--מִי שֶׁאֲבוּדָה מִמֶּנּוּ, וּמְצוּיָה אֵצֶל כָּל אָדָם; יָצַאת זוֹ שֶׁנָּפְלָה לַיָּם, שֶׁאֲבוּדָה מִמֶּנּוּ וּמִכָּל אָדָם:  קַל וְחֹמֶר לְמַטְמוֹן קַדְמוֹנִי שֶׁלֹּא הָיָה שֶׁלּוֹ מֵעוֹלָם, וְהוּא אָבוּד מִמֶּנּוּ וּמִכָּל אָדָם; לְפִיכָּךְ הוּא שֶׁלְּמוֹצְאוֹ.</P>

<P><B>טז,יא</B>  [ט] מָצָא מַטְמוֹן בְּכוֹתָל חָדָשׁ--אִם הַמַּטְמוֹן מוֹכִיחַ שְׁהוּא לְבַעַל הַבַּיִת, הֲרֵי הוּא שֶׁלּוֹ; וְאִם מוֹכִיחַ שְׁהוּא לְאֶחָד מִן הַשּׁוּק, הֲרֵי הוּא שֶׁלְּמוֹצְאוֹ.  כֵּיצַד:  הַסַּכִּין, הֲרֵי הַנִּצָּב שֶׁלּוֹ מוֹכִיחַ; וְהַכִּיס, פִּיו מוֹכִיחַ.  וְאִם נִמְצָא תּוֹךְ הַכּוֹתָל מָלֵא מֵהֶן, חוֹלְקִין.</P>

<P><B>טז,יב</B>  [י] הָיוּ בְּתוֹךְ הַכּוֹתָל מָעוֹת אוֹ לְשׁוֹנוֹת שֶׁלְּזָהָב, שְׁאֵין שָׁם מוֹכִיחַ--מֵחֶצְיוֹ וְלָחוּץ, שֶׁלַּמּוֹצֶא; מֵחֶצְיוֹ וְלִפְנִים, שֶׁלְּבַעַל הַבַּיִת.  [יא] וְיֵרָאֶה לִי שְׁאֵין הַדְּבָרִים אֲמוּרִים, אֵלָא בְּשֶׁטָּעַן בַּעַל הַבַּיִת שֶׁהַמַּטְמוֹן שֶׁלּוֹ, אוֹ שֶׁהָיָה יוֹרֵשׁ שֶׁאָנוּ טוֹעֲנִין לוֹ שֶׁמֶּא שֶׁלְּאָבִיו הֶן; אֲבָל אִם הוֹדָה שְׁהֶן מְצִיאָה, הֲרֵי הֶן שֶׁלְּמוֹצְאָן.  לְפִיכָּךְ אִם הָיָה מַשְׂכִּיר בֵּיתוֹ לַאֲחֵרִים, הֲרֵי הֶן שֶׁלַּשּׂוֹכֵר הָאַחֲרוֹן; וְאִם הִשְׂכִּירוֹ לִשְׁלוֹשָׁה גּוֹיִים כְּאַחַת, הֲרֵי עֲשָׂאָהוּ פֻּנְדָּק, וְכָל הַנִּמְצָא בּוֹ אַפִלּוּ בְּתוֹךְ הַבַּיִת, הֲרֵי הוּא שֶׁלְּמוֹצְאָן:  מִפְּנֵי שְׁאֵין אֶחָד יָכוֹל לִטְעֹן שְׁהֶן שֶׁלּוֹ אוֹ שְׁהוּא טָמַן, שֶׁהֲרֵי עֲשָׂאָהוּ פֻּנְדָּק.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק יז</H2>

<P><B>יז,א</B>  כָּל מְצִיאָה שֶׁאָמַרְנוּ בָּהּ שְׁהִיא שֶׁלְּמוֹצְאָהּ--אֵינוּ זוֹכֶה בָּהּ, עַד שֶׁתַּגִּיעַ לְיָדוֹ אוֹ לִרְשׁוּתוֹ; אֲבָל אִם רָאָה אֶת הַמְּצִיאָה, אַפִלּוּ נָפַל לוֹ עָלֶיהָ, וּבָא אַחֵר, וְהִחְזִיק בָּהּ--זֶה שֶׁהִחְזִיק בָּהּ, זָכָה בָּהּ.</P>

<P><B>יז,ב</B>  הָיָה רוֹכֵב עַל גַּבֵּי בְּהֵמָה, וְרָאָה אֶת הַמְּצִיאָה, וְאָמַר לַחֲבֵרוֹ זְכֵה לִי בָּהּ--כֵּיוָן שֶׁהִגְבִּיהָהּ לוֹ--קָנָה הָרוֹכֵב, וְאַף עַל פִּי שֶׁלֹּא הִגִּיעָה לְיָדוֹ.  וְאִם אָמַר לוֹ תְּנֶהָ לִי, וּנְטָלָהּ וְאָמַר אֲנִי זָכִיתִי בָּהּ--זָכָה בָּהּ הַנּוֹטֵל; וְאִם מִשֶּׁנְּתָנָהּ לָרוֹכֵב אָמַר אֲנִי זָכִיתִי בָּהּ תְּחִלָּה, לֹא אָמַר כְּלוּם.</P>

<P><B>יז,ג</B>  הַמַּגְבִּיהַּ מְצִיאָה לַחֲבֵרוֹ--קָנָה חֲבֵרוֹ, וְאַף עַל פִּי שֶׁלֹּא אָמַר לוֹ כְּלוּם.  הִגְבִּיהוּ הַמְּצִיאָה שְׁנַיִם, קָנוּ שְׁנֵיהֶם.  [ד] הִגְבִּיהָהּ לוֹ חֵרֵשׁ אוֹ שׁוֹטֶה אוֹ קָטָן--לֹא קָנָה הַפִּקֵּחַ, לְפִי שְׁאֵין לָהֶן דַּעַת.  הִגְבִּיהָהּ חֵרֵשׁ וּפִקֵּחַ כְּאֶחָד--מִתּוֹךְ שֶׁלֹּא קָנָה פִּקֵּחַ, לֹא קָנָה חֵרֵשׁ; הָיוּ שְׁנֵיהֶם חֵרְשִׁים, קָנוּ שְׁנֵיהֶם:  תִּקְּנוּ לָהֶם חֲכָמִים שֶׁיִּקְנוּ, כְּדֵי שֶׁלֹּא יָבוֹאוּ לְהִנָּצוֹת.</P>

<P><B>יז,ד</B>  [ה] שְׁנַיִם שֶׁרָאוּ גָּמָל אוֹ חֲמוֹר שֶׁלִּמְצִיאָה, וְקָדְמוּ שְׁנֵיהֶם וְהִנְהִיגוּהוּ, אוֹ מְשָׁכוּהוּ, אוֹ שֶׁהָיָה אֶחָד מַנְהִיג וְאֶחָד מוֹשֵׁךְ--קָנוּ שְׁנֵיהֶם.  בַּמֶּה דְּבָרִים אֲמוּרִים, בַּחֲמוֹר.  אֲבָל בַּגָּמָל--אִם הָיָה אֶחָד מַנְהִיג וְאֶחָד מוֹשֵׁךְ--הַמּוֹשֵׁךְ קָנָה, אֲבָל לֹא הַמַּנְהִיג.</P>

<P><B>יז,ה</B>  [ו] בֶּהֱמַת מְצִיאָה שֶׁקָּדַם אֶחָד וְאָחַז בַּמּוֹסֵרָה--לֹא קָנָה, עַד שֶׁיִּמְשֹׁךְ אוֹ יַנְהִיג; וְכֵן בְּנִכְסֵי הַגֵּר.  אֲבָל קָנָה הַמּוֹסֵרָה לְבַדָּהּ.  [ז] הָיָה אֶחָד רוֹכֵב, וְאֶחָד אוֹחֵז בַּמּוֹסֵרָה--הָרוֹכֵב קָנָה הַבְּהֵמָה, וְהַמּוֹסֵרָה שֶׁעַל לְחָיֵי הַבְּהֵמָה בִּלְבָד; וְזֶה שֶׁאָחַז הַמּוֹסֵרָה, קָנָה מִמֶּנָּה מַה שֶׁאָחַז בְּיָדוֹ.  וּשְׁאָר הַמּוֹסֵרָה, לֹא קָנָהוּ אֶחָד מֵהֶן.</P>

<P><B>יז,ו</B>  [ח] חֲצֵרוֹ שֶׁלָּאָדָם קוֹנָה לוֹ, שֶׁלֹּא מִדַּעְתּוֹ; וְאִם נָפְלָה בָּהּ מְצִיאָה, הֲרֵי הִיא שֶׁלְּבַעַל הֶחָצֵר.  בַּמֶּה דְּבָרִים אֲמוּרִים, בֶּחָצֶר הַמִּשְׁתַּמֶּרֶת.  אֲבָל בְּשָׂדֶה וְגִנָּה וְכַיּוֹצֶא בָּהֶן--אִם הָיָה עוֹמֵד בְּצַד שָׂדֵהוּ וְאָמַר זָכְתָה לִי שָׂדִי, זָכָה בָּהּ; וְאִם אֵינוּ עוֹמֵד שָׁם, אוֹ שֶׁהָיָה עוֹמֵד וְלֹא אָמַר זָכְתָה לִי שָׂדִי--כָּל הַקּוֹדֵם זָכָה.</P>

<P><B>יז,ז</B>  וְכֵן אַרְבַּע אַמּוֹת שֶׁלָּאָדָם שְׁהוּא עוֹמֵד בְּצִדָּן, הֲרֵי אֵלּוּ קוֹנִים לוֹ; וְאִם הִגִּיעָה הַמְּצִיאָה לְתוֹךְ אַרְבַּע אַמּוֹת שֶׁלּוֹ, זָכָה בָּהּ.  [ט] חֲכָמִים תִּקְּנוּ דָּבָר זֶה, כְּדֵי שֶׁלֹּא יִנָּצוּ הַמּוֹצְאִין זֶה עִם זֶה.  בַּמֶּה דְּבָרִים אֲמוּרִים, בְּסִמְטָה אוֹ בְּצִדֵּי רְשׁוּת הָרַבִּים, שְׁאֵין הָרַבִּים דּוֹחֲקִין בָּהֶן, אוֹ בְּשָׂדֶה שְׁאֵין לָהּ בְּעָלִים.  אֲבָל הָעוֹמֵד בִּרְשׁוּת הָרַבִּים, אוֹ בְּתוֹךְ שְׂדֵה חֲבֵרוֹ--אֵין אַרְבַּע אַמּוֹת קוֹנוֹת לוֹ, וְאֵינוּ קוֹנֶה שָׁם עַד שֶׁתַּגִּיעַ מְצִיאָה לְיָדוֹ.</P>

<P><B>יז,ח</B>  [י] קְטַנָּה--יֵשׁ לָהּ חָצֵר, וְיֵשׁ לָהּ אַרְבַּע אַמּוֹת; וְקָטָן--אֵין לוֹ חָצֵר, וְאֵין לוֹ אַרְבַּע אַמּוֹת.  מִפְּנֵי שֶׁחָצֵר שֶׁלַּקְּטַנָּה, מִיָּדָהּ לְמַדְנוּהָ:  שֶׁכְּדֶרֶךְ שְׁהִיא מִתְגָּרֶשֶׁת בְּגֶט הַמַּגִּיעַ לְיָדָהּ, כָּךְ מִתְגָּרֶשֶׁת בְּגֶט הַמַּגִּיעַ לַחֲצֵרָהּ; וּכְשֵׁם שֶׁיֵּשׁ לָהּ חָצֵר לְעִנְיַן הַגֶּט, כָּךְ יֵשׁ לָהּ לְעִנְיַן מְצִיאָה.  וְאַרְבַּע אַמּוֹת שֶׁלָּאָדָם, כַּחֲצֵרוֹ לְעִנְיַן מְצִיאָה; אֲבָל הָאִישׁ, לָמַדְנוּ שֶׁחֲצֵרוֹ קוֹנֶה לוֹ מִשְּׁלוּחוֹ:  כְּדֶרֶךְ שֶׁקּוֹנֶה לוֹ שְׁלוּחוֹ, כָּךְ תִּקְנֶה לוֹ חֲצֵרוֹ.  וְהַקָּטָן--הוֹאִיל וְאֵינוּ עוֹשֶׂה שָׁלִיחַ, כָּךְ אֵין חֲצֵרוֹ וְלֹא אַרְבַּע אַמּוֹת שֶׁלּוֹ קוֹנִין לוֹ:  עַד שֶׁתַּגִּיעַ מְצִיאָה לְיָדוֹ.</P>

<P><B>יז,ט</B>  [יא] מִי שֶׁרָאָה אֲחֵרִים רָצִים אַחַר הַמְּצִיאָה, וַהֲרֵי הִיא צְבִי שָׁבוּר אוֹ גּוֹזָלוֹת שֶׁלֹּא פָרְחוּ--אִם הָיָה עוֹמֵד בְּצַד שָׂדֵהוּ שְׁהֶן בְּתוֹכָהּ, וְאִלּוּ הָיָה רָץ הָיָה מַגִּיעָן, וְאָמַר זָכְתָה לִי שָׂדִי--זָכְתָה לוֹ שָׂדֵהוּ.  וְאִם אֵינוּ יָכוֹל לְהַגִּיעָן--הֲרֵי אֵלּוּ כִּצְבִי שְׁהוּא רָץ כְּדַרְכּוֹ וּכְגוֹזָלוֹת הַמַּפְרִיחִים, וְלֹא אָמַר כְּלוּם; אֵלָא כָּל הַקּוֹדֵם בָּהֶן, זָכָה.</P>

<P><B>יז,י</B>  וְאִם בְּמַתָּנָה נִתְּנוּ לוֹ--הוֹאִיל וְאַחֵר הִקְנָה אוֹתָן לוֹ וַהֲרֵי הֶן מִתְגַּלְגְּלִין בְּתוֹךְ שָׂדֵהוּ, קָנְתָה לוֹ שָׂדֵהוּ; וְאִם הָיָה צְבִי רָץ כְּדַרְכּוֹ וְגוֹזָלוֹת מַפְרִיחִין, לֹא קָנְתָה לוֹ שָׂדֵהוּ.</P>

<P><B>יז,יא</B>  [יב] מְצִיאַת חֵרֵשׁ שׁוֹטֶה וְקָטָן--יֵשׁ בָּהּ גָּזֵל, מִפְּנֵי דַּרְכֵי שָׁלוֹם.  לְפִיכָּךְ אִם עָבַר אַחֵר וּגְזָלָהּ מִיָּדָן, אֵינָהּ יוֹצְאָה בַּדַּיָּנִים; וְאִם כָּפַר בָּהּ וְנִשְׁבַּע, אֵינוּ חַיָּב בְּחֹמֶשׁ.</P>

<P><B>יז,יב</B>  [יג] מְצִיאַת בְּנוֹ וּבִתּוֹ הַסְּמוּכִים עַל שֻׁלְחָנוֹ, אַף עַל פִּי שְׁהֶן גְּדוֹלִים, וּמְצִיאַת בִּתּוֹ הַנַּעֲרָה, אַף עַל פִּי שְׁאֵינָהּ סוֹמֶכֶת עַל שֻׁלְחָנוֹ וְאַפִלּוּ הָיְתָה מְכוּרָה אָמָה, וּמְצִיאַת עַבְדּוֹ וְשִׁפְחָתוֹ הַכְּנַעֲנִיִּים, וּמְצִיאַת אִשְׁתּוֹ--הֲרֵי אֵלּוּ שֶׁלּוֹ.</P>

<P><B>יז,יג</B>  אֲבָל מְצִיאַת בְּנוֹ שְׁאֵינוּ סוֹמֵךְ עַל שֻׁלְחָנוֹ, אַף עַל פִּי שְׁהוּא קָטָן, וּמְצִיאַת עַבְדּוֹ וְשִׁפְחָתוֹ הָעִבְרִיִּים, וּמְצִיאַת אִשְׁתּוֹ שְׁהִיא מְגֹרֶשֶׁת וְאֵינָהּ מְגֹרֶשֶׁת--כָּל אֵלּוּ הַמְּצִיאוֹת אֵינָן שֶׁלּוֹ.
<BR> </P>

<H2>הִלְכּוֹת גְּזֵלָה וַאֲבֵדָה פֵּרֶק יח</H2>

<P><B>יח,א</B>  הַמּוֹצֶא שְׁטָר חוֹב--אַף עַל פִּי שֶׁלֹּא פֵרַשׁ בּוֹ אַחְרָיוּת נְכָסִים, וְאַף עַל פִּי שֶׁהַחַיָּב מוֹדֶה, וְאַף עַל פִּי שְׁהוּא מְקֻיָּם--הֲרֵי זֶה לֹא יַחְזִיר:  שֶׁמֶּא פְּרָעוֹ, וּקְנוּנְיָה הֶם עוֹשִׂים, כְּדֵי לִטְרֹף בּוֹ לָקוֹחוֹת שֶׁלֹּא כַּדִּין, וּלְפִיכָּךְ הוֹדָה לוֹ--שֶׁהֲרֵי יֵשׁ לוֹ לִטְרֹף בַּשְּׁטָר שֶׁלֹּא פֵרַשׁ בּוֹ אַחְרָיוּת, שֶׁהָאַחְרָיוּת שֶׁלֹּא נִתְפָּרְשָׁה טְעוּת סוֹפֵר הוּא, בֵּין בְּשִׁטְרֵי הַלְוָאָה, בֵּין בְּשִׁטְרֵי מֶקָּח וּמִמְכָּר.  לְפִיכָּךְ אִם פֵּרַשׁ בִּשְׁטָר זֶה שְׁהוּא שֶׁלֹּא בְּאַחְרָיוּת--אִם הָיָה הַחַיָּב מוֹדֶה, יַחְזִיר; וְאִם לָאו--לֹא יַחְזִיר, שֶׁמֶּא פְּרָעוֹ.  [ב] וְכֵן אִם מָצָא שְׁטָר שֶׁזְּמַנּוֹ בּוֹ בַּיּוֹם, וְהָיָה מְקֻיָּם וְהַחַיָּב מוֹדֶה--יַחְזִיר; וְאִם אֵינוּ מְקֻיָּם--לֹא יַחְזִיר, שֶׁמֶּא כָּתַב לִלְווֹת וַעֲדַיִן לֹא לָוָה.</P>

<P><B>יח,ב</B>  [ג] מָצָא שְׁטָר בְּחֵמֶת אוֹ בִּכְלִי עֵץ וְכַיּוֹצֶא בָּהֶן, הֲרֵי זֶה יַחְזִיר לְמִי שֶׁנָּתַן סִימָן.  מָצָא שְׁלוֹשָׁה שְׁטָרוֹת כְּרוּכִין בְּכֶרֶךְ אֶחָד, אוֹ מֻנָּחִין זֶה עַל זֶה אוֹ אֲגוּדִים אֶגֶד אֶחָד--יַחְזִיר לְמִי שֶׁנָּתַן סִימָן.</P>

<P><B>יח,ג</B>  [ד] הָיָה הַלּוֹוֶה אֶחָד, וְהַמַּלְוִים שְׁלוֹשָׁה--אִם מְקֻיָּמִין הֶם, יַחְזִיר לַלּוֹוֶה; וְאִם אֵינָן מְקֻיָּמִין, יַחְזִיר לְמִי שֶׁנָּתַן סִימָן:  שֶׁמֶּא הַמַּלְוִים נָתְנוּ שִׁטְרֵיהֶן לְסוֹפֵר לְקַיְּמָן, וְנָפְלוּ מִיַּד הַדַּיָּן.</P>

<P><B>יח,ד</B>  הָיָה הַמַּלְוֶה אֶחָד, וְהַלּוֹוִים שְׁלוֹשָׁה--יַחְזִיר לַמַּלְוֶה; וְאִם הָיוּ שְׁלָשְׁתָּן בִּכְתָב יְדֵי סוֹפֵר אֶחָד, יַחְזִיר לְמִי שֶׁנָּתַן סִימָן:  שֶׁמֶּא שְׁלָשְׁתָּן הוֹלִיכוּ שִׁטְרֵיהֶן לַסּוֹפֵר לִכְתֹּב, וְנָפְלוּ מִיַּד הַסּוֹפֵר.</P>

<P><B>יח,ה</B>  מָצָא שְׁטָרוֹת קְרוּעִין, וּשְׁטָר חוֹב בֵּינֵיהֶן--לֹא יַחְזִיר.  וְאִם יֵשׁ עִמָּהֶן שׁוֹבָר, אַפִלּוּ בְּלֹא עֵדִים--יִתֵּן שְׁטָר הַחוֹב לַלּוֹוֶה:  שֶׁאִלּוּ לֹא הָיָה פָּרוּעַ, לֹא הִשְׁלִיכוֹ בֵּין שְׁטָרוֹת קְרוּעִים; וַהֲרֵי יֵשׁ עִמּוֹ כְּתָב שְׁהוּא פָּרוּעַ.</P>

<P><B>יח,ו</B>  מָצָא גִּטֵּי נָשִׁים--בִּזְמָן שֶׁהַבַּעַל מוֹדֶה, יִתֵּן לָאִשָּׁה.  אֵין הַבַּעַל מוֹדֶה--אִם נָתְנָה הָאִשָּׁה סִימָן מֻבְהָק, יִנָּתֵן לָהּ; וְאִם לָאו, לֹא יַחְזִיר לֹא לְזֶה וְלֹא לְזֶה.  אָמַר הַבַּעַל מִיָּדִי נָפַל, וְנָתַן סִימָנָיו, וְהָאִשָּׁה אוֹמֶרֶת מִיָּדִי נָפַל, וְנָתְנָה סִימָנָיו--יִנָּתֵן לָהּ:  וְהוּא שֶׁתִּתֵּן סִימָן מֻבְהָק, כְּגוֹן שֶׁאָמְרָה נֶקֶב יֵשׁ בְּצַד אוֹת פְּלוֹנִית--שֶׁאִלּוּ לֹא הִגִּיעַ לְיָדָהּ, לֹא הָיְתָה יוֹדַעַת.</P>

<P><B>יח,ז</B>  הוּא אוֹמֵר סִימָנֵי הַחוּט שֶׁקָּשַׁר בּוֹ הַגֶּט, וְהִיא אוֹמֶרֶת סִימָנֵי הַחוּט--יִנָּתֵן לָהּ:  וְהוּא שֶׁתֹּאמַר סִימָן מֻבְהָק, כְּגוֹן מִדַּת אֹרֶךְ הַחוּט; אֲבָל אִם אָמְרָה אָדֹם אוֹ שָׁחוֹר הוּא, אֵין זֶה סִימָן מֻבְהָק.  הוּא אוֹמֵר בְּחֵמֶת הָיָה מֻנָּח, וְהִיא אוֹמֶרֶת בְּחֵמֶת הָיָה מֻנָּח--יִנָּתֵן לוֹ, שְׁאֵין זֶה סִימָן מֻבְהָק.</P>

<P><B>יח,ח</B>  מָצָא גֶּט שִׁחְרוּר--בִּזְמָן שֶׁהָרָב מוֹדֶה, יַחְזִיר לָעֶבֶד; אֵין הָרָב מוֹדֶה, לֹא יַחְזִיר לֹא לְזֶה וְלֹא לְזֶה.  [ט] מָצָא שְׁטָר מַתָּנָה--אִם מַתְּנַת בָּרִיא הִיא--אַף עַל פִּי שֶׁשְּׁנֵיהֶם מוֹדִים, לֹא יַחְזִיר לֹא לְזֶה וְלֹא לְזֶה:  שֶׁמֶּא כָּתַב לִתֵּן וְלֹא נָתַן, וְאַחַר שֶׁכָּתַב שְׁטָר זֶה מָכַר שָׂדֶה זוֹ אוֹ נְתָנָהּ בְּמַתָּנָה לְאַחֵר וְחָזַר בּוֹ; וְזֶה שֶׁמּוֹדֶה לְזֶה, כְּדֵי לַעֲשׂוֹת קְנוּנְיָה עַל הָאַחֲרוֹן שֶׁנָּתַן לוֹ אוֹ שֶׁמָּכַר לוֹ.</P>

<P><B>יח,ט</B>  וְאִם מַתְּנַת שְׁכִיב מְרַע הִיא--אִם הוֹדָה, יִתֵּן; וְאִם לָאו, לֹא יִתֵּן:  שֶׁשְּׁכִיב מְרַע שֶׁנָּתַן לִשְׁנַיִם זֶה אַחַר זֶה, הָאַחֲרוֹן קָנָה כְּמוֹ שֶׁיִּתְבָּאַר.</P>

<P><B>יח,י</B>  מֵת שְׁכִיב מְרַע שֶׁנְּתָנָהּ בְּמַתָּנָה--אַף עַל פִּי שֶׁהַיּוֹרֵשׁ מוֹדֶה שֶׁמּוֹרִישׁוֹ נְתָנָהּ, הֲרֵי זֶה לֹא יַחְזִיר לֹא לְזֶה וְלֹא לְזֶה:  שֶׁמֶּא כָּתַב לִתֵּן, וְלֹא נָתַן; וּמְכָרָהּ הַיּוֹרֵשׁ אוֹ נְתָנָהּ וְחָזַר בּוֹ, וַהֲרֵי הוּא רוֹצֶה לַעֲשׂוֹת קְנוּנְיָה עִם זֶה כְּדֵי לְהַפְקִיעַ נִכְסֵי זֶה הָאַחֲרוֹן.</P>

<P><B>יח,יא</B>  מָצָא שׁוֹבָר--בִּזְמָן שֶׁבַּעַל הַשְּׁטָר מוֹדֶה שֶׁנִּשְׁבַּר שְׁטָרוֹ וּפְרָעוֹ אוֹ מְחָלוֹ, יִתֵּן לְבַעַל הַשּׁוֹבָר; אֵין שְׁנֵיהֶם מוֹדִים, לֹא יַחְזִיר לֹא לְזֶה וְלֹא לְזֶה.  [יב] מָצָא כְּתֻבָּה--אַף עַל פִּי שֶׁשְּׁנֵיהֶם מוֹדִים, לֹא יַחְזִיר לָאִשָּׁה:  שֶׁמֶּא נִפְרְעָה כְּתֻבָּה זוֹ אוֹ נִמְחֲלָה, וְאַחַר כָּךְ מָכַר הַבַּעַל נְכָסָיו; וַהֲרֵי הוּא רוֹצֶה לַעֲשׂוֹת קְנוּנְיָה עַל הַלָּקוֹחוֹת.</P>

<P><B>יח,יב</B>  [יג] מָצָא אִגְּרוֹת שׁוּם, וְאִגְּרוֹת מָזוֹן, שִׁטְרֵי חֲלִיצָה וּמֵאוּנִין, וְשִׁטְרֵי הַטְּעָנוֹת שֶׁכּוֹתְבִין הַדַּיָּנִין טְעָנוֹתָיו שֶׁלְּבַעַל דִּין זֶה וְשֶׁלַּחֲבֵרוֹ, אוֹ שֶׁמָּצָא שִׁטְרֵי בֵּרוּרִים וְהֶם הַשְּׁטָרוֹת שֶׁבֵּרְרוּ בָּהֶן בַּעֲלֵי דִּינִין אֶת הַדַּיָּנִין שֶׁדָּנִין לָהֶם וְקִבְּלוּ עֲלֵיהֶם שֶׁיָּדוּנוּ לָהֶם פְּלוֹנִי וּפְלוֹנִי, אוֹ שֶׁמָּצָא כָּל מַעֲשֵׂה בֵּית דִּין--הֲרֵי זֶה יַחְזִיר.</P>

<P><B>יח,יג</B>  כְּלָלוֹ שֶׁלַּדָּבָר:  כָּל שְׁטָר שֶׁחוֹשְׁשִׁין בּוֹ לְפֵרָעוֹן--לֹא יַחְזִיר, שֶׁמֶּא נִפְרַע הַחוֹב; וְאִם הָיָה הַחַיָּב מוֹדֶה, וְאִפְשָׁר שֶׁהוֹדָה כְּדֵי לַעֲשׂוֹת קְנוּנְיָה עַד שֶׁיַּפְסִיד עַל הַלּוֹקֵחַ אוֹ מְקַבֵּל הַמַּתָּנָה שֶׁלָּקְחוּ אַחַר זְמָן הַשְּׁטָר, כְּדֵי שֶׁיִּטְרְפוּ מִיָּדָם שֶׁלֹּא כַּדִּין--הֲרֵי זֶה לֹא יַחְזִיר, אַף עַל פִּי שֶׁשְּׁנֵיהֶם מוֹדִים.  וְכָל שְׁטָר שְׁאֵין בּוֹ צַד לַחֲשָׁשׁ, לֹא לְפֵרָעוֹן וְלֹא לִקְנוּנְיָה--יַחְזִיר לִבְעָלָיו.</P>

<P><B>יח,יד</B>  כָּל הַשְּׁטָרוֹת הַנִּמְצָאוֹת שֶׁדִּינָן שֶׁלֹּא יַחְזִיר--אִם הִחְזִיר--הֲרֵי אֵלּוּ כְּשֵׁרִים וְגוֹבִין בָּהֶן, וְאֵין מוֹצִיאִין אוֹתָן מִתַּחַת יַד בַּעְלֵיהֶן; וַהֲרֵי הֶם בְּחֶזְקָתָן, וְאֵין חוֹשְׁשִׁין לָהֶם.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר נזקים - הלכות חובל ומזיק</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת חוֹבֵל וּמַזִּיק</H1>

<P>מִצְוַת עֲשֵׂה אַחַת, וְהִיא דִּין חוֹבֵל בַּחֲבֵרוֹ אוֹ מַזִּיק מְמוֹנוֹ.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת חוֹבֵל וּמַזִּיק פֵּרֶק א</H2>

<P><B>א,א</B>  הַחוֹבֵל בַּחֲבֵרוֹ, חַיָּב לְשַׁלַּם לוֹ חֲמִשָּׁה דְּבָרִים--נֶזֶק, וְצַעַר, וְרִפּוּי, וְשֶׁבֶת, וּבֹשֶׁת.  וַחֲמִשָּׁה דְּבָרִים אֵלּוּ, כֻּלָּן מִשְׁתַּלְּמִים מִן הַיָּפֶה שֶׁבִּנְכָסָיו כְּדִין כָּל הַמַּזִּיקִין.</P>

<P><B>א,ב</B>  נֶזֶק כֵּיצַד:  שְׁאִם קָטַע יַד חֲבֵרוֹ, אוֹ רַגְלוֹ--רוֹאִין אוֹתוֹ כְּאִלּוּ הוּא עֶבֶד נִמְכָּר בַּשּׁוּק, כַּמָּה הָיָה יָפֶה וְכַמָּה הוּא יָפֶה עַתָּה; וּמְשַׁלֵּם הַפְּחָת שֶׁהִפְחִית מִדָּמָיו:  שֶׁנֶּאֱמָר "עַיִן תַּחַת עַיִן . . ." (שמות כא,כד; ויקרא כד,כ)--מִפִּי הַשְּׁמוּעָה לָמְדוּ שֶׁזֶּה שֶׁנֶּאֱמָר "תַּחַת", לְשַׁלַּם מָמוֹן הוּא.</P>

<P><B>א,ג</B>  זֶה שֶׁנֶּאֱמָר בַּתּוֹרָה "כַּאֲשֶׁר יִתֵּן מוּם בָּאָדָם, כֵּן יִנָּתֶן בּוֹ" (ויקרא כד,כ)--אֵינוּ לַחְבֹּל בְּזֶה כְּמוֹ שֶׁחָבַל בַּחֲבֵרוֹ, אֵלָא שְׁהוּא רָאוּי לְחַסְּרוֹ אֵבֶר אוֹ לַחְבֹּל בּוֹ כְּמוֹ שֶׁעָשָׂה; וּלְפִיכָּךְ מְשַׁלֵּם נִזְקוֹ.  וַהֲרֵי הוּא אוֹמֵר "וְלֹא-תִקְחוּ כֹפֶר לְנֶפֶשׁ רֹצֵחַ" (במדבר לה,לא), לָרוֹצֵחַ בִּלְבָד הוּא שְׁאֵין כֹּפֵר; אֲבָל לְחֶסְרוֹן אֵבָרִים אוֹ לְחַבְלוֹת, יֵשׁ כֹּפֶר.</P>

<P><B>א,ד</B>  וְכֵן זֶה שֶׁנֶּאֱמָר בַּחוֹבֵל בַּחֲבֵרוֹ וּמַזִּיקוֹ "לֹא תָחוֹס, עֵינֶךָ" (דברים כה,יב), שֶׁלֹּא תָחוֹס בַּתַּשְׁלוּמִין:  שֶׁמֶּא תֹּאמַר עָנִי הוּא זֶה, וְשֶׁלֹּא בְּכַוָּנָה חָבַל בּוֹ; אֲרַחֲמֶנּוּ.  לְכָּךְ נֶאֱמָר "לֹא תָחוֹס, עֵינֶךָ".</P>

<P><B>א,ה</B>  וּמְנַיִן שֶׁזֶּה שֶׁנֶּאֱמָר בָּאֵבָרִים "עַיִן תַּחַת עַיִן . . ." (שמות כא,כד; ויקרא כד,כ), תַּשְׁלוּמִין הוּא--שֶׁנֶּאֱמָר "חַבּוּרָה, תַּחַת חַבּוּרָה" (שמות כא,כה), וּבַפֵּרוּשׁ נֶאֱמָר "וְכִי יַכֶּה-אִישׁ אֶת-רֵעֵהוּ, בְּאֶבֶן אוֹ בְאֶגְרֹף . . . רַק שִׁבְתּוֹ יִתֵּן, וְרַפֹּא יְרַפֵּא" (ראה שמות כא,יח-יט).  הַא לָמַדְתָּ שֶׁ"תַּחַת" שֶׁנֶּאֱמָר בְּחַבּוּרָה תַּשְׁלוּמִין, וְהוּא הַדִּין לְ"תַחַת" הַנֶּאֱמָר בָּעַיִן וּבִשְׁאָר אֵבָרִים.</P>

<P><B>א,ו</B>  אַף עַל פִּי שֶׁדְּבָרִים אֵלּוּ נִרְאִים מֵעִנְיַן תּוֹרָה שֶׁבִּכְתָב, כֻּלָּן מְפֹרָשִׁין הֶן מִפִּי מֹשֶׁה מֵהַר סִינַי, וְכֻלָּן הֲלָכָה לְמַעֲשֶׂה הֶן בְּיָדֵינוּ; וּכְזֶה רָאוּ אֲבוֹתֵינוּ דָּנִין בְּבֵית דִּינוֹ שֶׁלִּיהוֹשׁוּעַ, וּבְבֵית דִּינוֹ שֶׁלִּשְׁמוּאֵל הָרָמָתִי, וּבְכָל בֵּית דִּין וּבֵית דִּין שֶׁעָמְדוּ מִיְּמוֹת מֹשֶׁה וְעַד עַכְשָׁו.</P>

<P><B>א,ז</B>  וּמְנַיִן שֶׁמַּזִּיק חֲבֵרוֹ חַיָּב בְּצַעַר בִּפְנֵי עַצְמוֹ:  שֶׁהֲרֵי נֶאֱמָר בָּאוֹנֵס "תַּחַת אֲשֶׁר עִנָּהּ" (דברים כב,כט); וְהוּא הַדִּין לְכָל הַמְּצַעֵר אֶת חֲבֵרוֹ בְּגוּפוֹ, שְׁהוּא חַיָּב לְשַׁלַּם דְּמֵי הַצַּעַר.</P>

<P><B>א,ח</B>  וּמְנַיִן שְׁהוּא חַיָּב בְּשֶׁבֶת בִּפְנֵי עַצְמוֹ, וְרִפּוּי בִּפְנֵי עַצְמוֹ--שֶׁנֶּאֱמָר "רַק שִׁבְתּוֹ יִתֵּן, וְרַפֹּא יְרַפֵּא" (שמות כא,יט).  [ט] וּמְנַיִן שְׁהוּא חַיָּב בַּבֹּשֶׁת בִּפְנֵי עַצְמָהּ:  שֶׁהֲרֵי נֶאֱמָר "וְשָׁלְחָה יָדָהּ, וְהֶחֱזִיקָה בִּמְבֻשָׁיו.  וְקַצֹּתָה, אֶת-כַּפָּהּ" (דברים כה,יא-יב); בִּכְלַל דִּין זֶה, קְנַס הַמְּבַיֵּשׁ.</P>

<P><B>א,ט</B>  [י] אֵינוּ חַיָּב עַל הַבֹּשֶׁת עַד שֶׁיִּהְיֶה מִתְכַּוֵּן, שֶׁנֶּאֱמָר "וְשָׁלְחָה יָדָהּ" (דברים כה,יא).  אֲבָל הַמְּבַיֵּשׁ חֲבֵרוֹ בְּלֹא כַּוָּנָה, פָּטוּר; לְפִיכָּךְ יָשֵׁן וְכַיּוֹצֶא בּוֹ שֶׁבִּיַּשׁ, פָּטוּר.</P>

<P><B>א,י</B>  [יא] אָדָם מוּעָד לְעוֹלָם--בֵּין שׁוֹגֵג בֵּין מֵזִיד, בֵּין עֵר בֵּין יָשֵׁן, בֵּין שִׁכּוֹר:  אִם חָבַל בַּחֲבֵרוֹ, אוֹ הִזִּיק מְמוֹן חֲבֵרוֹ--מְשַׁלֵּם מִן הַיָּפֶה שֶׁבִּנְכָסָיו.</P>

<P><B>א,יא</B>  בַּמֶּה דְּבָרִים אֲמוּרִים שֶׁהַיָּשֵׁן חַיָּב לְשַׁלַּם, בִּשְׁנַיִם שֶׁיָּשְׁנוּ כְּאֶחָד וְנִתְהַפַּךְ אֶחָד מֵהֶן וְהִזִּיק אֶת חֲבֵרוֹ אוֹ קָרַע בִּגְדוֹ.  אֲבָל אִם הָיָה אֶחָד יָשֵׁן, וּבָא אַחֵר וְשָׁכַב בְּצִדּוֹ--זֶה שֶׁבָּא בָּאַחֲרוֹנָה, הוּא הַמּוּעָד; וְאִם הִזִּיקוֹ הַיָּשֵׁן, פָּטוּר.  וְכֵן אִם הִנִּיחַ כְּלִי בְּצַד הַיָּשֵׁן, וְשִׁבְּרוֹ הַיָּשֵׁן--פָּטוּר:  שֶׁזֶּה שֶׁהִנִּיחוֹ, הוּא הַמּוּעָד שֶׁפָּשַׁע.</P>

<P><B>א,יב</B>  מִי שֶׁנָּפַל מִן הַגָּג בְּרוּחַ מְצוּיָה וְהִזִּיק--חַיָּב בְּאַרְבָּעָה דְּבָרִים, וּפָטוּר מִן הַבֹּשֶׁת.  נָפַל בְּרוּחַ שְׁאֵינָהּ מְצוּיָה--חַיָּב בְּנֶזֶק בִּלְבָד, וּפָטוּר מֵאַרְבָּעָה דְּבָרִים.  וְאִם נִתְהַפַּךְ--חַיָּב בַּכֹּל, אַף בַּבֹּשֶׁת:  שֶׁכָּל הַמִּתְכַּוֵּן לְהַזִּיק--אַף עַל פִּי שֶׁלֹּא נִתְכַּוַּן לְבַיַּשׁ, חַיָּב בַּבֹּשֶׁת.</P>

<P><B>א,יג</B>  שְׁנַיִם שֶׁחָבְלוּ בְּאֶחָד כְּאַחַת--שְׁנֵיהֶם חַיָּבִין, וּמְשַׁלְּשִׁין בֵּינֵיהֶן.  הָיָה אֶחָד מִתְכַּוֵּן, וְאֶחָד שְׁאֵינוּ מִתְכַּוֵּן--זֶה שְׁאֵינוּ מִתְכַּוֵּן, פָּטוּר מִן הַבֹּשֶׁת.  [יד] הַמִּתְכַּוֵּן לְבַיַּשׁ אֶת הַקָּטָן, וּבִיַּשׁ אֶת הַגָּדוֹל--נוֹתֵן לַגָּדוֹל דְּמֵי בָּשְׁתּוֹ שֶׁלַּקָּטָן; נִתְכַּוַּן לְבַיַּשׁ אֶת הָעֶבֶד, וּבִיַּשׁ אֶת בֶּן חוֹרִין--נוֹתֵן לְבֶן חוֹרִין דְּמֵי בָּשְׁתּוֹ שֶׁלָּעֶבֶד.</P>

<P><B>א,יד</B>  [טו] הָיְתָה אֶבֶן מֻנַּחַת לוֹ בְּחֵיקוֹ, בֵּין שֶׁלֹּא הִכִּיר בָּהּ מֵעוֹלָם, בֵּין שֶׁהִכִּיר בָּהּ וּשְׁכָחָהּ, וְעָמַד וְנָפְלָה וְהִזִּיקָה--חַיָּב בְּנֶזֶק בִּלְבָד, וּפָטוּר מֵאַרְבָּעָה דְּבָרִים.  וְכֵן אִם נִתְכַּוַּן לִזְרֹק שְׁתַּיִם, וְזָרַק אַרְבַּע וְהִזִּיק, אוֹ שֶׁהִזִּיק כִּשְׁהוּא יָשֵׁן--חַיָּב בְּנֶזֶק בִּלְבָד, וּפָטוּר מֵאַרְבָּעָה דְּבָרִים.</P>

<P><B>א,טו</B>  [טז] הַמַּזִּיק אֶת חֲבֵרוֹ בְּכַוָּנָה בְּכָל מָקוֹם, חַיָּב בַּחֲמִשָּׁה דְּבָרִים.  וְאַפִלּוּ נִכְנַס לִרְשׁוּת חֲבֵרוֹ שֶׁלֹּא בִּרְשׁוּת, וְהִזִּיקוֹ בַּעַל הַבַּיִת--חַיָּב:  שֶׁאַף עַל פִּי שֶׁיֵּשׁ לוֹ רְשׁוּת לְהוֹצִיאוֹ, אֵין לוֹ רְשׁוּת לְהַזִּיקוֹ.  אֲבָל אִם הֻזַּק זֶה שֶׁנִּכְנַס בְּבַעַל הַבַּיִת, הֲרֵי בַּעַל הַבַּיִת פָּטוּר; וְאִם הֻזַּק בּוֹ בַּעַל הַבַּיִת--חַיָּב, מִפְּנֵי שֶׁנִּכְנַס שֶׁלֹּא בִּרְשׁוּת.  הָיוּ שְׁנֵיהֶם בִּרְשׁוּת, אוֹ שְׁנֵיהֶם שֶׁלֹּא בִּרְשׁוּת, וְהֻזְּקוּ זֶה בְּזֶה--שְׁנֵיהֶם פְּטוּרִין.</P>

<P><B>א,טז</B>  [יז] הַמְּבַקֵּעַ עֵצִים בִּרְשׁוּת הָרַבִּים, וּפָרַח עֵץ מֵהֶן וְהִזִּיק בִּרְשׁוּת הַיָּחִיד, אוֹ שֶׁבִּקַּע בִּרְשׁוּת הַיָּחִיד, וְהִזִּיק בִּרְשׁוּת הָרַבִּים, אוֹ שֶׁבִּקַּע בִּרְשׁוּת הַיָּחִיד, וְהִזִּיק בִּרְשׁוּת הַיָּחִיד אַחֶרֶת, אוֹ הַנִּכְנָס לְחָנוּתוֹ שֶׁלַּנַּגָּר בֵּין בִּרְשׁוּת בֵּין שֶׁלֹּא בִּרְשׁוּת, וְנִתְּזָה בְּקַעַת וְטָפְחָה עַל פָּנָיו--בְּכָל אֵלּוּ חַיָּב בְּאַרְבָּעָה דְּבָרִים, וּפָטוּר מִן הַבֹּשֶׁת.</P>

<P><B>א,יז</B>  [יח] כְּשֵׁם שֶׁאוֹמְדִין לְמִיתָה, כָּךְ אוֹמְדִין לִנְזָקִין.  כֵּיצַד:  הֲרֵי שֶׁהִכָּה חֲבֵרוֹ בִּצְרוֹר קָטָן שְׁאֵין בּוֹ כְּדֵי לְהַזִּיק, אוֹ בְּקֵיסָם שֶׁלְּעֵץ קָטָן, וְחָבַל בּוֹ חָבָל שְׁאֵין חֵפֶץ זֶה רָאוּי לַעֲשׂוֹתוֹ--הֲרֵי זֶה פָּטוּר:  שֶׁנֶּאֱמָר "בְּאֶבֶן אוֹ בְאֶגְרֹף" (שמות כא,יח), דָּבָר הָרָאוּי לְהַזִּיק.  אֲבָל חַיָּב הוּא בַּבֹּשֶׁת בִּלְבָד--שֶׁאַפִלּוּ רָקַק בְּגוּפוֹ שֶׁלַּחֲבֵרוֹ, חַיָּב בַּבֹּשֶׁת.</P>

<P><B>א,יח</B>  לְפִיכָּךְ צְרִיכִין הָעֵדִים לֵידַע בְּמַה הִזִּיק, וּמְבִיאִין הַחֵפֶץ שֶׁהִזִּיק בּוֹ לְבֵית דִּין, עַד שֶׁאוֹמְדִין אוֹתוֹ, וְדָנִין עָלָיו.  וְאִם אָבַד הַחֵפֶץ, וְאָמַר הַחוֹבֵל לֹא הָיָה בּוֹ כְּדֵי לְהַזִּיק וּכְמוֹ אָנוּס אֲנִי, וְהַנֶּחְבָּל אוֹמֵר הָיָה בּוֹ כְּדֵי לְהַזִּיק--יִשָּׁבַע הַנֶּחְבָּל, וְיִטֹּל כְּמוֹ שֶׁיִּתְבָּאַר.</P>

<P><B>א,יט</B>  הַבַּרְזֶל, אֵין לוֹ אֹמֶד:  אַפִלּוּ מַחַט קְטַנָּה--רְאוּיָה הִיא לְהָמִית, וְאֵין צָרִיךְ לוֹמַר לְהַזִּיק.  הַזּוֹרֵק אֶבֶן, וּלְאַחַר שֶׁיָּצַאת מִתַּחַת יָדוֹ הוֹצִיא הַלָּה אֶת רֹאשׁוֹ מִן הַחַלּוֹן וְקִבְּלָהּ--פָּטוּר מִכְּלוּם:  שֶׁנֶּאֱמָר "וּמָצָא אֶת-רֵעֵהוּ" (דברים יט,ה), פְּרָט לַמַּמְצִיא אֶת עַצְמוֹ.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ב</H2>

<P><B>ב,א</B>  הַחוֹבֵל בַּחֲבֵרוֹ חָבָל שְׁהוּא רָאוּי לְשַׁלַּם הַחֲמִשָּׁה דְּבָרִים כֻּלָּן, מְשַׁלֵּם חֲמִשָּׁה; הִזִּיקוֹ נֶזֶק שְׁאֵין בּוֹ אֵלָא אַרְבָּעָה, מְשַׁלֵּם אַרְבָּעָה; שְׁלוֹשָׁה, מְשַׁלֵּם שְׁלוֹשָׁה; שְׁנַיִם, מְשַׁלֵּם שְׁנַיִם; אֶחָד, מְשַׁלֵּם אֶחָד.</P>

<P><B>ב,ב</B>  כֵּיצַד:  קָטַע יָדוֹ אוֹ רַגְלוֹ אוֹ אֶצְבָּע מֵהֶן, אוֹ שֶׁסִּמָּה עֵינוֹ--מְשַׁלֵּם חֲמִשָּׁה, נֶזֶק וְצַעַר וְרִפּוּי וְשֶׁבֶת וּבֹשֶׁת.  הִכָּהוּ עַל יָדוֹ וְצָבְתָה וְסוֹפָהּ לַחְזֹר, עַל עֵינוֹ וּמָרְדָה וְסוֹפָהּ לִחְיוֹת--מְשַׁלֵּם אַרְבָּעָה, צַעַר וְרִפּוּי וְשֶׁבֶת וּבֹשֶׁת.</P>

<P><B>ב,ג</B>  הִכָּהוּ עַל רֹאשׁוֹ וְצָבָה--מְשַׁלֵּם שְׁלוֹשָׁה, צַעַר רִפּוּי וּבֹשֶׁת.  הִכָּהוּ בִּמְקוֹם שְׁאֵינוּ נִרְאֶה, כְּגוֹן שֶׁהִכָּהוּ עַל בִּרְכָּיו אוֹ בְּגַבּוֹ--מְשַׁלֵּם שְׁנַיִם, צַעַר וְרִפּוּי.</P>

<P><B>ב,ד</B>  הִכָּהוּ בְּמִטְפַּחַת שֶׁבְּיָדוֹ, אוֹ בִּשְׁטָר וְכַיּוֹצֶא בְּאֵלּוּ--נוֹתֵן אַחַת, וְהִיא הַבֹּשֶׁת בִּלְבָד.  [ג] כָּוָהוּ בִּשְׁפוּד אוֹ בְּמַסְמֵר עַל צִפָּרְנָיו, בִּמְקוֹם שְׁאֵינוּ עוֹשֶׂה חַבּוּרָה וְלֹא מְעַכֵּב מְלָאכָה--מְשַׁלֵּם הַצַּעַר בִּלְבָד.  הִשְׁקָהוּ סַם אוֹ סָכוֹ סַם, וְשִׁנָּה מַרְאֵה עוֹרוֹ--מְשַׁלֵּם לוֹ רִפּוּי בִּלְבָד, עַד שֶׁיַּחְזֹר מַרְאֵהוּ כְּמוֹת שֶׁהָיָה.  אֲסָרוֹ בְּחֶדֶר, נוֹתֵן לוֹ דְּמֵי שֶׁבֶת בִּלְבָד.  וְכֵן כָּל כַּיּוֹצֶא בְּאֵלּוּ.</P>

<P><B>ב,ה</B>  [ד] הַמְּגַלֵּחַ שְׂעַר רֹאשׁ חֲבֵרוֹ--נוֹתֵן לוֹ דְּמֵי בֹּשְׁתּוֹ בִּלְבָד, מִפְּנֵי שֶׁסּוֹפוֹ לַחְזֹר.  גִּלְּחוֹ בְּסַם אוֹ שֶׁכָּוָהוּ, עַד שְׁאֵין סוֹף השֵׂעָר לַחְזֹר--חַיָּב בַּחֲמִשָּׁה דְּבָרִים:  בְּנֶזֶק וְצַעַר וְרִפּוּי וְשֶׁבֶת וּבֹשֶׁת--שֶׁהֲרֵי רֹאשׁוֹ יִתְחַמַּם מִן הַכְּוִיָּה אוֹ מִן הַסַּם, וְנִמְצָא חָשׁ בְּרֹאשׁוֹ; וּמְשַׁלֵּם לוֹ שֶׁבֶת--שֶׁהֲרֵי הוּא רָאוּי לְרַקַּד וּלְנַדְנַד דַּלַּת רֹאשׁוֹ בְּשָׁעַת רִקּוּד, וְנִמְצָא בָּטֵל מִמְּלָאכָה זוֹ; וּבֹשֶׁת, שְׁאֵין לָךְ בֹּשֶׁת גְּדוֹלָה מִזּוֹ.</P>

<P><B>ב,ו</B>  [ה] הֵנָּה לָמַדְתָּ, שֶׁכָּל הַמְּחַסֵּר חֲבֵרוֹ אֵבֶר שְׁאֵינוּ חוֹזֵר--חַיָּב בְּכָל הַחֲמִשָּׁה דְּבָרִים.  אַפִלּוּ הִפִּיל שִׁנּוֹ--חַיָּב בַּכֹּל, שְׁאֵי אִפְשָׁר שֶׁלֹּא יֶחֱלֶה פִּיו שָׁעָה אַחַת:  אַף עַל פִּי שֶׁהַשֵּׁן אֵין לָהּ רְפוּאָה, בְּשַׂר הַשִּׁנַּיִם צָרִיךְ רְפוּאָה.  [ו] אַפִלּוּ חִסְּרוֹ כְּשַׂעֲרָה מֵעוֹר בְּשָׂרוֹ--חַיָּב בַּחֲמִשָּׁה דְּבָרִים, שֶׁהָעוֹר אֵינוּ חוֹזֵר אֵלָא צַלֶּקֶת.  לְפִיכָּךְ הַחוֹבֵל בַּחֲבֵרוֹ, וְקָרַע הָעוֹר, וְהוֹצִיא מִמֶּנּוּ דָּם--חַיָּב בַּחֲמִשָּׁה דְּבָרִים.</P>

<P><B>ב,ז</B>  הַמַּבְעִית אֶת חֲבֵרוֹ--אַף עַל פִּי שֶׁחָלָה מִן הַפַּחַד, הֲרֵי זֶה פָּטוּר מִדִּינֵי אָדָם; וְחַיָּב בְּדִינֵי שָׁמַיִם:  וְהוּא שֶׁלֹּא נָגַע בּוֹ, אֵלָא כְּגוֹן שֶׁצָּעַק מֵאֲחוֹרָיו אוֹ נִתְרָאָה לוֹ בָּאֲפֵלָה וְכַיּוֹצֶא בְּזֶה.  וְכֵן אִם צָעַק בְּאָזְנוֹ, וְחֵרְשׁוֹ--פָּטוּר מִדִּינֵי אָדָם; וְחַיָּב בְּדִינֵי שָׁמַיִם.  אֲחָזוֹ, וְתָקַע בְּאָזְנוֹ וְחֵרְשׁוֹ, אוֹ שֶׁנָּגַע בּוֹ, וּדְחָפוֹ בְּעֵת שֶׁהִבְעִיתוּ, אוֹ שֶׁאָחַז בִּבְגָדָיו וְכַיּוֹצֶא בִּדְבָרִים אֵלּוּ--חַיָּב בְּתַשְׁלוּמִין.</P>

<P><B>ב,ח</B>  יֵרָאֶה לִי שֶׁהַנֶּחְבָּל שֶׁאָמַר נִתְחָרַשְׁתִּי אוֹ נִסְתְּמָת עֵינִי, וַהֲרֵי אֵינִי רוֹאֶה אוֹ אֵינִי שׁוֹמֵעַ--אֵינוּ נֶאֱמָן:  שֶׁהֲרֵי אֵין אָנוּ מַכִּירִין הַדָּבָר, שֶׁמֶּא יַעְרִים.  וְאֵינוּ נוֹטֵל הַנֶּזֶק, עַד שֶׁיִּבָּדֵק זְמָן מְרֻבֶּה וְיִהְיֶה מֻחְזָק שֶׁאָבַד מְאוֹר עֵינָיו אוֹ נִתְחָרַשׁ; וְאַחַר כָּךְ יְשַׁלַּם זֶה.</P>

<P><B>ב,ט</B>  כַּמָּה הוּא הַצַּעַר, הַכֹּל לְפִי הַנִּזָּק:  יֵשׁ אָדָם שְׁהוּא רַךְ וְעָנֹג בְּיוֹתֵר, וּבַעַל מָמוֹן; וְאִלּוּ נָתְנוּ לוֹ מָמוֹן הַרְבֵּה, לֹא הָיָה מִצְטַעֵר מְעַט.  וְיֵשׁ אָדָם שְׁהוּא עָמֵל וְחָזָק, וְעָנִי; וּמִפְּנֵי זוּז אֶחָד, מִצְטַעֵר צַעַר הַרְבֵּה.  וְעַל פִּי הַדְּבָרִים הָאֵלֶּה אוֹמְדִין, וּפוֹסְקִין הַצַּעַר.</P>

<P><B>ב,י</B>  כֵּיצַד מְשַׁעֲרִין הַצַּעַר בִּמְקוֹם שֶׁחִסְּרוֹ אֵבֶר:  הֲרֵי שֶׁקָּטַע אֶצְבָּעוֹ--אוֹמְדִין וְאוֹמְרִין כַּמָּה אָדָם כְּזֶה רוֹצֶה לִתֵּן בֵּין לִקְטֹעַ לוֹ אֵבֶר זֶה בְּסַיִף אוֹ לִקְטֹעַ אוֹתוֹ בְּסַם, אִם גָּזַר הַמֶּלֶךְ עָלָיו לִקְטֹעַ יָדוֹ אוֹ רַגְלוֹ; וְאוֹמְדִין כַּמָּה יֵשׁ בֵּין זֶה לְזֶה, וּמְשַׁלֵּם הַמַּזִּיק.</P>

<P><B>ב,יא</B>  כֵּיצַד מְשַׁעֲרִין הַשֶּׁבֶת:  אִם לֹא חִסְּרוֹ אֵבֶר, אֵלָא חָלָה וְנָפַל לְמִשְׁכָּב אוֹ שֶׁצָּבְתָה יָדוֹ וְסוֹפָהּ לַחְזֹר--נוֹתֵן לוֹ דְּמֵי שִׁבְתּוֹ שֶׁלְּכָל יוֹם וָיוֹם כְּפוֹעֵל בָּטֵל שֶׁלְּאוֹתָהּ מְלָאכָה שֶׁבָּטַל מִמֶּנָּה.  וְאִם חִסְּרוֹ אֵבֶר, אוֹ קָטַע יָדוֹ--נוֹתֵן דְּמֵי יָדוֹ שְׁהוּא הַנֶּזֶק; וְשֶׁבֶת--רוֹאִין אוֹתוֹ כְּאִלּוּ הוּא שׁוֹמֵר קִשּׁוּאִין, וְרוֹאִין כַּמָּה הוּא שְׂכַר שׁוֹמֵר קִשּׁוּאִין בְּכָל יוֹם, וְעוֹשִׂין חֶשְׁבּוֹן כָּל יְמֵי חָלְיוֹ שֶׁלְּזֶה, וְנוֹתֵן לוֹ.</P>

<P><B>ב,יב</B>  וְכֵן אִם קָטַע רַגְלוֹ, רוֹאִין אוֹתוֹ כְּאִלּוּ הוּא שׁוֹמֵר עַל הַפֶּתַח; סִמָּה אֶת עֵינוֹ, רוֹאִין אוֹתוֹ כְּאִלּוּ הוּא מַטְחִינוֹ בָּרֵחַיִם.  וְכֵן כָּל כַּיּוֹצֶא בְּזֶה.</P>

<P><B>ב,יג</B>  [יב] הִכָּה אֶת חֲבֵרוֹ עַל אָזְנוֹ, אוֹ אֲחָזוֹ וְתָקַע בְּאָזְנוֹ, וְחֵרְשׁוֹ--נוֹתֵן לוֹ דְּמֵי כֻּלּוֹ:  שֶׁהֲרֵי אֵינוּ רָאוּי לִמְלָאכָה כְּלָל.  [יג] סִמָּה אֶת עֵינוֹ, וְלֹא אֲמָדוּהוּ, וְקָטַע אֶת יָדוֹ, וְלֹא אֲמָדוּהוּ, וְקָטַע אֶת רַגְלוֹ, וְלֹא אֲמָדוּהוּ; וְאַחַר כָּךְ חֵרְשׁוֹ--הוֹאִיל וְלֹא אֲמָדוּהוּ בְּכָל נֶזֶק וְנֶזֶק, נוֹתֵן לוֹ דְּמֵי כֻּלּוֹ.</P>

<P><B>ב,יד</B>  אֲמָדוּהוּ לְכָל נֶזֶק וְנֶזֶק, וְאַחַר כָּךְ אֲמָדוּהוּ לְכֻלּוֹ--אֵין גּוֹבִין מִמֶּנּוּ אֵלָא דְּמֵי כֻּלּוֹ בִּלְבָד; וְאִם תָּפַס הַנִּזָּק נֶזֶק כָּל אֵבֶר וְאֵבֶר, וּדְמֵי כֻּלּוֹ--אֵין מוֹצִיאִין מִיָּדוֹ.</P>

<P><B>ב,טו</B>  [יד] כֵּיצַד מְשַׁעֲרִין הָרִפּוּי:  אוֹמְדִין בְּכַמָּה יָמִים יִחְיֶה זֶה מֵחֹלִי זֶה, וְכַמָּה הוּא צָרִיךְ; וְנוֹתֵן לוֹ מִיָּד.  וְאֵין מְחַיְּבִין אוֹתוֹ לִתֵּן דְּבַר יוֹם בְּיוֹמוֹ; וְדָבָר זֶה, תַּקָּנָה הִיא לַמַּזִּיק.  [טו] וְכֵן הַשֶּׁבֶת--אוֹמְדִין אוֹתָהּ, וְנוֹתֵן הַכֹּל מִיָּד.  אִם הָיָה מִתְגַּלְגֵּל בְּחָלְיוֹ וְהוֹלֵךְ, וְאָרַךְ בּוֹ הַחֹלִי יָתֵר עַל מַה שֶׁאֲמָדוּהוּ--אֵינוּ מוֹסִיף לוֹ כְּלוּם; וְכֵן אִם הִבְרִיא מִיָּד, אֵין פּוֹחֲתִין לוֹ מִמַּה שֶׁאֲמָדוּהוּ.</P>

<P><B>ב,טז</B>  בַּמֶּה דְּבָרִים אֲמוּרִים, בְּשֶׁרָצָה הַמַּזִּיק--שֶׁזּוֹ תַּקָּנָה הִיא לוֹ.  אֲבָל אִם אָמַר הַמַּזִּיק אֵין רְצוֹנִי בְּתַקָּנָה זוֹ, אֵלָא אֲרַפְּאֵהוּ דְּבַר יוֹם בְּיוֹמוֹ--שׁוֹמְעִין לוֹ.  [יז] אָמַר לוֹ הַנִּזָּק, פְּסֹק עִמִּי, וְתֵן עַל יָדִי, וַאֲנִי אֲרַפֵּא עַצְמִי--אֵין שׁוֹמְעִין לוֹ:  שֶׁהֲרֵי אוֹמֵר לוֹ, שֶׁמֶּא לֹא תְרַפֵּא עַצְמָךְ וְאַחְזִיק אֲנִי עַצְמִי בְּמַזִּיקִין; אֵלָא נוֹתֵן לוֹ דְּבַר יוֹם בְּיוֹמוֹ, אוֹ פּוֹסֵק עַל הַכֹּל וְנוֹתֵן דְּמֵי הָרִפּוּי עַל יְדֵי בֵּית דִּין.  [יח] אָמַר לוֹ הַמַּזִּיק אֲנִי אֲרַפֵּא אוֹתָךְ, אוֹ יֵשׁ לִי רוֹפֵא שֶׁמְּרַפֵּא בְּחִנָּם--אֵין שׁוֹמְעִין לוֹ; אֵלָא מֵבִיא רוֹפֵא אֻמָּן, וּמְרַפְּאֵהוּ בְּשָׂכָר.</P>

<P><B>ב,יז</B>  [יט] הֲרֵי שֶׁלֹּא פָסַק עִמּוֹ, אֵלָא הָיָה מְרַפֵּא יוֹם יוֹם, וְעָלוּ בּוֹ צְמָחִים מֵחֲמַת הַמַּכָּה, אוֹ נִסְתְּרָה הַמַּכָּה אַחַר שֶׁחָיָת--חַיָּב לְרַפֹּאותוֹ, וְלִתֵּן לוֹ דְּמֵי שִׁבְתּוֹ.  עָלוּ צְמָחִים שֶׁלֹּא מֵחֲמַת הַמַּכָּה--חַיָּב לְרַפֹּאותוֹ, וְאֵינוּ נוֹתֵן לוֹ דְּמֵי שִׁבְתּוֹ.  עָבַר עַל דִּבְרֵי רוֹפֵא, וְהִכְבִּיד הַחֹלִי--אֵינוּ חַיָּב לְרַפֹּאותוֹ.</P>

<P><B>ב,יח</B>  [כ] כְּשֶׁפּוֹסְקִין בֵּית דִּין עַל הַמַּזִּיק, וּמְחַיְּבִין אוֹתוֹ לְשַׁלַּם, גּוֹבִין מִמֶּנּוּ הַכֹּל מִיָּד, וְאֵין קוֹבְעִין לוֹ זְמָן כְּלָל.  וְאִם בְּבֹשֶׁת בִּלְבָד נִתְחַיַּב--קוֹבְעִין לוֹ זְמָן לְשַׁלַּם, שֶׁהֲרֵי לֹא חִסְּרוֹ מָמוֹן.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ג</H2>

<P><B>ג,א</B>  כֵּיצַד מְשַׁעֲרִין הַבֹּשֶׁת, הַכֹּל לְפִי הַמְּבַיֵּשׁ וְהַמִּתְבַּיֵּשׁ:  אֵינוּ דּוֹמֶה מִתְבַּיֵּשׁ מִן הַקָּטָן, לְמִתְבַּיֵּשׁ מֵאָדָם גָּדוֹל וּמְכֻבָּד, שֶׁזֶּה שֶׁבִּיְּשׁוֹ זֶה הַקַּל, בָּשְׁתּוֹ מְרֻבָּה.</P>

<P><B>ג,ב</B>  הַמְּבַיֵּשׁ אֶת הֶעָרֹם, אוֹ אֶת מִי שְׁהוּא בַּמֶּרְחֵץ--פָּטוּר.  נָשְׁבָה הָרוּחַ, וְהָפְכָה שׁוּלָיו עַל פָּנָיו, וַהֲרֵי הוּא עָרֹם, וְהוֹסִיף זֶה בְּהַפְשָׁטָתוֹ--חַיָּב בְּבֹשֶׁת; וְאֵינוּ דּוֹמֶה מְבַיֵּשׁ אֶת זֶה שֶׁנַּעֲשָׂה עָרֹם, לִמְבַיֵּשׁ אֶת שְׁאֵינוּ עָרֹם.  וְכֵן אִם הִגְבִּיהַּ בְּגָדָיו לֵירַד לַנָּהָר, אוֹ שֶׁעָלָה מִן הַנָּהָר וּבִיְּשׁוֹ--חַיָּב; וְאֵינוּ דּוֹמֶה מְבַיֵּשׁ זֶה, לִמְבַיֵּשׁ אֶת הַמְּכֻסֶּה בִּבְגָדָיו.</P>

<P><B>ג,ג</B>  הַמְּבַיֵּשׁ אֶת הַיָּשֵׁן, חַיָּב בְּבֹשֶׁת.  וְאִם מֵת מִתּוֹךְ שִׁינָתוֹ, וְלֹא הֵקִיץ, וְלֹא הִרְגִּישׁ בְּזֶה שֶׁבִּיְּשׁוֹ--אֵין גּוֹבִין בֹּשֶׁת זוֹ מִן הַמְּבַיֵּשׁ; וְאִם תָּפְסוּ הַיּוֹרְשִׁין, אֵין מוֹצִיאִין מִיָּדָן.</P>

<P><B>ג,ד</B>  הַמְּבַיֵּשׁ אֶת הַשּׁוֹטֶה, פָּטוּר; וְהַמְּבַיֵּשׁ אֶת הַחֵרֵשׁ, חַיָּב.  הַמְּבַיֵּשׁ אֶת הַגֵּר אוֹ אֶת הָעֶבֶד, חַיָּב.  הַמְּבַיֵּשׁ אֶת הַקָּטָן--אִם כְּשֶׁמַּכְלִימִין אוֹתוֹ נִכְלָם, חַיָּב; וְאִם אֵינוּ נִכְלָם, פָּטוּר.  וּמִכָּל מָקוֹם אֵינוּ דּוֹמֶה הַמְּבַיֵּשׁ אֶת הַקָּטָן, לַמְּבַיֵּשׁ אֶת הַגָּדוֹל; וְלֹא הַמְּבַיֵּשׁ אֶת הָעֶבֶד, לַמְּבַיֵּשׁ בֶּן חוֹרִין; וְלֹא מְבַיֵּשׁ חֵרֵשׁ, לִמְבַיֵּשׁ פִּקֵּחַ.</P>

<P><B>ג,ה</B>  הַמְּבַיֵּשׁ אֶת חֲבֵרוֹ בִּדְבָרִים, אוֹ שֶׁרָקַק עַל בְּגָדָיו--פָּטוּר מִן הַתַּשְׁלוּמִין.  וְיֵשׁ לְבֵית דִּין לִגְדֹּר בַּדָּבָר בְּכָל מָקוֹם וּבְכָל זְמָן, כְּמוֹ שֶׁיִּרְאוּ.  וְאִם בִּיַּשׁ תַּלְמִיד חֲכָמִים--חַיָּב לְשַׁלַּם לוֹ בֹּשֶׁת שְׁלֵמָה, אַף עַל פִּי שֶׁלֹּא בִּיְּשׁוֹ אֵלָא בִּדְבָרִים.</P>

<P><B>ג,ו</B>  כְּבָר נִפְסַק הַדִּין שֶׁכָּל הַמְּבַיֵּשׁ תַּלְמִיד חֲכָמִים, אַפִלּוּ בִּדְבָרִים--קוֹנְסִין אוֹתוֹ, וְגוֹבִין מִמֶּנּוּ מִשְׁקָל חֲמִשָּׁה וּשְׁלוֹשִׁים דֵּינָר מִן הַזָּהָב:  שְׁהוּא מִשְׁקָל תִּשְׁעָה סְלָעִים פָּחוּת רְבִיעַ.  וְקַבָּלָה הִיא בְּיָדֵינוּ שֶׁגּוֹבִין קְנָס זֶה בְּכָל מָקוֹם, בֵּין בָּאָרֶץ בֵּין בְּחוּצָה לָאָרֶץ.</P>

<P><B>ג,ז</B>  [ו] מַעֲשִׂים הָיוּ אֶצְלֵנוּ תָּמִיד בְּכָּךְ בִּסְפָרַד; וְיֵשׁ תַּלְמִידֵי חֲכָמִים שֶׁהָיוּ מוֹחֲלִין עַל זֶה, וְכָּךְ נָאֶה לָהֶם.  וְיֵשׁ שֶׁתּוֹבֵעַ, וְעוֹשִׂין פְּשָׁרָה בֵּינֵיהֶן.  אֲבָל הַדַּיָּנִים הָיוּ אוֹמְרִין לַמְּבַיֵּשׁ, חַיָּב אַתָּה לִתֵּן לוֹ לִיטְרָה זָהָב.</P>

<P><B>ג,ח</B>  [ז] אַף עַל פִּי שֶׁהַמְּבַיֵּשׁ שְׁאָר הָעָם בִּדְבָרִים פָּטוּר מִן הַתַּשְׁלוּמִין, עָווֹן גָּדוֹל הוּא; וְאֵינוּ מְחָרֵף וּמְגַדֵּף לָעָם וּמְבַּיְּשָׁן, אֵלָא רָשָׁע שׁוֹטֶה.  וְאָמְרוּ חֲכָמִים הָרִאשׁוֹנִים שֶׁכָּל הַמַּלְבִּין פְּנֵי אָדָם כָּשֵׁר מִיִּשְׂרָאֵל בָּרַבִּים, אֵין לוֹ חֵלֶק לָעוֹלָם הַבָּא.</P>

<P><B>ג,ט</B>  [ח] יֵשׁ הַכָּאוֹת רַבּוֹת שֶׁיֵּשׁ בָּהֶן בִּזּוּי וְצַעַר מְעַט, וְאֵין בָּהֶן נֶזֶק; וּכְבָר פָּסְקוּ לָהֶם חֲכָמִים דָּמִים קְצוּבִים.  וְכָל הַמַּכֶּה חֲבֵרוֹ הַכָּאָה מֵהֶן, מְשַׁלֵּם אוֹתוֹ הַמָּמוֹן הַקָּצוּב; וְכֻלָּן קְנָסוֹת הֶן.  וְאוֹתוֹ הַמָּמוֹן הַקָּצוּב, הוּא דְּמֵי הַצַּעַר וְהַבֹּשֶׁת וְהָרִפּוּי וְהַשֶּׁבֶת:  בֵּין צָרִיךְ לִרְפוּאָה וְשֶׁבֶת, בֵּין לֹא צָרִיךְ--כְּזֶה הוּא מְשַׁלֵּם.</P>

<P><B>ג,י</B>  [ט] וְכַמָּה הוּא מְשַׁלֵּם:  הַבּוֹעֵט בַּחֲבֵרוֹ בְּרַגְלוֹ, מְשַׁלֵּם חֲמִשָּׁה סְלָעִים.  הִכָּהוּ בְּאַרְכֻּבָּתוֹ, מְשַׁלֵּם שְׁלוֹשָׁה סְלָעִים.  קָבַץ אֶצְבְּעוֹתָיו כְּמוֹ אוֹגֵד אֲגֻדָּה, וְהִכָּהוּ בְּיָדוֹ כִּשְׁהִיא אֲגֻדָּה--מְשַׁלֵּם שְׁלוֹשָׁה עָשָׂר סְלָעִים.</P>

<P><B>ג,יא</B>  תָּקַע אֶת חֲבֵרוֹ בְּכַפּוֹ, מְשַׁלֵּם סֶלַע.  סְטָרוֹ עַל פָּנָיו, מְשַׁלֵּם חֲמִשִּׁים סֶלַע; סְטָרוֹ בְּאַחַר יָדוֹ, מְשַׁלֵּם מֵאָה סֶלַע.  וְכֵן אִם צָרַם בְּאָזְנוֹ, אוֹ תָּלַשׁ בִּשְׂעָרוֹ, אוֹ שֶׁרָקַק וְהִגִּיעַ הָרֹק בִּבְשָׂרוֹ, אוֹ שֶׁהִעְבִיר טְלִיתוֹ מֵעָלָיו, אוֹ שֶׁפָּרַע רֹאשׁ הָאִשָּׁה--מְשַׁלֵּם מֵאָה סֶלַע.</P>

<P><B>ג,יב</B>  וּכְזֶה הוּא מְשַׁלֵּם, עַל כָּל מַעֲשֶׂה וּמַעֲשֶׂה.  כֵּיצַד:  כְּגוֹן שֶׁבָּעַט בַּחֲבֵרוֹ אַרְבַּע בְּעִיטוֹת, אַפִלּוּ זוֹ אַחַר זוֹ--מְשַׁלֵּם עֶשְׂרִים סֶלַע.  סְטָרוֹ עַל פָּנָיו שְׁתֵּי סְטִירוֹת, מְשַׁלֵּם מֵאָה סֶלַע.  וְכֵן בִּשְׁאָרָן.</P>

<P><B>ג,יג</B>  [י] כָּל אֵלּוּ הַסְּלָעִים--הֶם מִכֶּסֶף אֶרֶץ יִשְׂרָאֵל בְּאוֹתוֹ הַזְּמָן, שֶׁהָיָה בְּכָל סֶלַע חֲצִי דֵּינָר כֶּסֶף וּשְׁלוֹשָׁה דֵּינָרִין וּמֶחְצָה נְחֹשֶׁת; לְפִיכָּךְ מִי שֶׁנִּתְחַיַּב בְּהַכָּאוֹת אֵלּוּ לְשַׁלַּם מֵאָה סֶלַע, הֲרֵי זֶה מְשַׁלֵּם שְׁנֵים עָשָׂר סֶלַע וּמֶחְצָה כֶּסֶף נָקִי.</P>

<P><B>ג,יד</B>  [יא] בַּמֶּה דְּבָרִים אֲמוּרִים, בִּמְכֻבָּד.  אֲבָל אָדָם שְׁהוּא מְבֻזֶּה, וְאֵינוּ מַקְפִּיד בְּכָל אֵלּוּ הַדְּבָרִים וְכַיּוֹצֶא בָּהֶן--אֵינוּ נוֹטֵל אֵלָא לְפִי מַה שֶׁרָאוּי לוֹ, וּכְמוֹ שֶׁיִּרְאוּ הַדַּיָּנִים שְׁהוּא רָאוּי לִטֹּל:  לְפִי שֶׁיֵּשׁ בְּנֵי אָדָם כְּעוּרִין שְׁאֵינָן מַקְפִּידִין עַל בָּשְׁתָּם; וְכָל הַיּוֹם מְבַזִּים עַצְמָן בְּכָל מִינֵי בִּזּוּי דֶּרֶךְ שְׂחוֹק וְקַלּוּת רֹאשׁ, אוֹ כְּדֵי לִטֹּל פְּרוּטָה אַחַת מִן הַלֵּצִים הַמְּשַׂחֲקִים עִמָּהֶם.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ד</H2>

<P><B>ד,א</B>  הַנּוֹגֵף אֶת הָאִשָּׁה, וְיָצְאוּ יְלָדֶיהָ--אַף עַל פִּי שֶׁלֹּא נִתְכַּוַּן--חַיָּב לְשַׁלַּם דְּמֵי וְלָדוֹת לַבַּעַל, וְנֶזֶק וְצַעַר לָאִשָּׁה.  [ב] וְכֵיצַד מְשַׁעֲרִין דְּמֵי וְלָדוֹת:  שָׁמִין אֶת הָאִשָּׁה כַּמָּה הָיְתָה יָפָה עַד שֶׁלֹּא יָלְדָה, וְכַמָּה הִיא יָפָה מִשֶּׁיָּלְדָה; וְנוֹתְנִין לַבַּעַל.  אִם מֵת הַבַּעַל, נוֹתְנִין לְיוֹרְשָׁיו; וְאִם נְגָפָהּ אַחַר מִיתַת הַבַּעַל, אַף דְּמֵי וְלָדוֹת לָאִשָּׁה.</P>

<P><B>ד,ב</B>  [ג] הָיְתָה נְשׂוּאָה לְגֵר, וְחָבַל בָּהּ בְּחַיֵּי הַגֵּר--נוֹתֵן דְּמֵי וְלָדוֹת לַבַּעַל; מֵת הַגֵּר, פָּטוּר.  וְאִם חָבַל בָּהּ אַחַר מִיתַת הַגֵּר, זָכָת הִיא בִּדְמֵי וְלָדוֹת.  [ד] הָיְתָה שִׁפְחָה אוֹ גּוֹיָה בְּשָׁעַת הֵרָיוֹן, וּבְשָׁעַת נְגִיפָה נִשְׁתַּחְרְרָה אוֹ נִתְגַּיְּרָה--הֲרֵי דְּמֵי וְלָדוֹת שֶׁלָּהּ.</P>

<P><B>ד,ג</B>  [ה] הַנּוֹגֵף אֶת הָאִשָּׁה, וְיָצְאוּ יְלָדֶיהָ וּמֵתָה--אַף עַל פִּי שֶׁהָיָה שׁוֹגֵג--הֲרֵי זֶה פָּטוּר מִן הַתַּשְׁלוּמִין, וְאֵינוּ מְשַׁלֵּם כְּלוּם:  שֶׁנֶּאֱמָר "וְלֹא יִהְיֶה, אָסוֹן--עָנוֹשׁ יֵעָנֵשׁ" (שמות כא,כב)--לֹא חִלַּק הַכָּתוּב בֵּין שׁוֹגֵג לְמֵזִיד בְּדָבָר שֶׁיֵּשׁ בּוֹ מִיתַת בֵּית דִּין, לְפָטְרוֹ מִן הַתַּשְׁלוּמִין.</P>

<P><B>ד,ד</B>  [ו] בַּמֶּה דְּבָרִים אֲמוּרִים, בְּשֶׁנִּתְכַּוַּן לָאִשָּׁה; אֲבָל אִם נִתְכַּוַּן לַחֲבֵרוֹ, וְנָגַף אֶת הָאִשָּׁה--אַף עַל פִּי שֶׁמֵּתָה, הוֹאִיל וֶהֱמִיתָהּ בְּלֹא כַּוָּנָה לְהַכּוֹתָהּ, הֲרֵי זֶה כְּדָבָר שְׁאֵין בּוֹ מִיתַת בֵּית דִּין, וּמְשַׁלֵּם דְּמֵי וְלָדוֹת.</P>

<P><B>ד,ה</B>  [ז] הַמַּכֶּה אָבִיו וְאִמּוֹ, וְלֹא עָשָׂה בָּהֶן חַבּוּרָה--חַיָּב בַּחֲמִשָּׁה דְּבָרִים.  אֲבָל אִם עָשָׂה בָּהֶם חַבּוּרָה, אוֹ שֶׁחָבַל בַּחֲבֵרוֹ בַּשַּׁבָּת, אַפִלּוּ הָיָה שׁוֹגֵג--פָּטוּר מִן הַתַּשְׁלוּמִין:  מִפְּנֵי שְׁהוּא עָווֹן מִיתַת בֵּית דִּין; וּכְבָר בֵּאַרְנוּ שֶׁלֹּא חִלַּק הַכָּתוּב בְּדָבָר שֶׁיֵּשׁ בּוֹ מִיתַת בֵּית דִּין בֵּין שׁוֹגֵג לְמֵזִיד, לְפָטְרוֹ מִן הַתַּשְׁלוּמִין.</P>

<P><B>ד,ו</B>  [ח] וַהֲלוֹא הַחוֹבֵל מְקַלְקֵל הוּא, וְכָל הַמְּקַלְקְלִין בַּשַּׁבָּת פְּטוּרִין מִן הַמִּיתָה; וְלָמָּה נַחְשֹׁב זֶה הַחוֹבֵל עָווֹן שֶׁיֵּשׁ בּוֹ מִיתַת בֵּית דִּין:  הוֹאִיל וְנַחַת רוּחַ עָשָׂה לְיִצְרוֹ הָרַע בְּעֵת שֶׁחָבַל בַּחֲבֵרוֹ--הֲרֵי הוּא כִּמְתַקֵּן, וְנִמְצָא עֲווֹן מִיתָה; וּלְפִיכָּךְ פָּטוּר מִן הַתַּשְׁלוּמִין.</P>

<P><B>ד,ז</B>  [ט] הַחוֹבֵל בַּחֲבֵרוֹ בְּיוֹם הַכִּפּוּרִים, אַפִלּוּ בְּמֵזִיד--חַיָּב בְּתַשְׁלוּמִין, אַף עַל פִּי שֶׁעָבַר עֲבֵרָה שְׁהוּא חַיָּב עָלֶיהָ מַלְקוּת.  וַהֲלוֹא כָּל הַמְּחֻיָּב מַלְקוּת וְתַשְׁלוּמִין--לוֹקֶה וְאֵינוּ מְשַׁלֵּם, שְׁאֵין אָדָם לוֹקֶה וּמְשַׁלֵּם:  כָּךְ הֶם הַדְּבָרִים בַּכֹּל--חוּץ מֵחוֹבֵל בַּחֲבֵרוֹ, שְׁהוּא מְשַׁלֵּם, שֶׁהֲרֵי בַּפֵּרוּשׁ רִבְּתָה תּוֹרָה חוֹבֵל בַּחֲבֵרוֹ לְתַשְׁלוּמִין, שֶׁנֶּאֱמָר "רַק שִׁבְתּוֹ יִתֵּן, וְרַפֹּא יְרַפֵּא" (שמות כא,יט).</P>

<P><B>ד,ח</B>  [י] הַחוֹבֵל בְּעֶבֶד כְּנַעֲנִי שֶׁלּוֹ, פָּטוּר.  חָבַל בְּעֶבֶד עִבְרִי שֶׁלּוֹ--חַיָּב בְּכֻלָּן, חוּץ מִן הַשֶּׁבֶת.  הַחוֹבֵל בְּעֶבֶד כְּנַעֲנִי שֶׁלַּחֲבֵרוֹ, רִבּוֹ שֶׁלָּעֶבֶד נוֹטֵל חֲמִשָּׁה דְּבָרִים; וְאַפִלּוּ צִעֲרוֹ בְּסַם, וְנִתְרַפֵּא בִּמְהֵרָה--הֲרֵי כָּל רְפוּאָתוֹ לְרִבּוֹ.</P>

<P><B>ד,ט</B>  [יא] כָּל עֶבֶד שֶׁיָּצָא לְחֵרוּת, וַעֲדַיִן לֹא הִגִּיעַ גֶּט שִׁחְרוּר לְיָדוֹ--אֵין לוֹ קְנָס.  וַאֲחֵרִים שֶׁחָבְלוּ בּוֹ--אֵינוּ יָכוֹל לְהוֹצִיא מֵהֶן לְעַצְמוֹ, שֶׁעֲדַיִן לֹא גָמַר שִׁחְרוּרוֹ; וְלֹא הָאָדוֹן יָכוֹל לְהוֹצִיא מֵהֶן, שֶׁהֲרֵי לֹא נִשְׁאַר לוֹ בּוֹ קִנְיָן.</P>

<P><B>ד,י</B>  לְפִיכָּךְ הַמַּפִּיל שֵׁן עַבְדּוֹ, וְאַחַר כָּךְ סִמָּה עֵינוֹ--יוֹצֶא בְּשִׁנּוֹ, וְאֵינוּ נוֹתֵן לוֹ דְּמֵי עֵינוֹ; וְאִם תָּפַס, אֵין מוֹצִיאִין מִיָּדוֹ.  [יב] מִי שֶׁחֶצְיוֹ עֶבֶד וְחֶצְיוֹ בֶּן חוֹרִין, שֶׁבִּיְּשׁוֹ אָדָם, אוֹ צִעֲרוֹ, אוֹ שֶׁנְּגָחוֹ שׁוֹר, וְכַיּוֹצֶא בְּאֵלּוּ--חַיָּב:  אִם אֵרְעוֹ זֶה בְּיוֹם שֶׁלְּרִבּוֹ, לְרִבּוֹ; בְּיוֹם שֶׁלְּעַצְמוֹ, לְעַצְמוֹ.</P>

<P><B>ד,יא</B>  [יג] הַחוֹבֵל בְּעֶבֶד עִבְרִי שֶׁלַּחֲבֵרוֹ, חַיָּב בַּחֲמִשָּׁה דְּבָרִים.  וְיִלָּקַח בָּהֶן קַרְקָע, וְרִבּוֹ אוֹכֵל פֵּרוֹתֶיהָ; וְלִכְשֶׁיֵּצֵא הָעֶבֶד לְחֵרוּת, תֵּצֵא הַשָּׂדֶה מִתַּחַת יְדֵי רִבּוֹ.  הִזִּיקוֹ הֶזֵּק שְׁאֵינוּ מְעַכֵּב מְלָאכָה כְּלָל, כְּגוֹן שֶׁקָּטַע רֹאשׁ אָזְנוֹ אוֹ רֹאשׁ חֻטְמוֹ--הַכֹּל לָעֶבֶד, וְאֵין לְרִבּוֹ בָּהֶן פֵּרוֹת.</P>

<P><B>ד,יב</B>  [יד] הַחוֹבֵל בְּבַת קְטַנָּה שֶׁלַּאֲחֵרִים--אִם נֶזֶק הַפּוֹחֵת אוֹתָהּ מִכַּסְפָּהּ הוּא, הֲרֵי הוּא שֶׁלָּאָב; וְכֵן שִׁבְתָּהּ, שֶׁלָּאָב:  שֶׁהֲרֵי מַעֲשֵׂה יָדֶיהָ וְכֶסֶף מְכִירָתָהּ, שֶׁלְּאָבִיהָ הוּא.  אֲבָל צַעַר וּבֹשֶׁת וְרִפּוּי, הֲרֵי הוּא שֶׁלָּהּ; וְכֵן נֶזֶק שְׁאֵינוּ פּוֹחֵת אוֹתָהּ מִכַּסְפָּהּ, הֲרֵי הוּא שֶׁלָּהּ.  וְכֵן הַחוֹבֵל בְּבִתּוֹ, מְשַׁלֵּם לָהּ צַעַר וְרִפּוּי וּבֹשֶׁת.</P>

<P><B>ד,יג</B>  [טו] הַחוֹבֵל בְּאֵשֶׁת אִישׁ--הַשֶּׁבֶת וְהָרִפּוּי לְבַעְלָהּ, וְהַצַּעַר שֶׁלָּהּ.  וְהַבֹשֶׁת וְהַנֶּזֶק--אִם בַּגָּלוּי הוּא, כְּגוֹן שֶׁחָבַל בְּפָנֶיהָ וּבְצַוָּארָהּ אוֹ בְּיָדֶיהָ וּזְרוֹעוֹתֶיהָ--הַשְּׁלִישׁ שֶׁלָּהּ, וּשְׁנֵי שְׁלִישִׁים לַבַּעַל; וְאִם בַּסֵּתֶר הוּא הַנֶּזֶק--הַשְּׁלִישׁ לַבַּעַל, וּשְׁנֵי שְׁלִישִׁים לָאִשָּׁה.  שֶׁלַּבַּעַל, נוֹתְנִין לוֹ מִיָּד; וְשֶׁלָּאִשָּׁה, יִלָּקַח בָּהֶן קַרְקָע וְהַבַּעַל אוֹכֵל פֵּרוֹת.</P>

<P><B>ד,יד</B>  [טז] בַּמֶּה דְּבָרִים אֲמוּרִים, בְּשֶׁחָבְלוּ בָּהּ אֲחֵרִים.  אֲבָל הַבַּעַל שֶׁחָבַל בְּאִשְׁתּוֹ--חַיָּב לְשַׁלַּם לָהּ מִיָּד כָּל הַנֶּזֶק וְהַצַּעַר, וְכָל הַבֹּשֶׁת; וְהַכֹּל שֶׁלָּהּ, וְאֵין לַבַּעַל בָּהֶן פֵּרוֹת.  וְאִם רָצְתָה לִתֵּן הַדָּמִים לְאַחֵר, נוֹתֶנֶת.  וּכְזֶה הוֹרוּ הַגְּאוֹנִים.  וְהַבַּעַל מְרַפֵּא אוֹתָהּ, כְּדֶרֶךְ שֶׁמְּרַפֵּא כָּל חָלְיָהּ.  [יז] וְהַמַּזִּיק אִשְׁתּוֹ בְּתַשְׁמִישׁ הַמִּטָּה, חַיָּב בִּנְזָקֶיהָ.</P>

<P><B>ד,טו</B>  [יח] הָאִשָּׁה שֶׁחָבְלָה בְּבַעְלָהּ--אִם הָיָה לָהּ תּוֹסֶפֶת בִּכְתֻבָּתָהּ--מְחַיְּבִין אוֹתָהּ לִמְכֹּר הַתּוֹסֶפֶת לְבַעְלָהּ בְּטוֹבַת הֲנָיָה, וְגוֹבֶה מִמֶּנָּה אִם רָצָה הַבַּעַל; וְאִם רָצָה לְגָרְשָׁהּ וְלִגְבּוֹת מִן הַכֹּל, גּוֹבֶה.  וְאִם לֹא הָיָה לָהּ תּוֹסֶפֶת, אֵינָהּ יְכוּלָה לִמְכֹּר לוֹ עִיקַר כְּתֻבָּתָהּ, שֶׁאָסוּר לוֹ לָאָדָם לִשְׁהוֹת עִם אִשְׁתּוֹ שָׁעָה אַחַת בְּלֹא כְּתֻבָּה, כְּדֵי שֶׁלֹּא תִהְיֶה קַלָּה בְּעֵינָיו לְהוֹצִיאָהּ.  אֵלָא אִם רָצָה הַבַּעַל, כּוֹתְבִין עָלֶיהָ שְׁטָר בִּדְמֵי חֲבָלוֹ; אוֹ מְגָרְשָׁהּ, וְנוֹטֵל מִכְּתֻבָּתָהּ הָרָאוּי לוֹ.</P>

<P><B>ד,טז</B>  [יט] הַחוֹבֵל בְּבָנָיו הַגְּדוֹלִים--אִם אֵין סְמוּכִין עַל שֻׁלְחָנוֹ, נוֹתֵן לָהֶם מִיָּד; וְהַקְּטַנִּים--יִלָּקַח לָהֶן קַרְקָע בְּנִזְקָן, וְהֶן אוֹכְלִין פֵּרוֹתָיו.  וְכֵן הַדִּין בַּאֲחֵרִים שֶׁחָבְלוּ בָּהֶן.  וְאִם הָיוּ סְמוּכִין עַל שֻׁלְחָנוֹ, וְחָבַל בָּהֶן--פָּטוּר, בֵּין שֶׁהָיוּ גְּדוֹלִים בֵּין שֶׁהָיוּ קְטַנִּים.  וְאִם חָבְלוּ בָּהֶן אֲחֵרִים--בַּגְּדוֹלִים, יִתֵּן לָהֶם מִיָּד; וּבַקְּטַנִּים--יִלָּקַח בָּהֶן קַרְקָע, וְהֶן אוֹכְלִין פֵּרוֹתֶיהָ עַד שֶׁיַּגְדִּילוּ.</P>

<P><B>ד,יז</B>  [כ] חֵרֵשׁ שׁוֹטֶה וְקָטָן, פְּגִיעָתָן רָעָה; הַחוֹבֵל בָּהֶן חַיָּב.  וְהֶן שֶׁחָבְלוּ בַּאֲחֵרִים, פְּטוּרִין; אַף עַל פִּי שֶׁנִּתְפַּתַּח הַחֵרֵשׁ, וְנִשְׁתַּפָּה הַשּׁוֹטֶה, וְהִגְדִּיל הַקָּטָן--אֵינָם חַיָּבִין לְשַׁלַּם:  שֶׁבְּשָׁעָה שֶׁחָבְלוּ, לֹא הָיוּ בְּנֵי דַּעַת.</P>

<P><B>ד,יח</B>  [כא] הָעֶבֶד וְהָאִשָּׁה, פְּגִיעָתָן רָעָה; הַחוֹבֵל בָּהֶן חַיָּב.  וְהֶן שֶׁחָבְלוּ בַּאֲחֵרִים, פְּטוּרִין; אֲבָל מְשַׁלְּמִין לְאַחַר זְמָן--אִם נִתְגָּרְשָׁה הָאִשָּׁה אוֹ מֵת בַּעְלָהּ, אוֹ נִשְׁתַּחְרַר הָעֶבֶד:  שֶׁהֲרֵי בְּנֵי דֵּעָה הֶן, וַהֲרֵי הֶן כְּבַעַל חוֹב שְׁאֵין לוֹ מַה יִפְרַע--שְׁאִם הִעְשִׁיר, חַיָּב לְשַׁלַּם.</P>

<P><B>ד,יט</B>  [כב] עַבְדּוֹ שֶׁלָּאָדָם כְּגוּפוֹ, וּבְהֶמְתּוֹ כִּמְמוֹנוֹ.  כֵּיצַד:  הֲרֵי שֶׁהִנִּיחַ גַּחֶלֶת עַל לֵב עַבְדּוֹ שֶׁלַּחֲבֵרוֹ, וּמֵת, אוֹ שֶׁדְּחָפוֹ לַיָּם אוֹ לָאֵשׁ וְהוּא יָכוֹל לַעֲלוֹת מִשָּׁם, וְלֹא עָלָה וּמֵת--פָּטוּר מִן הַתַּשְׁלוּמִין.  וְאִם עָשָׂה כֵּן לְבֶהֱמַת חֲבֵרוֹ, חַיָּב, וּכְאִלּוּ הִנִּיחַ הַגַּחֶלֶת עַל בִּגְדוֹ וְנִשְׂרַף, שְׁהוּא חַיָּב לְשַׁלַּם.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ה</H2>

<P><B>ה,א</B>  אָסוּר לְאָדָם לַחְבֹּל, בֵּין בְּעַצְמוֹ בֵּין בַּחֲבֵרוֹ.  וְלֹא הַחוֹבֵל בִּלְבָד, אֵלָא כָּל הַמַּכֶּה אָדָם כָּשֵׁר מִיִּשְׂרָאֵל--בֵּין קָטָן בֵּין גָּדוֹל, בֵּין אִישׁ בֵּין אִשָּׁה, דֶּרֶךְ נִצָּיוֹן--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "לֹא יֹסִיף . . . לְהַכֹּתוֹ" (דברים כה,ג):  אִם הִזְהִירָה תּוֹרָה שֶׁלֹּא לְהוֹסִיף בְּהַכָּאַת הַחוֹטֶא, קַל וְחֹמֶר לְמַכֶּה אֶת הַצַּדִּיק.  [ב] אַפִלּוּ לְהַגְבִּיהַּ יָדוֹ עַל חֲבֵרוֹ, אָסוּר; וְכָל הַמַּגְבִּיהַּ יָדוֹ עַל חֲבֵרוֹ, אַף עַל פִּי שֶׁלֹּא הִכָּהוּ--הֲרֵי זֶה רָשָׁע.</P>

<P><B>ה,ב</B>  [ג] הַמַּכֶּה אֶת חֲבֵרוֹ הַכָּאָה שְׁאֵין בָּהּ שׁוֹוֶה פְּרוּטָה--לוֹקֶה, שֶׁהֲרֵי אֵין כָּאן תַּשְׁלוּמִין כְּדֵי שֶׁיִּהְיֶה לָאו זֶה נִתָּן לְתשְׁלוּמִין.  וְאַפִלּוּ הִכָּה עֶבֶד חֲבֵרוֹ הַכָּאָה שְׁאֵין בָּהּ שׁוֹוֶה פְּרוּטָה--לוֹקֶה, שֶׁהֲרֵי יֶשְׁנוֹ בְּמִקְצַת מִצְווֹת.  וְגוֹי שֶׁהִכָּה אֶת יִשְׂרָאֵל--חַיָּב מִיתָה, שֶׁנֶּאֱמָר "וַיִּפֶן כֹּה וָכֹה, וַיַּרְא כִּי אֵין אִישׁ; וַיַּךְ, אֶת-הַמִּצְרִי" (שמות ב,יב).</P>

<P><B>ה,ג</B>  [ד] קְנָס קָנְסוּ חֲכָמִים לְאֵלּוּ הַשּׁוֹטִים בַּעֲלֵי זְרוֹעַ, שֶׁיִּהְיֶה הַנֶּחְבָּל נֶאֱמָן, וְנִשְׁבָּע בִּנְקִיטַת חֵפֶץ שֶׁזֶּה חָבַל בּוֹ חָבָל זֶה, וְנוֹטֵל מַה שֶׁרָאוּי לוֹ:  וְהוּא, שֶׁיִּהְיוּ שָׁם עֵדִים.</P>

<P><B>ה,ד</B>  כֵּיצַד:  הָיוּ שְׁנֵי עֵדִים מְעִידִין אוֹתוֹ שֶׁנִּכְנַס לְתוֹךְ יָדוֹ שָׁלֵם, וְיָצָא חָבוּל, וְלֹא רָאוּהוּ בְּעֵת שֶׁחָבַל בּוֹ, וְהוּא אוֹמֵר לֹא חָבַלְתִּי, וְהַלָּה אוֹמֵר אַתָּה חָבַלְתָּ בִּי--הֲרֵי זֶה נִשְׁבָּע וְנוֹטֵל.</P>

<P><B>ה,ה</B>  בַּמֶּה דְּבָרִים אֲמוּרִים, בְּשֶׁהָיְתָה הַמַּכָּה בִּמְקוֹם שֶׁאִפְשָׁר לוֹ לְהַכּוֹתָהּ לְעַצְמוֹ, אוֹ שֶׁהָיָה עִמָּהֶם שְׁלִישִׁי שֶׁאִפְשָׁר שֶׁזֶּה הַנֶּחְבָּל אָמַר לוֹ לַחְבֹּל בּוֹ, וּלְהִתְרַעַם עַל אַחֵר; אֲבָל אִם אֵין עִמָּהֶם אַחֵר, וְהָיְתָה הַמַּכָּה בִּמְקוֹם שְׁאֵינוּ יָכוֹל לַעֲשׂוֹתָהּ בְּעַצְמוֹ, כְּגוֹן שֶׁהָיְתָה נְשִׁיכָה בֵּין כְּתֵפָיו וְכַיּוֹצֶא בְּזֶה--הֲרֵי זֶה נוֹטֵל בְּלֹא שְׁבוּעָה.</P>

<P><B>ה,ו</B>  הוֹדָה הַחוֹבֵל שְׁהוּא חָבַל, מְשַׁלֵּם חֲמִשָּׁה דְּבָרִים, שֶׁהֲרֵי הָעֵדִים הָיוּ שָׁם שֶׁנִּכְנַס לְתוֹךְ יָדוֹ שָׁלֵם בְּשָׁעַת הַמְּרִיבָה, וְיָצָא חָבוּל.  אֲבָל אִם לֹא הָיוּ שָׁם עֵדִים כְּלָל, וְהוּא אוֹמֵר חָבַלְתָּ בִּי, וְהוֹדָה מֵעַצְמוֹ--פָּטוּר מִן הַנֶּזֶק וּמִן הַצַּעַר, וְחַיָּב בַּשֶּׁבֶת וּבֹשֶׁת וְרִפּוּי עַל פִּי עַצְמוֹ; לְפִיכָּךְ אִם כָּפַר וְאָמַר לֹא חָבַלְתִּי, נִשְׁבָּע שְׁבוּעַת הֶסֵּת.</P>

<P><B>ה,ז</B>  וְלָמָּה מְשַׁלֵּם אָדָם שְׁלוֹשָׁה דְּבָרִים אֵלּוּ, עַל פִּי עַצְמוֹ:  שֶׁהַשֶּׁבֶת וְהָרִפּוּי מָמוֹן הוּא, וְאֵינוּ קְנָס--שְׁאִם לֹא יִתֵּן לוֹ, הֲרֵי חִסְּרוֹ מָמוֹן שְׁהוּא מִתְרַפֵּא בּוֹ וּבָטֵל מִמְּלַאכְתּוֹ.  וְהַבֹּשֶׁת לֹא הִגִּיעָה לוֹ, אֵלָא בְּשָׁעָה שֶׁהוֹדָה בְּפָנֵינוּ שְׁהוּא חָבַל בּוֹ--שֶׁהַנֶּחְבָּל שֶׁלֹּא חָבַל בּוֹ אָדָם, אֵין לוֹ בֹּשֶׁת, וְהוֹדָאָתוֹ בְּבֵית דִּין, הִיא שֶׁבִּיְּשָׁה אוֹתוֹ.</P>

<P><B>ה,ח</B>  נִמְצֵאתָ לָמֵד שְׁאֵין הֶפְרֵשׁ בְּבֹשֶׁת בֵּין בּוּשָׁה הַמַּגִּיעָה לוֹ אִם חָבַל בּוֹ בִּפְנֵי אֲחֵרִים, וּבֵין בּוּשָׁה הַמַּגִּיעָה לוֹ בְּעֵת שֶׁהוֹדָה בִּפְנֵי אֲחֵרִים שֶׁחָבַל בּוֹ; לְפִיכָּךְ מְשַׁלֵּם אָדָם בֹּשֶׁת, עַל פִּי עַצְמוֹ.</P>

<P><B>ה,ט</B>  אֵינוּ דּוֹמֶה מַזִּיק חֲבֵרוֹ בְּגוּפוֹ, לְמַזִּיק מְמוֹנוֹ:  שֶׁהַמַּזִּיק מְמוֹן חֲבֵרוֹ--כֵּיוָן שֶׁשִּׁלַּם מַה שְׁהוּא חַיָּב לְשַׁלַּם, נִתְכַּפַּר לוֹ.  אֲבָל חוֹבֵל בַּחֲבֵרוֹ--אַף עַל פִּי שֶׁנָּתַן לוֹ חֲמִשָּׁה דְּבָרִים, אֵין מִתְכַּפֵּר לוֹ; וְאַפִלּוּ הִקְרִיב כָּל אֵילֵי נְבָיוֹת, אֵין מִתְכַּפֵּר לוֹ, וְלֹא נִמְחַל עֲווֹנוֹ, עַד שֶׁיְּבַקַּשׁ מִן הַנֶּחְבָּל וְיִמְחֹל לוֹ.</P>

<P><B>ה,י</B>  וְאָסוּר לַנֶּחְבָּל לִהְיוֹת אַכְזָרִי, וְלֹא יִמְחֹל לוֹ; וְאֵין זוֹ דֶּרֶךְ זֶרַע יִשְׂרָאֵל.  אֵלָא כֵּיוָן שֶׁבִּקַּשׁ מִמֶּנּוּ הַחוֹבֵל, וְנִתְחַנַּן לוֹ פַּעַם רִאשׁוֹנָה וּשְׁנִיָּה, וְיָדַע שְׁהוּא שָׁב מֵחֶטְאוֹ, וְנִחַם עַל רָעָתוֹ--יִמְחֹל לוֹ.  וְכָל הַמְּמַהֵר לִמְחֹל--הֲרֵי הוּא מְשֻׁבָּח, וְרוּחַ חֲכָמִים נוֹחָה הִמֶּנּוּ.</P>

<P><B>ה,יא</B>  וְעוֹד יֵשׁ הֶפְרֵשׁ בֵּין נִזְקֵי גּוּפוֹ לְנִזְקֵי מְמוֹנוֹ, שֶׁהָאוֹמֵר לַחֲבֵרוֹ סַמֶּה עֵינִי, קַטַּע אֶת יָדִי, עַל מְנַת שֶׁאַתָּה פָּטוּר--הֲרֵי זֶה חַיָּב בַּחֲמִשָּׁה דְּבָרִים:  שֶׁהַדָּבָר יָדוּעַ, שְׁאֵין אָדָם רוֹצֶה בְּכָּךְ.</P>

<P><B>ה,יב</B>  אֲבָל הָאוֹמֵר לַחֲבֵרוֹ קְרַע אֶת כְּסוּתִי, שַׁבַּר אֶת כַּדִּי, עַל מְנַת שֶׁאַתָּה פָּטוּר--הֲרֵי זֶה פָּטוּר; וְאִם לֹא אָמַר לוֹ עַל מְנַת שֶׁאַתָּה פָּטוּר--הֲרֵי זֶה חַיָּב לְשַׁלַּם, אַף עַל פִּי שֶׁהִרְשָׁהוּ לְהַשְׁחִית.</P>

<P><B>ה,יג</B>  [יב] בַּמֶּה דְּבָרִים אֲמוּרִים, בְּשֶׁבָּאוּ הַכֵּלִים לְיָדוֹ תְּחִלָּה בְּתוֹרַת שְׁמִירָה, כְּגוֹן שֶׁהָיוּ שְׁאוּלִין אוֹ מֻפְקָדִין אֶצְלוֹ, וְאָמַר לוֹ שַׁבַּר וּקְרַע, וְעָשָׂה כֵּן--חַיָּב לְשַׁלַּם, עַד שֶׁיֹּאמַר לוֹ עַל מְנַת שֶׁאַתָּה פָּטוּר; אֲבָל אִם אָמַר לוֹ קַח כְּלִי זֶה וְשַׁבְּרוֹ, בֶּגֶד זֶה וּקְרָעוֹ, וְעָשָׂה כֵּן--הֲרֵי זֶה פָּטוּר.</P>

<P><B>ה,יד</B>  [יג] הָאוֹמֵר לַחֲבֵרוֹ שַׁבַּר כֵּלָיו שֶׁלִּפְלוֹנִי עַל מְנַת שֶׁאַתָּה פָּטוּר, וְעָשָׂה--הֲרֵי זֶה חַיָּב לְשַׁלַּם, וּכְאִלּוּ אָמַר לוֹ סַמֶּה עֵינוֹ שֶׁלִּפְלוֹנִי עַל מְנַת שֶׁאַתָּה פָּטוּר.  וְאַף עַל פִּי שֶׁהָעוֹשֶׂה הוּא הַחַיָּב לְשַׁלַּם--הֲרֵי זֶה הָאוֹמֵר לוֹ שֻׁתָּפוֹ בֶּעָווֹן וְרָשָׁע הוּא, שֶׁהֲרֵי הִכְשִׁיל עִוֵּר וְחִזַּק יְדֵי עוֹבְרֵי עֲבֵרָה.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ו</H2>

<P><B>ו,א</B>  הַמַּזִּיק מְמוֹן חֲבֵרוֹ, חַיָּב לְשַׁלַּם נֶזֶק שָׁלֵם:  בֵּין שֶׁהָיָה שׁוֹגֵג, בֵּין שֶׁהָיָה אָנוּס--הֲרֵי הוּא כַּמֵּזִיד.  כֵּיצַד:  נָפַל מִן הַגָּג וְשִׁבַּר אֶת הַכֵּלִים, אוֹ שֶׁנִּתְקַל כִּשְׁהוּא מְהַלֵּךְ וְנָפַל עַל הַכְּלִי וְשִׁבְּרוֹ--חַיָּב נֶזֶק שָׁלֵם:  שֶׁנֶּאֱמָר "וּמַכֵּה בְהֵמָה, יְשַׁלְּמֶנָּה" (ויקרא כד,כא), וְלֹא חִלַּק הַכָּתוּב כָּאן בֵּין שׁוֹגֵג לְמֵזִיד.  [ב] וְאֶחָד הַהוֹרֵג בְּהֶמְתּוֹ שֶׁלַּחֲבֵרוֹ, אוֹ הַשּׁוֹבֵר כֵּלָיו, אוֹ קוֹרֵעַ בְּגָדָיו, אוֹ קוֹצֵץ נְטִיעוֹתָיו--הַכֹּל דִּין אֶחָד הוּא.</P>

<P><B>ו,ב</B>  [ג] בַּמֶּה דְּבָרִים אֲמוּרִים, בִּרְשׁוּת הַנִּזָּק.  אֲבָל בִּרְשׁוּת הַמַּזִּיק, אֵינוּ חַיָּב לְשַׁלַּם אֵלָא אִם הִזִּיק בְּזָדוֹן; אֲבָל בִּשְׁגָגָה אוֹ בְּאֹנֶס, פָּטוּר.  וְכֵן אִם הָיוּ שְׁנֵיהֶן בִּרְשׁוּת, אוֹ שְׁנֵיהֶן שֶׁלֹּא בִּרְשׁוּת, וְהִזִּיק אֶחָד מֵהֶן מְמוֹן חֲבֵרוֹ שֶׁלֹּא בְּכַוָּנָה--פָּטוּר.</P>

<P><B>ו,ג</B>  [ד] הָיָה עוֹלֶה בְּסֻלָּם, וְנִשְׁמְטָה שְׁלִיבָה מִתַּחְתָּיו, וְנָפְלָה וְהִזִּיקָה--אִם לֹא הָיְתָה מְחֻדֶּקֶת וַחֲזָקָה, חַיָּב; וְאִם הָיְתָה חֲזָקָה וּמְחֻדֶּקֶת, וְנִשְׁמְטָה, אוֹ שֶׁהִתְלִיעָה--הֲרֵי זֶה פָּטוּר, שֶׁזּוֹ מַכָּה בִּידֵי שָׁמַיִם הִיא.  וְכֵן כָּל כַּיּוֹצֶא בְּזֶה.  וְכָל אֵלּוּ הַדְּבָרִים בִּרְשׁוּת הַנִּזָּק; אֲבָל בִּרְשׁוּת הַמַּזִּיק--פָּטוּר, עַד שֶׁיִּתְכַּוַּן לְהַזִּיק כְּמוֹ שֶׁבֵּאַרְנוּ.</P>

<P><B>ו,ד</B>  [ה] הֲרֵי שֶׁמִּלָּא חֲצַר חֲבֵרוֹ כַּדֵּי יַיִן וְשֶׁמֶן, אַפִלּוּ הִכְנִיסָם בִּרְשׁוּת--הוֹאִיל וְלֹא קִבַּל עָלָיו בַּעַל הֶחָצֵר לִשְׁמֹר, הֲרֵי זֶה נִכְנָס וְיוֹצֶא כְּדַרְכּוֹ, וְכָל שֶׁיִּשְׁתַּבַּר מִן הַכַּדִּים בִּכְנִיסָתוֹ וּבִיצִיאָתוֹ, הֲרֵי הוּא פָּטוּר עֲלֵיהֶן.  וְאִם שִׁבְּרָן בְּכַוָּנָה, אַפִלּוּ הִכְנִיסָם בַּעַל הַכַּדִּים שֶׁלֹּא בִּרְשׁוּת--הֲרֵי זֶה חַיָּב לְשַׁלַּם.  וְכֵן כָּל כַּיּוֹצֶא בְּזֶה.</P>

<P><B>ו,ה</B>  [ו] שׁוֹר שֶׁעָלָה עַל גַּבֵּי חֲבֵרוֹ לְהָרְגוֹ, בִּרְשׁוּת הַמַּזִּיק שְׁהוּא בַּעַל הַתַּחְתּוֹן, בֵּין שֶׁהָיָה תָּם, בֵּין שֶׁהָיָה מוּעָד, וּבָא בַּעַל הַתַּחְתּוֹן וְשָׁמַט אֶת שׁוֹרוֹ לְהַצִּילוֹ, וְנָפַל עֶלְיוֹן וּמֵת--הֲרֵי זֶה פָּטוּר.  [ז] דְּחָפוֹ לָעֶלְיוֹן וּמֵת--אִם הָיָה לוֹ לְשָׁמְטוֹ וְלֹא שְׁמָטוֹ, הֲרֵי זֶה חַיָּב; וְאִם לֹא הָיָה יָכוֹל לְשָׁמְטוֹ, הֲרֵי זֶה פָּטוּר.</P>

<P><B>ו,ו</B>  [ח] שְׁנַיִם שֶׁהָיוּ מְהַלְּכִין בִּרְשׁוּת הָרַבִּים, זֶה בָּא בְּחָבִיתוֹ וְזֶה בָּא בְּקוֹרָתוֹ, וְנִשְׁבְּרָה כַּדּוֹ שֶׁלְּזֶה בְּקוֹרָתוֹ שֶׁלְּזֶה--פָּטוּר, שֶׁלְּזֶה רְשׁוּת לְהַלַּךְ וּלְזֶה רְשׁוּת לְהַלַּךְ.</P>

<P><B>ו,ז</B>  הָיָה בַּעַל הַקּוֹרָה רִאשׁוֹן, וּבַעַל הֶחָבִית אַחֲרוֹן, וְנִשְׁבְּרָה חָבִית בַּקּוֹרָה--פָּטוּר.  וְאִם עָמַד בַּעַל הַקּוֹרָה לָנוּחַ מִכֹּבֶד מַשָּׂאוֹ, חַיָּב; וְאִם הִזְהִיר בַּעַל הֶחָבִית וְאָמַר לוֹ עֲמֹד, פָּטוּר.  עָמַד לְתַקַּן מַשָּׂאוֹ עָלָיו, הֲרֵי זֶה כִּמְהַלֵּךְ וּפָטוּר, וְאַף עַל פִּי שֶׁלֹּא הִזְהִיר בַּעַל הֶחָבִית, שֶׁהֲרֵי הוּא טָרוּד בְּדַרְכּוֹ.</P>

<P><B>ו,ח</B>  הָיָה בַּעַל הֶחָבִית רִאשׁוֹן, וּבַעַל הַקּוֹרָה אַחֲרוֹן, וְנִשְׁבְּרָה חָבִית בַּקּוֹרָה--חַיָּב, שֶׁזֶּה כְּמִי שֶׁשִּׁבְּרָהּ בְּיָדוֹ בְּכַוָּנָה.  וְאִם עָמַד בַּעַל הֶחָבִית לָנוּחַ, פָּטוּר; וְאִם הִזְהִיר בַּעַל הַקּוֹרָה וְאָמַר לוֹ עֲמֹד, הֲרֵי זֶה חַיָּב.  וְאִם עָמַד לְתַקַּן מַשָּׂאוֹ, אַף עַל פִּי שֶׁלֹּא הִזְהִיר בַּעַל הַקּוֹרָה--הֲרֵי הוּא חַיָּב.  וְכֵן זֶה בָּא בְּנֵרוֹ וְזֶה בָּא בְּפִשְׁתָּנוֹ; וְכֵן כָּל כַּיּוֹצֶא בְּזֶה.</P>

<P><B>ו,ט</B>  שְׁנַיִם שֶׁהָיוּ מְהַלְּכִין בִּרְשׁוּת הָרַבִּים, אֶחָד רָץ וְאֶחָד מְהַלֵּךְ, וְהֻזַּק אֶחָד מֵהֶן בַּחֲבֵרוֹ שֶׁלֹּא בְּכַוָּנָה--זֶה הָרָץ חַיָּב, מִפְּנֵי שְׁהוּא מְשַׁנֶּה; וְאִם הָיָה עֶרֶב שַׁבָּת בֵּין הַשְּׁמָשׁוֹת, פָּטוּר, מִפְּנֵי שְׁהוּא רָץ בִּרְשׁוּת, כְּדֵי שֶׁלֹּא תִכָּנֵס הַשַּׁבָּת וְהוּא אֵינוּ פָּנוּי.  הָיוּ שְׁנֵיהֶם רָצִים, וְהֻזְּקוּ זֶה בְּזֶה--שְׁנֵיהֶם פְּטוּרִין, וְאַפִלּוּ בִּשְׁאָר הַיָּמִים.</P>

<P><B>ו,י</B>  אֶחָד הַמַּזִּיק בְּיָדוֹ, אוֹ שֶׁזָּרַק אֶבֶן, אוֹ יָרָה חֵץ וְהִזִּיק בּוֹ, אוֹ שֶׁפָּטַר מַיִם עַל חֲבֵרוֹ אוֹ עַל הַכֵּלִים וְהִזִּיק, אוֹ שֶׁרַק אוֹ נָע וְהִזִּיק בְּכִיחוֹ וְנִיעוֹ בְּעֵת שֶׁהָלְכוּ מִכּוֹחוֹ--הֲרֵי זֶה כְּמַזִּיק בְּיָדוֹ, וְהֶם תּוֹלָדוֹת שֶׁלָּאָדָם.  אֲבָל אִם נָח הָרֹק וְהַכִּיחַ עַל הָאָרֶץ, וְאַחַר כָּךְ נִתְקַל בָּהֶן אָדָם--הֲרֵי זֶה חַיָּב מִשּׁוֹם בּוֹרוֹ:  שֶׁכָּל תַּקְלָה, תּוֹלֶדֶת בּוֹר הִיא כְּמוֹ שֶׁבֵּאַרְנוּ.</P>

<P><B>ו,יא</B>  לוֹטֵשׁ שֶׁהָיָה מַכֶּה בַּפַּטִּישׁ, וְיָצָא גֶּץ מִתַּחַת הַפַּטִּישׁ וְהִזִּיק--הֲרֵי זֶה חַיָּב כְּמִי שֶׁזָּרַק חֵץ אוֹ זָרַק אֶבֶן.  וְכֵן הַבַּנָּאי שֶׁקִּבַּל עָלָיו אֶת הַכּוֹתָל לְסָתְרוֹ, וְשִׁבַּר אֶת הָאֲבָנִים אוֹ הִזִּיק--חַיָּב.  הָיָה סוֹתֵר מִצַּד זֶה, וְנָפַל מִצַּד אַחֵר--פָּטוּר; וְאִם מֵחֲמַת הַמַּכָּה--חַיָּב, שֶׁזֶּה כְּזוֹרֵק חֵץ וְהִזִּיק בּוֹ הוּא.</P>

<P><B>ו,יב</B>  הַכּוֹבֵשׁ בֶּהֱמַת חֲבֵרוֹ בַּמַּיִם אוֹ שֶׁנָּפְלָה וּמְנָעָהּ מִלַּעֲלוֹת, עַד שֶׁמֵּתָה בַּמַּיִם, אוֹ שֶׁהִנִּיחָהּ בַּחַמָּה וְצִמְצַם עָלֶיהָ הַמָּקוֹם כְּדֵי שֶׁלֹּא תִמְצָא צֵל, עַד שֶׁהֲרָגַתָּהּ הַחַמָּה--חַיָּב לְשַׁלַּם.  וְכֵן כָּל כַּיּוֹצֶא בְּזֶה.</P>

<P><B>ו,יג</B>  שְׁנַיִם שֶׁהֵמִיתוּ אֶת הַבְּהֵמָה כְּאַחַת, אוֹ שִׁבְּרוּ אֶת הַכְּלִי כְּאַחַת--מְשַׁלְּשִׁין בֵּינֵיהֶן.</P>

<P><B>ו,יד</B>  חֲמִשָּׁה שֶׁהִנִּיחוּ חָמֵשׁ חֲבִלּוֹת עַל הַבְּהֵמָה וְלֹא מֵתָה, וּבָא זֶה הָאַחֲרוֹן וְהִנִּיחַ חֲבִלָּתוֹ עָלֶיהָ וּמֵתָה--אִם הָיְתָה מְהַלֶּכֶת בְּאוֹתָן הַחֲבִלּוֹת, וּמִשֶּׁהוֹסִיף זֶה חֲבִלָּתוֹ עָמְדָה וְלֹא הָלְכָה--הָאַחֲרוֹן חַיָּב; וְאִם מִתְּחִלָּה לֹא הָיְתָה מְהַלֶּכֶת, הָאַחֲרוֹן פָּטוּר.  וְאִם אֵין יָדוּעַ, כֻּלָּן מְשַׁלְּמִין בְּשׁוֹוֶה.</P>

<P><B>ו,טו</B>  וְכֵן חֲמִשָּׁה שֶׁיָּשְׁבוּ עַל הַכִּסֵּא וְלֹא נִשְׁבַּר, וּבָא הָאַחֲרוֹן וְיָשַׁב עָלָיו וְנִשְׁבַּר--אַף עַל פִּי שֶׁהָיָה רָאוּי לְהִשָּׁבֵר בָּהֶן קֹדֶם שֶׁיָּשַׁב--הוֹאִיל וְקֵרַב אֶת שְׁבִירָתוֹ, הָאַחֲרוֹן חַיָּב:  שֶׁהֲרֵי אוֹמְרִים לוֹ אִלּוּ לֹא נִסְמַכְתָּ עָלָיו, הָיִינוּ עוֹמְדִים קֹדֶם שֶׁיִּשָּׁבֵר.  וְאִם יָשְׁבוּ כְּאַחַת וְנִשְׁבַּר, כֻּלָּן חַיָּבִין.  וְכֵן כָּל כַּיּוֹצֶא בְּזֶה.</P>

<P><B>ו,טז</B>  אָדָם וְשׁוֹר שֶׁדָּחֲפוּ בְּהֵמָה, אוֹ כֵּלִים, אוֹ אָדָם, אוֹ בֶּהֱמַת פְּסוּלֵי הַמֻּקְדָּשִׁין, לַבּוֹר; וְהֻזַּק הַנִּדְחָף בַּבּוֹר, אוֹ מֵת, אוֹ נִשְׁתַּבְּרוּ הַכֵּלִים:  לְעִנְיַן נִזְקֵי אָדָם אוֹ הֶזֵּק בְּהֵמָה--שְׁלָשְׁתָּן חַיָּבִין, הָאָדָם הַדּוֹחֵף וּבַעַל הַשּׁוֹר וּבַעַל הַבּוֹר; וּמְשַׁלְּשִׁין בֵּינֵיהֶן.  לְעִנְיַן דְּמֵי וְלָדוֹת וְאַרְבָּעָה דְּבָרִים--אָדָם חַיָּב, וּבַעַל הַשּׁוֹר וּבַעַל הַבּוֹר פְּטוּרִין.  לְעִנְיַן כֹּפֶר וּשְׁלוֹשִׁים שֶׁלָּעֶבֶד--בַּעַל הַשּׁוֹר חַיָּב, וְאָדָם וּבַעַל הַבּוֹר פְּטוּרִין.  לְעִנְיַן כֵּלִים וּפְסוּלֵי הַמֻּקְדָּשִׁין--אָדָם וּבַעַל הַשּׁוֹר חַיָּבִין, וּבַעַל הַבּוֹר פָּטוּר.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ז</H2>

<P><B>ז,א</B>  הַמַּזִּיק מְמוֹן חֲבֵרוֹ הֶזֵּק שְׁאֵינוּ נִכָּר--הוֹאִיל וְלֹא נִשְׁתַּנָּה הַדָּבָר וְלֹא נִפְסְדָה צוּרָתוֹ--הֲרֵי זֶה פָּטוּר מִן הַתַּשְׁלוּמִין, דִּין תּוֹרָה; אֲבָל מִדִּבְרֵי סוֹפְרִים אָמְרוּ, הוֹאִיל וְהִפְחִית דְּמֵיהֶן, הֲרֵי זֶה חַיָּב, וּמְשַׁלֵּם מַה שֶׁהִפְחִית מִדְּמֵיהֶן.</P>

<P><B>ז,ב</B>  כֵּיצַד:  הֲרֵי שֶׁטִּמֵּא אֹכָלִין טְהוֹרִים שֶׁלַּחֲבֵרוֹ, אוֹ שֶׁדִּמַּע פֵּרוֹתָיו, אוֹ עֵרַב לוֹ טִפַּת יֵין נֶסֶךְ בְּתוֹךְ יֵינוֹ שֶׁהֲרֵי אָסַר עָלָיו הַכֹּל, וְכֵן כָּל כַּיּוֹצֶא בְּזֶה--שָׁמִין מַה שֶׁהִפְסִיד, וּמְשַׁלֵּם נֶזֶק שָׁלֵם מִן הַיָּפֶה שֶׁבִּנְכָסָיו כְּדֶרֶךְ כָּל הַמַּזִּיקִין.</P>

<P><B>ז,ג</B>  וְדָבָר זֶה, קְנָס הוּא שֶׁקָּנְסוּ אוֹתוֹ חֲכָמִים, כְּדֵי שֶׁלֹּא יִהְיֶה כָּל אֶחָד וְאֶחָד מִן הַמַּשְׁחִיתִים הוֹלֵךְ וּמְטַמֵּא טְהָרוֹתָיו שֶׁלַּחֲבֵרוֹ, וְאוֹמֵר פָּטוּר אֲנִי.  לְפִיכָּךְ אִם מֵת זֶה שֶׁהִזִּיק הֶזֵּק שְׁאֵינוּ נִכָּר--אֵין גּוֹבִין הַנֶּזֶק מִנְּכָסָיו, שֶׁלֹּא קָנְסוּ חֲכָמִים אֵלָא זֶה שֶׁעָבַר וְהִזִּיק; אֲבָל הַיּוֹרֵשׁ שֶׁלֹּא עָשָׂה כְּלוּם, לֹא קָנְסוּ אוֹתוֹ.</P>

<P><B>ז,ד</B>  וְכֵן הַמַּזִּיק הֶזֵּק שְׁאֵינוּ נִכָּר בִּשְׁגָגָה אוֹ בְּאֹנֶס--פָּטוּר, שֶׁלֹּא קָנְסוּ אֵלָא הַמִּתְכַּוֵּן לְהַזִּיק מִדַּעְתּוֹ.  [ד] הַכּוֹהֲנִים שֶׁפִּגְּלוּ אֶת הַזֶּבַח--בְּמֵזִיד, חַיָּבִין לְשַׁלַּם; בְּשׁוֹגֵג, פְּטוּרִין.  וְכֵן הָעוֹשֶׂה מְלָאכָה בְּפָרַת חַטָּאת וּבְמֵי חַטָּאת--בְּמֵזִיד, חַיָּב לְשַׁלַּם; בְּשׁוֹגֵג, פָּטוּר.</P>

<P><B>ז,ה</B>  הִכְנִיס פָּרָה לַמַּרְבֵּק כְּדֵי שֶׁתִּינַק וְתָדוּשׁ, וְהִסִּיחַ דַּעְתּוֹ מִמֵּי חַטָּאת--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.</P>

<P><B>ז,ו</B>  הַמְּנַסֵּךְ יֵין חֲבֵרוֹ לַעֲבוֹדָה זָרָה--לֹא נֶאֱסַר הַיַּיִן, שְׁאֵין אָדָם מִיִּשְׂרָאֵל אוֹסֵר דָּבָר שְׁאֵינוּ שֶׁלּוֹ.  וְאִם הָיָה לוֹ בּוֹ שֻׁתָּפוּת, אוֹ שֶׁהָיָה מְשֻׁמָּד שֶׁהֲרֵי הוּא כְּגוֹי, אוֹ שֶׁהִתְרוּ בּוֹ וְקִבַּל הַהַתְרָאָה שֶׁהֲרֵי הוּא מְשֻׁמָּד--הֲרֵי זֶה אוֹסֵר הַיַּיִן, וְחַיָּב לְשַׁלַּם.  וְהֵיאַךְ יִתְחַיַּב זֶה לְשַׁלַּם, וַהֲרֵי הוּא מִתְחַיֵּב בְּנַפְשׁוֹ--מִפְּנֵי שֶׁמֵּעֵת שֶׁהִגְבִּיהוֹ נִתְחַיַּב לְשַׁלַּם, וְאֵינוּ מִתְחַיֵּב בְּנַפְשׁוֹ עַד שֶׁיְּנַסַּךְ.</P>

<P><B>ז,ז</B>  כָּל הַגּוֹרֵם לְהַזִּיק מְמוֹן חֲבֵרוֹ, חַיָּב לְשַׁלַּם נֶזֶק שָׁלֵם מִן הַיָּפֶה שֶׁבִּנְכָסָיו כִּשְׁאָר הַמַּזִּיקִין.  אַף עַל פִּי שְׁאֵינוּ הוּא הַמַּזִּיק זֶה הַנֶּזֶק עַצְמוֹ בָּאַחֲרוֹנָה, הוֹאִיל וְהוּא הַגּוֹרֵם הָרִאשׁוֹן, חַיָּב.</P>

<P><B>ז,ח</B>  כֵּיצַד:  הַזּוֹרֵק כְּלִי שֶׁלּוֹ מֵרֹאשׁ הַגָּג עַל גַּבֵּי כַּרִּים וּכְסָתוֹת, וּבָא אַחֵר וְקָדַם וְסִלַּק אֶת הַכַּרִּים מֵעַל הָאָרֶץ, וְנֶחְבַּט הַכְּלִי בָּאָרֶץ וְנִשְׁבַּר--חַיָּב נֶזֶק שָׁלֵם כְּאִלּוּ שִׁבְּרוֹ בְּיָדוֹ, שֶׁסִּלּוּק הַכַּרִּים וְהַכְּסָתוֹת גָּרַם לוֹ שֶׁיִּשָּׁבֵר.  וְכֵן כָּל כַּיּוֹצֶא בְּזֶה.</P>

<P><B>ז,ט</B>  [ח] הַזּוֹרֵק כְּלִי שֶׁלַּחֲבֵרוֹ מֵרֹאשׁ הַגָּג עַל גַּבֵּי כַּרִּים וּכְסָתוֹת שֶׁלְּבַעַל הַכְּלִי, וְקָדַם בַּעַל הַכְּלִי וְהֵסִיר הַכַּרִּים--הַזּוֹרֵק חַיָּב:  שֶׁזְּרִיקָתוֹ, הִיא הַגּוֹרֵם הָרִאשׁוֹן לִשְׁבִירַת הַכְּלִי.  וְאִם קָדַם אַחֵר וְסִלְּקָן--שְׁנֵיהֶן חַיָּבִין, הַזּוֹרֵק וְהַמְּסַלֵּק:  שֶׁשְּׁנֵיהֶם גָּרְמוּ לְאַבַּד מְמוֹנוֹ שֶׁלְּזֶה.</P>

<P><B>ז,י</B>  [ט] וְכֵן הַשּׂוֹרֵף שְׁטָרוֹתָיו שֶׁלַּחֲבֵרוֹ, חַיָּב לְשַׁלַּם כָּל הַחוֹב שֶׁהָיָה בַּשְּׁטָר, שֶׁאַף עַל פִּי שְׁאֵין גּוּף הַשְּׁטָר מָמוֹן, הֲרֵי גָּרַם לְאַבַּד הַמָּמוֹן:  וּבִלְבָד שֶׁיּוֹדֶה לוֹ הַמַּזִּיק שֶׁשְּׁטָר מְקֻיָּם הָיָה, וְכָּךְ וְכָּךְ הָיָה כָּתוּב בּוֹ, וּמֵחֲמַת שֶׁשְּׂרָפוֹ, הוּא שְׁאֵינוּ יָכוֹל לִגְבּוֹת הַחוֹב; אֲבָל אִם לֹא הֶאֱמִינוֹ, אֵינוּ מְשַׁלֵּם לוֹ אֵלָא דְּמֵי הַנְּיָר בִּלְבָד.</P>

<P><B>ז,יא</B>  [י] וְכֵן רְאוּבֵן שֶׁהָיָה נוֹשֶׁה בְּשִׁמְעוֹן, וּמָכַר הַשְּׁטָר לְלֵוִי, וְחָזַר אַחַר שֶׁמְּכָרוֹ, וּמְחָלוֹ לְשִׁמְעוֹן--הֲרֵי נִפְטַר שִׁמְעוֹן כְּמוֹ שֶׁיִּתְבָּאַר בִּמְקוֹמוֹ, וְנִתְחַיַּב רְאוּבֵן לְשַׁלַּם לְלֵוִי כָּל מַה שֶׁבַּשְּׁטָר:  שֶׁהֲרֵי גָּרַם לוֹ לְאַבַּד הַשְּׁטָר, וַהֲרֵי הוּא כְּמִי שֶׁשְּׂרָפוֹ.  וְכֵן אִם מְחָלוֹ יוֹרֵשׁ רְאוּבֵן, מְשַׁלֵּם הַמּוֹחֵל מִן הַיָּפֶה שֶׁבִּנְכָסָיו.</P>

<P><B>ז,יב</B>  [יא] וְכֵן הָעוֹשֶׂה עַבְדּוֹ הַפּוֹתִיקֵי, וְחָזַר וְשִׁחְרְרוֹ--חַיָּב הַמְּשַׁחְרֵר לְשַׁלַּם לְבַעַל הַחוֹב:  שֶׁהֲרֵי הִפְקִיעַ שִׁעְבּוּדוֹ, וְגָרַם לְאַבַּד מְמוֹנוֹ.  וְכוֹפִין אֶת בַּעַל הַחוֹב גַּם הוּא, לְשַׁחְרַר הָעֶבֶד כְּדֵי שֶׁלֹּא יִפְגַּע בּוֹ וְיֹאמַר לוֹ עַבְדִּי אַתָּה.</P>

<P><B>ז,יג</B>  וְכֵן הַדּוֹחֵף מַטְבֵּעַ חֲבֵרוֹ, וְנִתְגַּלְגַּל וְיָרַד לַיָּם--חַיָּב לְשַׁלַּם.  וְכֵן הַצּוֹרֵם אֹזֶן הַפָּרָה--חַיָּב לְשַׁלַּם, שֶׁהֲרֵי גָּרַם לִפְחֹת דָּמֶיהָ.  וְכֵן הַמְּרַקֵּעַ דֵּינָרֵי חֲבֵרוֹ, וְהִעְבִיר צוּרָתָן--חַיָּב לְשַׁלַּם מִשּׁוֹם גּוֹרֵם.  וְכֵן כָּל כַּיּוֹצֶא בְּאֵלּוּ הַדְּבָרִים.</P>

<P><B>ז,יד</B>  [יב] הַזּוֹרֵק כְּלִי מֵרֹאשׁ הַגָּג לָאָרֶץ, וְלֹא הָיָה תַּחְתָּיו כֵּלִים, וְקָדַם אַחֵר וְשִׁבְּרוֹ בְּמַקֵּל כִּשְׁהוּא בָּאַוֵּיר, קֹדֶם שֶׁיַּגִּיעַ לָאָרֶץ--הֲרֵי זֶה הָאַחֵר פָּטוּר:  שֶׁלֹּא שִׁבַּר אֵלָא כְּלִי שֶׁסּוֹפוֹ לְהִשָּׁבֵר מִיָּד בַּוַּדַּאי; וְנִמְצָא כְּשׁוֹבֵר כְּלִי שָׁבוּר, וְאֵין זֶה כְּגוֹרֵם.  וְכֵן כָּל כַּיּוֹצֶא בְּזֶה, פָּטוּר.</P>

<P><B>ז,טו</B>  [יג] שׁוֹר שֶׁהָיָה עוֹמֵד לַהֲרִיגָה מִפְּנֵי שְׁהוּא מַזִּיק אֶת הַבְּרִיּוֹת, וְאִילָן שְׁהוּא עוֹמֵד לִקְצִיצָה מִפְּנֵי שְׁהוּא מַזִּיק אֶת הָרַבִּים, וְקָדַם אֶחָד וְשָׁחַט שׁוֹר זֶה וְקָצַץ אִילָן זֶה, שֶׁלֹּא מִדַּעַת בְּעָלָיו--חַיָּב לְשַׁלַּם לַבְּעָלִים כְּמוֹ שֶׁיִּרְאוּ הַדַּיָּנִים, שֶׁהֲרֵי הִפְקִיעָן מִלַּעֲשׂוֹת מִצְוָה.  וְאִם טָעַן וְאָמַר, אַתָּה אָמַרְתָּ לִי לְהָרְגוֹ וּלְקָצְצוֹ, הוֹאִיל וְהוּא עוֹמֵד לְכָּךְ, הֲרֵי זֶה פָּטוּר.</P>

<P><B>ז,טז</B>  [יד] וְכֵן מִי שֶׁשָּׁחַט חַיָּה אוֹ עוֹף, וּבָא אַחֵר וְכִסָּה הַדָּם שֶׁלֹּא מִדַּעַת הַשּׁוֹחֵט--חַיָּב לִתֵּן כְּמוֹ שֶׁיִּרְאוּ הַדַּיָּנִים.  וְיֵשׁ מִי שֶׁהוֹרָה שְׁהוּא נוֹתֵן קְנָס קָצוּב, וְהוּא עֲשָׂרָה זְהוּבִים; וְכֵן הוֹרוּ הַגְּאוֹנִים שֶׁכָּל הַמּוֹנֵעַ הַבְּעָלִים מִלַּעֲשׂוֹת מִצְוַת עֲשֵׂה שְׁהֶן רְאוּיִין לַעֲשׂוֹתָהּ, וְקָדַם אַחֵר וַעֲשָׂאָהּ--מְשַׁלֵּם לַבְּעָלִים עֲשָׂרָה זְהוּבִים.</P>

<P><B>ז,יז</B>  [טו] שָׁמִין לַמַּזִּיק בְּיָדוֹ, כְּדֶרֶךְ שֶׁשָּׁמִין לוֹ אִם הִזִּיק מְמוֹנוֹ.  כֵּיצַד:  הֲרֵי שֶׁהָרַג בֶּהֱמַת חֲבֵרוֹ, אוֹ שִׁבַּר כֵּלָיו--שָׁמִין כַּמָּה הָיְתָה הַבְּהֵמָה שׁוֹוָה חַיָּה וְכַמָּה הַנְּבֵלָה שׁוֹוָה, וְכַמָּה הָיָה הַכְּלִי שׁוֹוֶה וְהוּא שָׁלֵם וְכַמָּה שׁוֹוֶה עַתָּה; וּמְשַׁלֵּם הַפְּחָת לַנִּזָּק עִם הַנְּבֵלָה אוֹ הַכְּלִי הַשָּׁבוּר, כְּדֶרֶךְ שֶׁבֵּאַרְנוּ בְּשׁוֹרוֹ שֶׁהִזִּיק:  דִּין אֶחָד הוּא.  דָּרַךְ עֲנָבִים שֶׁלַּחֲבֵרוֹ, שָׁמִין לוֹ הֶזֵּקוֹ.  וְכֵן כָּל כַּיּוֹצֶא בְּזֶה.</P>

<P><B>ז,יח</B>  [טז] כְּשֶׁגּוֹבִין הַפְּחָת מִן הַמַּזִּיק, גּוֹבִין מִן הַמִּטַּלְטְלִין שֶׁלּוֹ; אִם אֵין לוֹ מִטַּלְטְלִין, גּוֹבִין מִן הַיָּפֶה שֶׁבִּנְכָסָיו.  וְכֵן הָאוֹנֵס וְהַמְּפַתֶּה וְהַמּוֹצִיא שֵׁם רָע, כֻּלָּן מִן הַיָּפֶה שֶׁבִּנְכָסָיו גּוֹבִין מֵהֶן.</P>

<P><B>ז,יט</B>  [יז] כָּל הַמַּזִּיק מְמוֹן חֲבֵרוֹ, וְאֵינוּ יוֹדֵעַ מַה הִזִּיק--הֲרֵי הַנִּזָּק נִשְׁבָּע בְּתַקָּנַת חֲכָמִים, וְנוֹטֵל כְּמוֹ הַנִּגְזָל:  וְהוּא שֶׁיִּטְעֹן דְּבָרִים שְׁהוּא אָמוּד בָּהֶן, כְּמוֹ שֶׁבֵּאַרְנוּ בַּנִּגְזָל.</P>

<P><B>ז,כ</B>  [יח] כֵּיצַד:  לָקַח כִּיס חֲבֵרוֹ וְהִשְׁלִיכוֹ לַיָּם אוֹ לָאֵשׁ, אוֹ שֶׁמְּסָרוֹ בְּיַד אַנָּס וְאָבַד--בַּעַל הַכִּיס אוֹמֵר זְהוּבִים הָיָה מָלֵא, וְהַמַּזִּיק אוֹמֵר אֵינִי יוֹדֵעַ מַה הָיָה בּוֹ שֶׁמֶּא עָפָר אוֹ תֶּבֶן הָיָה מָלֵא--הֲרֵי הַנִּזָּק נִשְׁבָּע בִּנְקִיטַת חֵפֶץ, וְנוֹטֵל:  וְהוּא, שֶׁיִּטְעֹן דְּבָרִים שְׁהוּא אָמוּד בָּהֶן, אוֹ אָמוּד לְהַפְקִידָן אֶצְלוֹ, וְדַרְכָּן לְהַנִּיחָן בְּכִיס וְכַיּוֹצֶא בּוֹ; אֲבָל אִם אֵין דַּרְכָּן לְהַנִּיחָן בִּכְלִי זֶה, הוּא פָּשַׁע בְּעַצְמוֹ.</P>

<P><B>ז,כא</B>  כֵּיצַד:  הֲרֵי שֶׁחָטַף חֵמֶת אוֹ סַל מְלֵאִים וּמְחֻפִּים, וְהִשְׁלִיכָם לַיָּם אוֹ שְׂרָפָן, וְטָעַן הַנִּזָּק שֶׁמַּרְגָּלִיּוֹת הָיוּ בְּתוֹכָן--אֵינוּ נֶאֱמָן, וְאֵין מַשְׁבִּיעִין אוֹתוֹ עַל כָּךְ:  שְׁאֵין דֶּרֶךְ בְּנֵי אָדָם לְהַנִּיחַ מַרְגָּלִיּוֹת בְּסַלִּים וּבַחֲמָתוֹת.  וְאִם תָּפַס, אֵין מוֹצִיאִין מִיָּדוֹ, אֵלָא נִשְׁבָּע שֶׁמַּרְגָּלִיּוֹת הָיוּ בָּהּ, וְנוֹטֵל מִמַּה שֶׁיֵּשׁ אֶצְלוֹ.  וְכֵן כָּל כַּיּוֹצֶא בְּזֶה.</P>

<P><B>ז,כב</B>  [יט] יָדַע הַמַּזִּיק שֶׁהַכִּיס הָיָה בּוֹ זְהוּבִים, אֲבָל אֵינוּ יוֹדֵעַ כַּמָּה הָיוּ, וְהַנִּזָּק אוֹמֵר אֶלֶף הָיוּ--נוֹטֵל אֶלֶף בְּלֹא שְׁבוּעָה:  וְהוּא, שֶׁיִּהְיֶה אָמוּד, שֶׁהֲרֵי זֶה הַמַּזִּיק מְחֻיָּב שְׁבוּעָה, וְאֵינוּ יָכוֹל לְהִשָּׁבַע כְּמוֹ שֶׁיִּתְבָּאַר בְּעִנְיַן הַפִּקָּדוֹן.
<BR> </P>

<H2>הִלְכּוֹת חוֹבֵל וּמַזִּיק פֵּרֶק ח</H2>

<P><B>ח,א</B>  הַמּוֹסֵר מְמוֹן חֲבֵרוֹ בְּיַד אַנָּס, חַיָּב לְשַׁלַּם מִן הַיָּפֶה שֶׁבִּנְכָסָיו; וְאִם מֵת, גּוֹבִין מִיּוֹרְשָׁיו כִּשְׁאָר כָּל הַמַּזִּיקִין.  בֵּין שֶׁהָיָה הָאַנָּס גּוֹי, בֵּין שֶׁהָיָה יִשְׂרָאֵל--הֲרֵי זֶה הַמּוֹסֵר, חַיָּב לְשַׁלַּם כָּל מַה שֶׁלָּקַח הָאַנָּס, אַף עַל פִּי שֶׁלֹּא נָשָׂא הַמּוֹסֵר וְלֹא נָתַן בְּיָדוֹ, אֵלָא הִרְגִּיל בִּלְבָד.</P>

<P><B>ח,ב</B>  בַּמֶּה דְּבָרִים אֲמוּרִים, בְּשֶׁהֶרְאָה הַמּוֹסֵר מֵעַצְמוֹ.  אֲבָל אִם אֲנָסוּהוּ גּוֹיִים אוֹ יִשְׂרָאֵל אַנָּס לְהַרְאוֹת, וְהֶרְאָה--הֲרֵי זֶה פָּטוּר מִן הַתַּשְׁלוּמִין.  וְאִם נָשָׂא וְנָתַן בַּיָּד--אַף עַל פִּי שְׁהוּא אָנוּס, חַיָּב לְשַׁלַּם:  שֶׁהַמַּצִּיל עַצְמוֹ בִּמְמוֹן חֲבֵרוֹ, חַיָּב לְשַׁלַּם.</P>

<P><B>ח,ג</B>  כֵּיצַד:  הֲרֵי שֶׁגָּזַר הַמֶּלֶךְ לְהָבִיא לוֹ יַיִן אוֹ תֶּבֶן וְכַיּוֹצֶא בִּדְבָרִים אֵלּוּ, וְעָמַד מוֹסֵר וְאָמַר הֲרֵי יֵשׁ לִפְלוֹנִי אוֹצַר יַיִן אוֹ תֶּבֶן בְּמָקוֹם פְּלוֹנִי, וְהָלְכוּ וּלְקָחוּהוּ--חַיָּב לְשַׁלַּם.  אֲנָסוֹ הַמֶּלֶךְ לְמוֹסֵר זֶה עַד שֶׁיַּרְאֶה לוֹ אוֹצְרוֹת יַיִן אוֹ תֶּבֶן, אוֹ עַד שֶׁיַּרְאֶה לוֹ מְמוֹן פְּלוֹנִי שְׁהוּא בּוֹרֵחַ מִלְּפָנָיו, וְהֶרְאָה לוֹ מִפְּנֵי הָאֹנֶס--הֲרֵי זֶה פָּטוּר:  שְׁאִם לֹא יַרְאֶה לוֹ, יַכֵּהוּ אוֹ יַמִיתֵהוּ.</P>

<P><B>ח,ד</B>  נָשָׂא מְמוֹן חֲבֵרוֹ בְּיָדוֹ וּנְתָנוֹ לָאַנָּס--חַיָּב לְשַׁלַּם מִכָּל מָקוֹם, אַף עַל פִּי שֶׁהַמֶּלֶךְ אֲנָסוֹ לְהָבִיא.  בַּמֶּה דְּבָרִים אֲמוּרִים שְׁאִם אֲנָסוֹ לְהָבִיא וְהֵבִיא חַיָּב, בְּשֶׁלֹּא הִגִּיעַ הַמָּמוֹן לִרְשׁוּת הָאוֹנֵס.  אֲבָל אַנָּס שֶׁאָנַס יִשְׂרָאֵל עַד שֶׁהֶרְאָהוּ, וְעָמַד הָאוֹנֵס עַל הַמָּמוֹן וְנַעֲשָׂה בִּרְשׁוּתוֹ, וְאָנַס אֶת יִשְׂרָאֵל עַד שֶׁהוֹלִיכוֹ לוֹ לְמָקוֹם אַחֵר, וְאַפִלּוּ הוֹלִיכוֹ זֶה הַמּוֹסֵר שֶׁהֶרְאָה--הֲרֵי זֶה פָּטוּר מִלְּשַׁלַּם:  שֶׁכֵּיוָן שֶׁעָמַד הָאוֹנֵס בְּצַד הָאוֹצָר, כְּבָר אָבַד כָּל מַה שֶׁיֵּשׁ בּוֹ וּכְאִלּוּ נִשְׂרַף.</P>

<P><B>ח,ה</B>  בַּעֲלֵי דִּין שֶׁהָיְתָה בֵּינֵיהֶם מְרִיבָה עַל קַרְקָע אוֹ עַל מִטַּלְטְלִין, זֶה אוֹמֵר שֶׁלִּי וְזֶה אוֹמֵר שֶׁלִּי, וְעָמַד אֶחָד מֵהֶן, וּמְסָרָהּ בְּיַד גּוֹיִים--מְנַדִּין אוֹתוֹ, עַד שֶׁיַּחְזִיר הַדָּבָר לִכְמוֹת שֶׁהָיָה וִיסַלַּק יַד הָאוֹנֵס מִבֵּינֵיהֶם, וְיַעֲשׂוּ דִּין בְּיִשְׂרָאֵל.</P>

<P><B>ח,ו</B>  מִי שֶׁנִּתְפַּס עַל חֲבֵרוֹ, וְלָקְחוּ מִמֶּנּוּ גּוֹיִים מָמוֹן בִּגְלַל חֲבֵרוֹ--אֵין חֲבֵרוֹ חַיָּב לְשַׁלַּם.  וְאֵין לָךְ מִי שֶׁנִּתְפַּס עַל חֲבֵרוֹ, וְיִהְיֶה חֲבֵרוֹ חַיָּב לְשַׁלַּם לוֹ:  חוּץ מִן הַנִּתְפָּס מִפְּנֵי הַמַּס הַקָּצוּב עַל כָּל אִישׁ וְאִישׁ בְּכָל שָׁנָה, אוֹ הַנִּתְפָּס עַל הַתְּשׁוּרָה שֶׁנּוֹתֵן כָּל אִישׁ וְאִישׁ לַמֶּלֶךְ כְּשֶׁיַּעֲבֹר עֲלֵיהֶם הוּא אוֹ חֵילוֹתָיו--הֲרֵי זֶה חַיָּב לְשַׁלַּם לוֹ.  וְהוּא, שֶׁיִּקְּחוּ מִמֶּנּוּ בַּפֵּרוּשׁ בִּגְלַל פְּלוֹנִי בִּפְנֵי עֵדִים.</P>

<P><B>ח,ז</B>  מִי שֶׁיֵּשׁ עָלָיו עֵדִים שֶׁמָּסַר מְמוֹן חֲבֵרוֹ, כְּגוֹן שֶׁהֶרְאָה מֵעַצְמוֹ, אוֹ שֶׁנֶּאֱנַס וְנָשָׂא וְנָתַן בַּיָּד, וְלֹא יָדְעוּ הָעֵדִים כַּמָּה הִפְסִידוֹ בִּמְסִירָתוֹ, וְהַנִּמְסָר טוֹעֵן כָּךְ וְכָּךְ הִפְסִידַנִי, וְהַמּוֹסֵר כּוֹפֵר בְּמַה שֶׁטְּעָנוֹ--אִם תָּפַס הַנִּמְסָר, אֵין מוֹצִיאִין מִיָּדוֹ, אֵלָא נִשְׁבָּע בִּנְקִיטַת חֵפֶץ, וְזוֹכֶה בְּמַה שֶׁתָּפַס; וְאִם לֹא תָפַס, אֵין מוֹצִיאִין מִן הַמּוֹסֵר אֵלָא בִּרְאָיָה בְּרוּרָה.</P>

<P><B>ח,ח</B>  וְאֵין מַשְׁבִּיעִין אֶת הַמּוֹסֵר שֶׁהֶרְאָה מֵעַצְמוֹ, לֹא שְׁבוּעָה חֲמוּרָה וְלֹא שְׁבוּעַת הֶסֵּת, מִפְּנֵי שְׁהוּא רָשָׁע, וְאֵין לָךְ פָּסוּל יָתֵר מִזֶּה.  אֲבָל הַמּוֹסֵר שֶׁאֲנָסוּהוּ לְהַרְאוֹת אוֹ לְהָבִיא, וְנָשָׂא וְנָתַן בַּיָּד--אַף עַל פִּי שְׁהוּא חַיָּב לְשַׁלַּם, אֵינוּ רָשָׁע, אֵלָא בֶּן תַּשְׁלוּמִין הוּא בִּלְבָד, וּמַשְׁבִּיעִין אוֹתוֹ כִּשְׁאָר הַכְּשֵׁרִין.</P>

<P><B>ח,ט</B>  אָסוּר לִמְסֹר יִשְׂרָאֵל בְּיַד גּוֹיִים, בֵּין בְּגוּפוֹ בֵּין בִּמְמוֹנוֹ, וְאַפִלּוּ הָיָה רָשָׁע וּבַעַל עֲבֵרוֹת, וְאַפִלּוּ הָיָה מֵצֵר לוֹ וּמְצַעֲרוֹ.  וְכָל הַמּוֹסֵר יִשְׂרָאֵל בְּיַד גּוֹיִים, בֵּין בְּגוּפוֹ בֵּין בִּמְמוֹנוֹ--אֵין לוֹ חֵלֶק לָעוֹלָם הַבָּא.</P>

<P><B>ח,י</B>  מֻתָּר לַהְרֹג הַמּוֹסֵר בְּכָל מָקוֹם, וְאַפִלּוּ בַּזְּמָן הַזֶּה שְׁאֵין דָּנִין דִּינֵי נְפָשׁוֹת.  וּמֻתָּר לְהָרְגוֹ קֹדֶם שֶׁיִּמְסֹר, אֵלָא כְּשֶׁאָמַר הֲרֵינִי מוֹסֵר פְּלוֹנִי בְּגוּפוֹ אוֹ בִּמְמוֹנוֹ, וְאַפִלּוּ מָמוֹן קַל--הֲרֵי הִתִּיר עַצְמוֹ לְמִיתָה, וּמַתְרִין בּוֹ וְאוֹמְרִין לוֹ אַל תִּמְסֹר.  אִם הֵעִיז פָּנָיו וְאָמַר לֹא כִי, אֵלָא אֶמְסְרֶנּוּ--מִצְוָה לְהָרְגוֹ; וְכָל הַקּוֹדֵם לְהָרְגוֹ, זָכָה.</P>

<P><B>ח,יא</B>  עָשָׂה הַמּוֹסֵר אֲשֶׁר זָמַם וּמָסַר, יֵרָאֶה לִי שֶׁאָסוּר לְהָרְגוֹ:  אֵלָא אִם כֵּן הֻחְזַק לִמְסֹר--הֲרֵי זֶה יֵהָרֵג, שֶׁמֶּא יִמְסֹר אֲחֵרִים.  וּמַעֲשִׂים בְּכָל זְמָן בְּעָרֵי הַמַּעְרָב לַהְרֹג הַמּוֹסְרִים שֶׁהֻחְזְקוּ לִמְסֹר מְמוֹן יִשְׂרָאֵל, וְלִמְסֹר אֶת הַמּוֹסְרִים בְּיַד הַגּוֹיִים לְהָרְגָם וּלְהַכּוֹתָם וּלְאָסְרָם כְּפִי רִשְׁעָם.</P>

<P><B>ח,יב</B>  וְכֵן כָּל הַמֵּצֵר לַצִּבּוּר וּמְצַעֵר אוֹתָן, מֻתָּר לְמָסְרוֹ בְּיַד גּוֹיִים לְהַכּוֹתוֹ וּלְאָסְרוֹ וּלְקָנְסוֹ; אֲבָל מִפְּנֵי צַעַר יָחִיד, אָסוּר לְמָסְרוֹ.  וְאָסוּר לְאַבַּד מְמוֹנוֹ שֶׁלַּמּוֹסֵר, וְאַף עַל פִּי שֶׁמֻּתָּר לְאַבַּד גּוּפוֹ, שֶׁהֲרֵי מְמוֹנוֹ רָאוּי לְיוֹרְשָׁיו.</P>

<P><B>ח,יג</B>  [יב] רוֹדֵף שֶׁהָיָה רוֹדֵף אַחַר חֲבֵרוֹ לְהָרְגוֹ, אוֹ לִדְבַר עֲבֵרָה, וְשִׁבַּר אֶת הַכֵּלִים, בֵּין שֶׁלַּנִּרְדָּף בֵּין שֶׁלְּכָל אָדָם--פָּטוּר מִן הַתַּשְׁלוּמִין, מִפְּנֵי שְׁהוּא מִתְחַיֵּב בְּנַפְשׁוֹ:  שֶׁכֵּיוָן שֶׁרָדַף, הִתִּיר עַצְמוֹ לְמִיתָה.</P>

<P><B>ח,יד</B>  [יג] נִרְדָּף שֶׁשִּׁבַּר כֵּלִים שֶׁלָּרוֹדֵף, פָּטוּר:  לֹא יְהֶא מְמוֹנוֹ חַבִּיב מִגּוּפוֹ.  וְאִם שִׁבַּר כְּלֵי אֲחֵרִים, חַיָּב--שֶׁהַמַּצִּיל עַצְמוֹ בִּמְמוֹן חֲבֵרוֹ, חַיָּב.</P>

<P><B>ח,טו</B>  [יד] מִי שֶׁרָדַף אַחַר הָרוֹדֵף לְהוֹשִׁיעַ הַנִּרְדָּף, וְשִׁבַּר אֶת הַכֵּלִים בֵּין שֶׁלָּרוֹדֵף בֵּין שֶׁלְּכָל אָדָם--פָּטוּר:  וְלֹא מִן הַדִּין, אֵלָא תַּקָּנָה הִיא שֶׁלֹּא יִמָּנַע מִלְּהַצִּיל, אוֹ יִתְמַהְמַהּ, וִיעַיַּן בְּעֵת שֶׁיִּרְדֹּף.</P>

<P><B>ח,טז</B>  [טו] סְפִינָה שֶׁחִשְּׁבָה לְהִשָּׁבֵר מִכֹּבֶד הַמַּשּׂאוּי, וְעָמַד אֶחָד מֵהֶן וְהֵקַל מִמַּשָּׂאָהּ, וְהִשְׁלִיךְ בַּיָּם--פָּטוּר:  שֶׁהַמַּשָּׂא שֶׁבָּהּ כְּמוֹ רוֹדֵף אַחֲרֵיהֶם לְהָרְגָם, וּמִצְוָה רַבָּה עָשָׂה שֶׁהִשְׁלִיךְ וְהוֹשִׁיעָם.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר נזקים - הלכות רוצח ושמירת נפש</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת רוֹצֵחַ וּשְׁמִירַת נֶפֶשׁ</H1>

<P>יֵשׁ בִּכְלָלָן שְׁבַע עֶשְׂרֵה מִצְווֹת--שֶׁבַע מִצְווֹת עֲשֵׂה, וְעֶשֶׂר מִצְווֹת לֹא תַעֲשֶׂה; וְזֶה הוּא פְּרָטָן:  (א) שֶׁלֹּא לִרְצֹחַ; (ב) שֶׁלֹּא לִקַּח כֹּפֶר לְנֶפֶשׁ רוֹצֵחַ, אֵלָא יוּמַת; (ג) לְהַגְלוֹת הָרוֹצֵחַ בִּשְׁגָגָה; (ד) שֶׁלֹּא לִקַּח כֹּפֶר לִמְחֻיַּב גָּלוּת; (ה) שֶׁלֹּא יוּמַת הָרוֹצֵחַ כְּשֶׁיִּרְצַח, קֹדֶם עֲמִידָה בַּדִּין; (ו) לְהַצִּיל הַנִּרְדָּף בְּנַפְשׁוֹ שֶׁלָּרוֹדֵף; (ז) שֶׁלֹּא לָחוּס עַל הָרוֹדֵף; (ח) שֶׁלֹּא לַעֲמֹד עַל דָּם; (ט) לְהַפְרִישׁ עָרֵי מִקְלָט וּלְכַוַּן לָהֶם הַדֶּרֶךְ; (י) לַעֲרֹף אֶת הָעֶגְלָה בַּנַּחַל; (יא) שֶׁלֹּא יֵעָבֵד בְּאוֹתָהּ קַרְקָע וְלֹא תִזָּרַע; (יב) שֶׁלֹּא לָשׂוּם דָּמִים; (יג) לַעֲשׂוֹת מַעֲקֶה; (יד) שֶׁלֹּא יַכְשִׁיל תָּמִים בְּדֶרֶךְ; (טו) לִפְרֹק עִם מִי שֶׁנִּכְשַׁל בַּדֶּרֶךְ; (טז) לִטְעֹן עִמּוֹ; (יז) שֶׁלֹּא יַנִּיחֶנּוּ בַּדֶּרֶךְ נִבְהָל בְּמַשָּׂאוֹ וְיֵלֵךְ לוֹ.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק א</H2>

<P><B>א,א</B>  כָּל הוֹרֵג נֶפֶשׁ אָדָם מִיִּשְׂרָאֵל--עוֹבֵר בְּלֹא תַעֲשֶׂה, שֶׁנֶּאֱמָר "לֹא תִרְצָח" (שמות כ,יב; דברים ה,טז).  וְאִם רָצַח בְּזָדוֹן בִּפְנֵי עֵדִים--מִיתָתוֹ בְּסַיִף, שֶׁנֶּאֱמָר "נָקֹם, יִנָּקֵם" (שמות כא,כ):  מִפִּי הַשְּׁמוּעָה לָמְדוּ שֶׁזּוֹ מִיתַת סַיִף; בֵּין שֶׁהָרַג אֶת חֲבֵרוֹ בְּבַרְזֶל, בֵּין שֶׁשְּׂרָפוֹ בָּאֵשׁ--מִיתָתוֹ בְּסַיִף.</P>

<P><B>א,ב</B>  מִצְוָה בְּיַד גּוֹאֵל הַדָּם, שֶׁנֶּאֱמָר "גֹּאֵל הַדָּם, הוּא יָמִית אֶת-הָרֹצֵחַ" (במדבר לה,יט); וְכָל הָרָאוּי לִירֻשָּׁה, הוּא גּוֹאֵל הַדָּם.  לֹא רָצָה גּוֹאֵל הַדָּם, אוֹ שֶׁלֹּא הָיָה יָכוֹל לַהֲמִיתוֹ, אוֹ שְׁאֵין לוֹ גּוֹאֵל דָּם--בֵּית דִּין מְמִיתִין אֶת הָרוֹצֵחַ בְּסַיִף.</P>

<P><B>א,ג</B>  הָאָב שֶׁהָרַג אֶת בְּנוֹ--אִם הָיָה לַנֶּהְרָג בֵּן--הֲרֵי זֶה הוֹרֵג אֲבִי אָבִיו, מִפְּנֵי שְׁהוּא גּוֹאֵל; וְאִם אֵין לוֹ בֵּן--אֵין אֶחָד מִן הָאַחִין נַעֲשֶׂה גּוֹאֵל הַדָּם לְהָמִית אֶת אָבִיו, אֵלָא בֵּית דִּין מְמִיתִין אוֹתוֹ.  וְאֶחָד הַזָּכָר וְאֶחָד הַנְּקֵבָה בִּגְאִילַת הַדָּם.</P>

<P><B>א,ד</B>  וּמֻזְהָרִין בֵּית דִּין שֶׁלֹּא לִקַּח כֹּפֶר מִן הָרוֹצֵחַ, וְאַפִלּוּ נָתַן כָּל מָמוֹן שֶׁבָּעוֹלָם, וְאַפִלּוּ רָצָה גּוֹאֵל הַדָּם לְפָטְרוֹ:  שְׁאֵין נַפְשׁוֹ שֶׁלְּזֶה הַנֶּהְרָג קִנְיַן גּוֹאֵל הַדָּם, אֵלָא קִנְיַן הַקָּדוֹשׁ בָּרוּךְ הוּא--שֶׁנֶּאֱמָר "וְלֹא-תִקְחוּ כֹפֶר לְנֶפֶשׁ רֹצֵחַ" (במדבר לה,לא).  וְאֵין לָךְ דָּבָר שֶׁהִקְפִּידָה תּוֹרָה עָלָיו כִּשְׁפִיכוּת דָּמִים, שֶׁנֶּאֱמָר "וְלֹא-תַחֲנִיפוּ אֶת-הָאָרֶץ . . . כִּי הַדָּם, הוּא יַחֲנִיף אֶת-הָאָרֶץ" (במדבר לה,לג).</P>

<P><B>א,ה</B>  רוֹצֵחַ שֶׁהָרַג בְּזָדוֹן--אֵין מְמִיתִין אוֹתוֹ הָעֵדִים וְלֹא הָרוֹאִים אוֹתוֹ, עַד שֶׁיָּבוֹאוּ לְבֵית דִּין וִידִינוּהוּ לְמִיתָה:  שֶׁנֶּאֱמָר "וְלֹא יָמוּת הָרֹצֵחַ, עַד-עָמְדוֹ לִפְנֵי הָעֵדָה לַמִּשְׁפָּט" (במדבר לה,יב).  וְהוּא הַדִּין לְכָל מְחֻיְּבֵי מִיתַת בֵּית דִּין שֶׁעָבְרוּ וְעָשׂוּ, שְׁאֵין מְמִיתִין אוֹתָן עַד שֶׁיִּגָּמֵר דִּינָם בְּבֵית דִּין.</P>

<P><B>א,ו</B>  בַּמֶּה דְּבָרִים אֲמוּרִים, בְּשֶׁעָבַר וְעָשָׂה הֶעָווֹן שֶׁחַיָּב עָלָיו מִיתַת בֵּית דִּין; אֲבָל הָרוֹדֵף אַחַר חֲבֵרוֹ לְהָרְגוֹ, אַפִלּוּ הָיָה הָרוֹדֵף קָטָן--הֲרֵי כָּל יִשְׂרָאֵל מְצֻוִּין לְהַצִּיל הַנִּרְדָּף מִיַּד הָרוֹדֵף, וְאַפִלּוּ בְּנַפְשׁוֹ שֶׁלָּרוֹדֵף.</P>

<P><B>א,ז</B>  כֵּיצַד:  אִם הִזְהִירוּהוּ, וַהֲרֵי הוּא רוֹדֵף אַחֲרָיו--אַף עַל פִּי שֶׁלֹּא קִבַּל עָלָיו הַתְרָאָה, כֵּיוָן שֶׁעֲדַיִן הוּא רוֹדֵף--הֲרֵי זֶה נֶהְרָג.  וְאִם יְכוּלִים לְהַצִּילוֹ בְּאֵבֶר מֵאֵבַרֵי הָרוֹדֵף--כְּגוֹן שֶׁיַּכּוּ אוֹתוֹ בְּחֵץ אוֹ בְּאֶבֶן אוֹ בְּסַיִף, וְיִקְטְעוּ אֶת יָדוֹ אוֹ יִשְׁבְּרוּ אֶת רַגְלוֹ אוֹ יְסַמּוּ אֶת עֵינוֹ--עוֹשִׂין.  וְאִם אֵינָן יְכוּלִין לְכַוַּן, וְלֹא לְהַצִּילוֹ אֵלָא אִם כֵּן הֲרָגוּהוּ לָרוֹדֵף--הֲרֵי אֵלּוּ הוֹרְגִין אוֹתוֹ, וְאַף עַל פִּי שֶׁעֲדַיִן לֹא הָרַג:  שֶׁנֶּאֱמָר "וְקַצֹּתָה, אֶת-כַּפָּהּ:  לֹא תָחוֹס, עֵינֶךָ" (דברים כה,יב).</P>

<P><B>א,ח</B>  אֶחָד מְבוּשָׁיו, וְאֶחָד כָּל דָּבָר שֶׁיֵּשׁ בּוֹ סַכָּנַת נְפָשׁוֹת, אֶחָד הָאִישׁ שֶׁאָחַז אֶת הָאִשָּׁה--עִנְיַן הַכָּתוּב שֶׁכָּל הַחוֹשֵׁב לְהַכּוֹת חֲבֵרוֹ הַכָּיָה הַמְּמִיתָה אוֹתוֹ, מַצִּילִין אֶת הַנִּרְדָּף בְּכַפּוֹ שֶׁלָּרוֹדֵף; וְאִם אֵינָן יְכוּלִין--מַצִּילִין אוֹתוֹ אַף בְּנַפְשׁוֹ, שֶׁנֶּאֱמָר "לֹא תָחוֹס, עֵינֶךָ" (דברים כה,יב):  [ט] הֲרֵי זוֹ מִצְוַת לֹא תַעֲשֶׂה, שֶׁלֹּא לָחוֹס עַל נֶפֶשׁ הָרוֹדֵף.</P>

<P><B>א,ט</B>  לְפִיכָּךְ הוֹרוּ חֲכָמִים שֶׁהָעֻבְרָה שְׁהִיא מַקְשָׁה לֵילֶד--מֻתָּר לַחְתֹּךְ הָעֹבֶר בְּמֵעֶיהָ, בֵּין בְּסַם בֵּין בַּיָּד:  מִפְּנֵי שְׁהוּא כְּרוֹדֵף אַחֲרֶיהָ לְהָרְגָהּ.  וְאִם מִשֶּׁהוֹצִיא רֹאשׁוֹ, אֵין נוֹגְעִין בּוֹ, שְׁאֵין דּוֹחִין נֶפֶשׁ מִפְּנֵי נֶפֶשׁ, וְזֶה הוּא טִבְעוֹ שֶׁלָּעוֹלָם.</P>

<P><B>א,י</B>  אֶחָד הָרוֹדֵף אַחַר חֲבֵרוֹ לְהָרְגוֹ, אוֹ רוֹדֵף אַחַר נַעֲרָה מְאֹרָסָה לְאָנְסָהּ--שֶׁנֶּאֱמָר "כִּי כַּאֲשֶׁר יָקוּם אִישׁ עַל-רֵעֵהוּ, וּרְצָחוֹ נֶפֶשׁ--כֵּן, הַדָּבָר הַזֶּה" (דברים כב,כו).  וַהֲרֵי הוּא אוֹמֵר "צָעֲקָה, הַנַּעֲרָה הַמְאֹרָשָׂה, וְאֵין מוֹשִׁיעַ, לָהּ" (דברים כב,כז); הַא יֵשׁ לָהּ מוֹשִׁיעַ--מוֹשִׁיעָהּ בְּכָל דָּבָר שְׁהוּא יָכוֹל לְהוֹשִׁיעָהּ, וְאַפִלּוּ בַּהֲרִיגַת הָרוֹדֵף.</P>

<P><B>א,יא</B>  וְהוּא הַדִּין לִשְׁאָר כָּל הָעֲרָיוֹת, חוּץ מִן הַבְּהֵמָה; אֲבָל הַזָּכוּר, מַצִּילִין אוֹתוֹ בְּנֶפֶשׁ הָרוֹדֵף כִּשְׁאָר עֲרָיוֹת.  אֲבָל הָרוֹדֵף אַחַר הַבְּהֵמָה לְרִבְעָהּ, אוֹ שֶׁרָדַף לַעֲשׂוֹת מְלָאכָה בַּשַּׁבָּת, אוֹ לַעֲבֹד עֲבוֹדָה זָרָה--אַף עַל פִּי שֶׁהַשַּׁבָּת וַעֲבוֹדָה זָרָה עִיקָרֵי הַדָּת--אֵין מְמִיתִין אוֹתוֹ עַד שֶׁיַּעֲשֶׂה, וִיבִיאוּהוּ לְבֵית דִּין, וִידִינוּהוּ, וְיָמוּת.</P>

<P><B>א,יב</B>  רָדַף אַחַר עֶרְוָה, וּתְפָסָהּ וְשָׁכַב וְהֶעֱרָה--אַף עַל פִּי שֶׁלֹּא גָמַר בִּיאָתוֹ, אֵין מְמִיתִין אוֹתוֹ עַד עָמְדוֹ בַּדִּין.  רָדַף אַחַר עֶרְוָה, וְהָיוּ אֲחֵרִים רוֹדְפִין אַחֲרָיו לְהַצִּילָהּ, וְאָמְרָה לָהֶם הַנִּיחוּהוּ, כְּדֵי שֶׁלֹּא יַהַרְגֵנִי--אֵין שׁוּמְעִין לָהּ, אֵלָא מַבְהִילִין אוֹתוֹ וּמוֹנְעִין אוֹתוֹ מִלִּבְעֹל בְּאֵבָרָיו; וְאִם אֵינָן יְכוּלִין לְמָנְעוֹ בְּאֵבָרָיו, אַפִלּוּ בְּנַפְשׁוֹ כְּמוֹ שֶׁבֵּאַרְנוּ.</P>

<P><B>א,יג</B>  כָּל הַיָּכוֹל לְהַצִּיל בְּאֵבֶר מֵאֵבָרָיו, וְלֹא טָרַח בְּכָּךְ, אֵלָא הִצִּיל בְּנַפְשׁוֹ שֶׁלָּרוֹדֵף, וַהֲרָגוֹ--הֲרֵי זֶה שׁוֹפֵךְ דָּמִים, וְחַיָּב מִיתָה; אֲבָל אֵין בֵּית דִּין מְמִיתִין אוֹתוֹ.</P>

<P><B>א,יד</B>  כָּל הַיָּכוֹל לְהַצִּיל, וְלֹא הִצִּיל--עוֹבֵר עַל "לֹא תַעֲמֹד עַל-דַּם רֵעֶךָ" (ויקרא יט,טז).  וְכֵן הָרוֹאֶה אֶת חֲבֵרוֹ טוֹבֵעַ בַּיָּם, אוֹ לִסְטִים בָּאִים עָלָיו, אוֹ חַיָּה רָעָה בָּאָה עָלָיו, וְיָכוֹל לְהַצִּילוֹ הוּא בְּעַצְמוֹ, אוֹ שֶׁיִּשְׂכֹּר אֲחֵרִים לְהַצִּילוֹ, וְלֹא הִצִּיל, אוֹ שֶׁשָּׁמַע גּוֹיִים אוֹ מוֹסְרִים מְחַשְּׁבִים עָלָיו רָעָה אוֹ טוֹמְנִין לוֹ פַּח, וְלֹא גִּלָּה אֹזֶן חֲבֵרוֹ וְהוֹדִיעוֹ, אוֹ שֶׁיָּדַע בְּגוֹי אוֹ בְּאַנָּס שְׁהוּא קוֹבֵל עַל חֲבֵרוֹ, וְיָכוֹל לְפַיְּסוֹ בִּגְלַל חֲבֵרוֹ וּלְהָסִיר מַה בְּלִבּוֹ וְלֹא פִיְּסוֹ, וְכָל כַּיּוֹצֶא בִּדְבָרִים אֵלּוּ--הָעוֹשֶׂה אוֹתָם עוֹבֵר עַל "לֹא תַעֲמֹד עַל-דַּם רֵעֶךָ".</P>

<P><B>א,טו</B>  הָרוֹאֶה רוֹדֵף אַחַר חֲבֵרוֹ לְהָרְגוֹ, אוֹ אַחַר עֶרְוָה לְבָעֳלָהּ, וְיָכוֹל לְהַצִּיל, וְלֹא הִצִּיל--הֲרֵי זֶה בִּטַּל מִצְוַת עֲשֵׂה, שְׁהִיא "וְקַצֹּתָה, אֶת-כַּפָּה" (דברים כה,יב); וְעָבַר עַל שְׁנֵי לָאוִין, עַל "לֹא תָחוֹס, עֵינֶךָ" (שם) וְעַל "לֹא תַעֲמֹד עַל-דַּם רֵעֶךָ" (ויקרא יט,טז).  [טז] אַף עַל פִּי שְׁאֵין לוֹקִין עַל לָאוִין אֵלּוּ, מִפְּנֵי שְׁאֵין בָּהֶן מַעֲשֶׂה, חֲמוּרִים הֶם:  שֶׁכָּל הַמְּאַבֵּד נֶפֶשׁ אַחַת מִיִּשְׂרָאֵל, כְּאִלּוּ אִבַּד כָּל הָעוֹלָם כֻּלּוֹ; וְכָל הַמְּקַיֵּם נֶפֶשׁ אַחַת מִיִּשְׂרָאֵל, כְּאִלּוּ קִיַּם כָּל הָעוֹלָם כֻּלּוֹ.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ב</H2>

<P><B>ב,א</B>  כָּל הַהוֹרֵג חֲבֵרוֹ בְּיָדוֹ, כְּגוֹן שֶׁהִכָּהוּ בְּסַיִף אוֹ בְּאֶבֶן הַמְּמִיתָה, אוֹ שֶׁחֲנָקוֹ עַד שֶׁמֵּת, אוֹ שְׂרָפוֹ בָּאֵשׁ--הוֹאִיל וַהֲרָגוֹ מִכָּל מָקוֹם, הוּא בְּעַצְמוֹ--הֲרֵי זֶה נֶהְרָג בְּבֵית דִּין.</P>

<P><B>ב,ב</B>  אֲבָל הַשּׂוֹכֵר הוֹרֵג לַהְרֹג אֶת חֲבֵרוֹ, אוֹ שֶׁשָּׁלַח עֲבָדָיו וַהֲרָגוּהוּ, אוֹ שֶׁכָּפַת חֲבֵרוֹ וְהִנִּיחוֹ לִפְנֵי הָאֲרִי וְכַיּוֹצֶא בּוֹ וַהֲרָגַתּוּ הַחַיָּה, וְכֵן הַהוֹרֵג אֶת עַצְמוֹ--כָּל אֶחָד מֵאֵלּוּ שׁוֹפֵךְ דָּמִים הוּא, וַעֲווֹן הֲרִיגָה בְּיָדוֹ; וְחַיָּב מִיתָה לַשָּׁמַיִם, וְאֵין בָּהֶן מִיתַת בֵּית דִּין.</P>

<P><B>ב,ג</B>  וּמְנַיִן שֶׁכֵּן הוּא הַדִּין:  שֶׁהֲרֵי הוּא אוֹמֵר "שֹׁפֵךְ דַּם הָאָדָם, בָּאָדָם דָּמוֹ יִשָּׁפֵךְ" (בראשית ט,ו), זֶה הַהוֹרֵג בְּעַצְמוֹ שֶׁלֹּא עַל יְדֵי שָׁלִיחַ.  "וְאַךְ אֶת-דִּמְכֶם לְנַפְשֹׁתֵיכֶם אֶדְרֹשׁ" (בראשית ט,ה), זֶה הַהוֹרֵג עַצְמוֹ; "מִיַּד כָּל-חַיָּה אֶדְרְשֶׁנּוּ" (שם), זֶה הַמּוֹסֵר חֲבֵרוֹ לִפְנֵי חַיָּה לְטָרְפוֹ; "מִיַּד הָאָדָם, מִיַּד אִישׁ אָחִיו--אֶדְרֹשׁ, אֶת-נֶפֶשׁ הָאָדָם" (שם), זֶה הַשּׂוֹכֵר אֲחֵרִים לַהְרֹג אֶת חֲבֵרוֹ.  וּבַפֵּרוּשׁ נֶאֱמָר בִּשְׁלָשְׁתָּן לְשׁוֹן דְּרִישָׁה, הֲרֵי דִּינָם מָסוּר לַשָּׁמַיִם.</P>

<P><B>ב,ד</B>  וּבְכָל אֵלּוּ הָרַצְחָנִים וְכַיּוֹצֶא בָּהֶן שְׁאֵינָן מְחֻיָּבִים מִיתַת בֵּית דִּין--אִם רָצָה מֶלֶךְ יִשְׂרָאֵל לְהָרְגָם בְּדִין הַמַּלְכוּת וְתַקָּנַת הָעוֹלָם, הָרְשׁוּת בְּיָדוֹ.  וְכֵן אִם רָאוּ בֵּית דִּין לַהְרֹג אוֹתָן בְּהוֹרָאַת שָׁעָה--אִם הָיְתָה הַשָּׁעָה צְרִיכָה לְכָּךְ, הֲרֵי יֵשׁ לָהֶם רְשׁוּת כְּפִי מַה שֶׁיִּרְאוּ.</P>

<P><B>ב,ה</B>  הֲרֵי שֶׁלֹּא הֲרָגָם הַמֶּלֶךְ, וְלֹא הָיְתָה הַשָּׁעָה צְרִיכָה לְחַזַּק הַדָּבָר--הֲרֵי בֵּית דִּין חַיָּבִין מִכָּל מָקוֹם לְהַכּוֹתָם מַכָּה רַבָּה הַקְּרוֹבָה לְמִיתָה, וְלֶאֱסֹר אוֹתָן בְּמָצוֹר וּבְמָצוֹק שָׁנִים רַבּוֹת, וּלְצַעֲרָן בְּכָל מִינֵי צַעַר:  כְּדֵי לְהַפְחִיד וּלְאַיַּם עַל שְׁאָר הָרְשָׁעִים, שֶׁלֹּא יִהְיֶה לָהֶם הַדָּבָר לְפוּקָה וּלְמִכְשׁוֹל לֵבָב, וְיֹאמַר הֲרֵינִי מְסַבֵּב לַהְרֹג אוֹיְבִי כְּדֶרֶךְ שֶׁעָשָׂה פְּלוֹנִי, וְאִפָּטֵר.</P>

<P><B>ב,ו</B>  אֶחָד הַהוֹרֵג אֶת הַגָּדוֹל אוֹ אֶת הַקָּטָן בֶּן יוֹמוֹ, בֵּין זָכָר בֵּין נְקֵבָה--הֲרֵי זֶה נֶהְרָג עָלָיו, אִם הָרַג בְּזָדוֹן; אוֹ גּוֹלֶה, אִם הָרַג בִּשְׁגָגָה:  וְהוּא, שֶׁכָּלוּ לוֹ חֳדָשָׁיו; אֲבָל אִם נֻלַּד לְפָחוּת מִתִּשְׁעָה חֳדָשִׁים--הֲרֵי הוּא כְּנֵפֶל עַד שֶׁיִּשְׁהֶה שְׁלוֹשִׁים יוֹם, וְהַהוֹרְגוֹ בְּתוֹךְ שְׁלוֹשִׁים יוֹם אֵינוּ נֶהְרָג עָלָיו.</P>

<P><B>ב,ז</B>  אֶחָד הַהוֹרֵג אֶת הַבָּרִיא, אוֹ אֶת הַחוֹלֶה הַנּוֹטֶה לָמוּת.  וְאַפִלּוּ הָרַג אֶת הַגּוֹסֵס, נֶהְרָג עָלָיו; וְאִם הָיָה גּוֹסֵס בִּידֵי אָדָם, כְּגוֹן שֶׁהִכּוּהוּ עַד שֶׁנָּטָה לָמוּת וַהֲרֵי הוּא גּוֹסֵס--הַהוֹרְגוֹ, אֵין בֵּית דִּין מְמִיתִין אוֹתוֹ.</P>

<P><B>ב,ח</B>  הַהוֹרֵג אֶת הַטְּרֵפָה--אַף עַל פִּי שֶׁאוֹכֵל וְשׁוֹתֶה וּמְהַלֵּךְ בַּשּׁוּק, הֲרֵי זֶה פָּטוּר מִדִּינֵי אָדָם.  וְכָל אָדָם בְּחֶזְקַת שָׁלֵם הוּא, וְהַהוֹרְגוֹ נֶהְרָג--עַד שֶׁיִּוָּדַע בַּוַּדַּאי שֶׁזֶּה טְרֵפָה, וְיֹאמְרוּ הָרוֹפְאִים שֶׁמַּכָּה זוֹ אֵין לָהּ תְּעָלָה בְּאָדָם זֶה, וּבָהּ יָמוּת, אִם לֹא יְמִיתֶנּוּ דָּבָר אַחֵר.</P>

<P><B>ב,ט</B>  אָדָם טְרֵפָה שֶׁהָרַג אֶת הַנֶּפֶשׁ--נֶהְרָג, שֶׁנֶּאֱמָר "וּבִעַרְתָּ הָרָע, מִקִּרְבֶּךָ" (דברים יג,ו; ועוד שש פעמים בהמשך הספר):  וְהוּא, שֶׁיַּהְרֹג בִּפְנֵי בֵּית דִּין.  אֲבָל בִּפְנֵי עֵדִים, פָּטוּר:  שֶׁמֶּא יוּזְמוּ הָעֵדִים; וְאִם הוּזְמוּ אֵינָן נֶהְרָגִין, שֶׁהֲרֵי לֹא זָמְמוּ לַהְרֹג אֵלָא טְרֵפָה, וְכָל עֵדוּת שְׁאֵינָהּ רְאוּיָה לַהֲזָמָה, אֵינָהּ עֵדוּת בְּדִינֵי נְפָשׁוֹת.</P>

<P><B>ב,י</B>  אֶחָד הַהוֹרֵג אֶת יִשְׂרָאֵל, אוֹ הַהוֹרֵג עֶבֶד כְּנַעֲנִי--הֲרֵי זֶה נֶהְרָג עָלָיו; וְאִם הָרַג בִּשְׁגָגָה, גּוֹלֶה.  [יא] יִשְׂרָאֵל שֶׁהָרַג גֵּר תּוֹשָׁב--אֵינוּ נֶהְרָג עָלָיו בְּבֵית דִּין, שֶׁנֶּאֱמָר "וְכִי-יָזִד אִישׁ עַל-רֵעֵהוּ" (שמות כא,יד); וְאֵין צָרִיךְ לוֹמַר שְׁאֵינוּ נֶהְרָג עַל הַגּוֹי.  וְאֶחָד הַהוֹרֵג אֶת עֶבֶד אֲחֵרִים אוֹ הַהוֹרֵג עַבְדּוֹ--הֲרֵי זֶה נֶהְרָג עָלָיו, שֶׁהָעֶבֶד כְּבָר קִבַּל עָלָיו מִצְווֹת וְנוֹסַף עַל נַחֲלַת ה'.</P>

<P><B>ב,יא</B>  [יב] מַה בֵּין עַבְדּוֹ לְעֶבֶד אֲחֵרִים:  שֶׁעַבְדּוֹ, יֵשׁ לוֹ רְשׁוּת לְהַכּוֹתוֹ.  לְפִיכָּךְ אִם הִכָּה עַבְדּוֹ הַכָּיָה שֶׁיֵּשׁ בָּהּ כְּדֵי לְהָמִית, וְנָטָה לָמוּת, וְעָמַד עֶשְׂרִים וְאַרְבַּע שָׁעוֹת, וְאַחַר כָּךְ מֵת--אֵינוּ נֶהְרָג עָלָיו, אַף עַל פִּי שֶׁמֵּת מֵחֲמַת הַמַּכָּה:  שֶׁנֶּאֱמָר "לֹא יֻקַּם, כִּי כַסְפּוֹ הוּא" (שמות כא,כא).  וּמַה הוּא "יוֹם אוֹ יוֹמַיִם" (שם)--יוֹם שְׁהוּא כְּיוֹמַיִם, שְׁהוּא מֵעֵת לָעֵת.</P>

<P><B>ב,יב</B>  [יג] אֲבָל הַמַּכֶּה עֶבֶד שְׁאֵינוּ שֶׁלּוֹ--אַפִלּוּ מֵת לְאַחַר כַּמָּה יָמִים מֵחֲמַת הַמַּכָּה--הוֹאִיל וְהִכָּהוּ כְּדֵי לְהָמִית, הֲרֵי זֶה נֶהְרָג עָלָיו כִּשְׁאָר בְּנֵי חוֹרִין.</P>

<P><B>ב,יג</B>  [יד] יֵרָאֶה לִי, שֶׁהַמַּכֶּה אֶת עַבְדּוֹ בְּסַכִּין וְסַיִף אוֹ בְּאֶבֶן וְאֶגְרוֹף וְכַיּוֹצֶא בָּהֶן, וַאֲמָדוּהוּ לְמִיתָה, וּמֵת--אֵינוּ בְּדִין "יוֹם אוֹ יוֹמַיִם" (שמות כא,כא); וְאַפִלּוּ מֵת לְאַחַר שָׁנָה, נֶהְרָג עָלָיו.  לְכָּךְ נֶאֱמָר "בַּשֵּׁבֶט" (שמות כא,כ)--שֶׁלֹּא נָתְנָה לוֹ תּוֹרָה רְשׁוּת לְהַכּוֹתוֹ אֵלָא בְּשֵׁבֶט וּרְצוּעָה וְכַיּוֹצֶא בָּהֶן, לֹא הַכָּיַת רְצִיחָה.</P>

<P><B>ב,יד</B>  [טו] הַמּוֹכֵר אֶת עַבְדּוֹ, וּפָסַק עִמּוֹ שֶׁיְּשַׁמְּשֶׁנּוּ שְׁלוֹשִׁים יוֹם, וְהִכָּהוּ אֶחָד מֵהֶן בְּתוֹךְ הַשְּׁלוֹשִׁים יוֹם, וֶהֱמִיתוֹ--הֲרֵי זֶה נֶהְרָג עָלָיו, וְאֵינוּ בְּדִין "יוֹם אוֹ יוֹמַיִם" (שמות כא,כא):  הָרִאשׁוֹן, לְפִי שְׁאֵינוּ "כַּסְפּוֹ" (שם) הַמְּיֻחָד לוֹ; וְהַשֵּׁנִי, לְפִי שֶׁעֲדַיִן אֵינוּ תַּחְתָּיו.</P>

<P><B>ב,טו</B>  [טז] וְכֵן מִי שֶׁחֶצְיוֹ עֶבֶד וְחֶצְיוֹ בֶּן חוֹרִין.  וְעֶבֶד שֶׁלִּשְׁנֵי שֻׁתָּפִין--אֵינוּ בְּדִין "יוֹם אוֹ יוֹמַיִם" (שמות כא,כא), שֶׁהֲרֵי אֵינוּ לְאֶחָד מֵהֶן "כַּסְפּוֹ" (שם) הַמְּיֻחָד לוֹ; וּלְפִיכָּךְ נֶהְרָג עָלָיו כִּשְׁאָר הָעָם.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ג</H2>

<P><B>ג,א</B>  הַמַּכֶּה אֶת חֲבֵרוֹ בְּזָדוֹן בְּאֶבֶן אוֹ בְּעֵץ, וֶהֱמִיתוֹ--אוֹמְדִין דָּבָר שֶׁהִכָּהוּ בּוֹ, וּמְקוֹם שֶׁהִכָּהוּ עָלָיו, אִם רָאוּי אוֹתוֹ חֵפֶץ לְהָמִית בְּאֵבֶר זֶה, אוֹ אֵינוּ רָאוּי:  שֶׁנֶּאֱמָר "בְּאֶבֶן יָד אֲשֶׁר-יָמוּת בָּהּ הִכָּהוּ . . . אוֹ בִּכְלִי עֵץ-יָד אֲשֶׁר-יָמוּת בּוֹ הִכָּהוּ" (במדבר לה,יז-יח), עַד שֶׁיִּהְיֶה בּוֹ כְּדֵי לְהָמִית.  וְאֵינוּ דּוֹמֶה מַכֵּהוּ עַל לִבּוֹ לְמַכֵּהוּ עַל יְרֵכוֹ; [ב] הוֹאִיל וְנֶאֱמָר "אֲשֶׁר-יָמוּת בָּהּ" (במדבר לה,יז; במדבר לה,כג), מִכָּאן שֶׁאוֹמְדִין מְקוֹם הַמַּכָּה.</P>

<P><B>ג,ב</B>  כְּשֵׁם שֶׁאוֹמְדִין הַחֵפֶץ שֶׁהִכָּה בּוֹ וּמְקוֹם הַמַּכָּה, כָּךְ אוֹמְדִין כּוֹחַ הַהַכָּיָה--שֶׁנֶּאֱמָר "בְּאֶבֶן יָד" (במדבר לה,יז), מִכָּאן שֶׁמְּשַׁעֲרִין אֶת הַיָּד:  אֵינוּ דּוֹמֶה זוֹרֵק אֶבֶן בַּחֲבֵרוֹ בְּרִחוּק שְׁתֵּי אַמּוֹת לְזוֹרֵק בּוֹ בְּרִחוּק עֶשֶׂר, שֶׁבְּרִחוּק עֶשֶׂר יִהְיֶה כּוֹחָהּ יָתֵר; וְאֵינוּ דּוֹמֶה זוֹרֵק בְּרִחוּק עֶשֶׂר לְזוֹרֵק בְּרִחוּק מֵאָה אַמָּה, שֶׁבְּרִחוּק הַמָּקוֹם בְּיוֹתֵר יִתְמַעַט כּוֹחַ הַהַכָּיָה.</P>

<P><B>ג,ג</B>  וְכֵן מְשַׁעֲרִין הַמַּכָּה עַצְמָהּ; וּמְשַׁעֲרִין כּוֹחַ הַהוֹרֵג, וְכוֹחַ הַנֶּהְרָג--אִם הוּא גָּדוֹל אוֹ קָטָן, אוֹ חָזָק אוֹ חַלָּשׁ, אוֹ בָּרִיא אוֹ חוֹלֶה, וְכֵן כָּל כַּיּוֹצֶא בְּזֶה:  שֶׁנֶּאֱמָר "אֲשֶׁר-יָמוּת בָּהּ" (במדבר לה,יז; במדבר לה,כג)--מִיתָתוֹ שֶׁלְּזֶה, מְשַׁעֲרִין כָּל סִבּוֹתֶיהָ.</P>

<P><B>ג,ד</B>  כְּלִי בַּרְזֶל, לֹא נָתְנָה לוֹ תּוֹרָה שֵׁעוּר--שֶׁנֶּאֱמָר "וְאִם-בִּכְלִי בַרְזֶל הִכָּהוּ וַיָּמֹת, רֹצֵחַ הוּא" (במדבר לה,טז), וְאַפִלּוּ בְּמַחַט:  וְהוּא, שֶׁיִּהְיֶה לוֹ חֹד כְּמוֹ מַחַט אוֹ שְׁפוּד אוֹ סַכִּין וְכַיּוֹצֶא בָּהֶן; אֲבָל אִם הִכָּהוּ בְּעֶשֶׁת שֶׁלְּבַרְזֶל וְכַיּוֹצֶא בָּהּ, אוֹמְדִין אוֹתָהּ כְּמוֹ שֶׁאוֹמְדִין הָאֶבֶן אוֹ הָעֵץ.</P>

<P><B>ג,ה</B>  הַמַּכֶּה אֶת חֲבֵרוֹ בְּלֹא כְּלִי וֶהֱמִיתוֹ, כְּגוֹן שֶׁהִכָּהוּ בְּיָדוֹ אוֹ בְּרַגְלוֹ אוֹ נְגָפוֹ בְּרֹאשׁוֹ וֶהֱמִיתוֹ--מְשַׁעֲרִין כּוֹחַ הַמַּכֶּה, וְכוֹחַ הַנֶּהְרָג, וּמְקוֹם הַמַּכָּה:  אֵינוּ דּוֹמֶה דּוֹחֵף חֲבֵרוֹ בְּאֶצְבָּעוֹ, לְבוֹעֵט בּוֹ בְּרַגְלוֹ בְּכָל כּוֹחוֹ; וְאֵינוּ דּוֹמֶה מַכֵּהוּ עַל לִבּוֹ, לְמַכֵּהוּ עַל מָתְנָיו; וְאֵינוּ דּוֹמֶה חַלָּשׁ הַמַּכֶּה אֶת הַבָּרִיא הֶחָזָק, לְבָרִיא חָזָק הַמַּכֶּה חַלָּשׁ אוֹ חוֹלֶה.</P>

<P><B>ג,ו</B>  וּמְנַיִן שֶׁמְּשַׁעֲרִין בְּכָל אֵלּוּ, שֶׁנֶּאֱמָר "אוֹ בְאֵיבָה הִכָּהוּ בְיָדוֹ, וַיָּמֹת--מוֹת-יוּמַת הַמַּכֶּה" (במדבר לה,כא):  אַף עַל פִּי שֶׁנֶּאֱמָר "בְּיָדוֹ", הִצְרִיךְ הַכָּתוּב לִהְיוֹת הַהַכָּיָה "בְּאֵיבָה"--מִכְּלָל שֶׁמְּשַׁעֲרִין אֶת כּוֹחַ הַהַכָּיָה.</P>

<P><B>ג,ז</B>  וְכֵן הַדּוֹחֵף אֶת חֲבֵרוֹ מֵרֹאשׁ הַגָּג, וְנָפַל וּמֵת--מְשַׁעֲרִין גֹּבַהּ הַמָּקוֹם שֶׁהִפִּילוֹ מֵעָלָיו, וְכוֹחַ הַנִּדְחָף:  שְׁאֵינוּ דּוֹמֶה בֶּן יוֹמוֹ שֶׁנָּפַל לְגָדוֹל שֶׁנָּפַל.  וּמְנַיִן שֶׁמְּשַׁעֲרִין גֹּבַהּ הַמָּקוֹם, שֶׁנֶּאֱמָר "וְאִם-בְּשִׂנְאָה, יֶהְדֳּפֶנּוּ" (במדבר לה,כ).  וְיֵרָאֶה לִי שֶׁכָּל מָקוֹם שְׁאֵין בְּגָבְהוֹ עֲשָׂרָה טְפָחִים--אֵין בּוֹ כְּדֵי לְהָמִית, כְּדֶרֶךְ שֶׁאָמְרוּ בַּבּוֹר לְעִנְיַן בְּהֵמָה.</P>

<P><B>ג,ח</B>  אֶחָד הַמַּכֶּה אֶת חֲבֵרוֹ בְּאֶבֶן אוֹ בְּעֵץ, אוֹ שֶׁהִכָּהוּ בְּגוּשׁ שֶׁלַּאֲדָמָה אוֹ בְּגוּשׁ שֶׁלְּמֶלַח וְגָפְרִית, אוֹ בְּסַל מָלֵא עָפָר אוֹ צְרוֹרוֹת, וְאַפִלּוּ בְּפֶלַח שֶׁלִּדְבֵלָה:  שֶׁנֶּאֱמָר "אֲשֶׁר-יָמוּת בָּהּ" (במדבר לה,יז; במדבר לה,כג)--כָּל שְׁהוּא רָאוּי לְהָמִית, וְהַכֹּבֶד הוּא שֶׁמֵּמִית.</P>

<P><B>ג,ט</B>  הַדּוֹחֵף אֶת חֲבֵרוֹ לְתוֹךְ הַמַּיִם אוֹ לְתוֹךְ הָאֵשׁ, אוֹמְדִין אוֹתוֹ--אִם יָכוֹל לַעֲלוֹת מִשָּׁם, פָּטוּר מִמִּיתַת בֵּית דִּין; וְאִם אֵינוּ יָכוֹל לַעֲלוֹת, חַיָּב.  וְכֵן אִם כָּבַשׁ עָלָיו בְּתוֹךְ הַיָּם אוֹ בְּתוֹךְ הָאֵשׁ, עַד שֶׁלֹּא נִשְׁאַר בּוֹ כּוֹחַ לַעֲלוֹת וּמֵת--חַיָּב, אַף עַל פִּי שְׁאֵינוּ הוּא הַדּוֹחֵף בַּתְּחִלָּה.</P>

<P><B>ג,י</B>  וְהוּא הַדִּין לְמַנִּיחַ יָדוֹ עַל פִּי חֲבֵרוֹ וְחֻטְמוֹ עַד שֶׁהִנִּיחוֹ מְפַרְפֵּר וְאֵינוּ יָכוֹל לִחְיוֹת, אוֹ שֶׁכְּפָתוֹ וְהִנִּיחוֹ בַּצִּנָּה אוֹ בַּחַמָּה עַד שֶׁמֵּת, אוֹ שֶׁבָּנָה עָלָיו מָקוֹם עַד שֶׁמָּנַע מִמֶּנּוּ הָרוּחַ, אוֹ שֶׁהִכְנִיסוֹ לִמְעָרָה וּבַיִת וְעִשַּׁן עָלָיו עַד שֶׁמֵּת, אוֹ שֶׁהִכְנִיסוֹ לְבַיִת שֶׁלְּשַׁיִשׁ וְהִדְלִיק עָלָיו נֵר עַד שֶׁהֱמִיתוֹ הַהֶבֶל--בְּכָל אֵלּוּ נֶהְרָג עָלָיו, שֶׁזֶּה כְּמִי שֶׁחֲנָקוֹ בְּיָדוֹ.</P>

<P><B>ג,יא</B>  [י] אֲבָל הַכּוֹפֵת אֶת חֲבֵרוֹ וְהִנִּיחוֹ בָּרָעָב עַד שֶׁמֵּת, אוֹ שֶׁכְּפָתוֹ וְהִנִּיחוֹ בִּמְקוֹם שֶׁסּוֹף הַצִּנָּה אוֹ הַחַמָּה לָבוֹא לְשָׁם, וּבָאָה וֶהֱמִיתַתּוּ, אוֹ שֶׁכָּפָה עָלָיו גִּגִּית, אוֹ שֶׁפָּרַע עָלָיו אֶת הַמַּעְזֵבָה, אוֹ שֶׁהִשִּׁיךְ בּוֹ אֶת הַנָּחָשׁ, וְאֵין צָרִיךְ לוֹמַר אִם שִׁסָּה בּוֹ כֶּלֶב אוֹ נָחָשׁ--בְּכָל אֵלּוּ אֵין בֵּית דִּין מְמִיתִין אוֹתוֹ, וַהֲרֵי הוּא רוֹצֵחַ; וְדוֹרֵשׁ דָּמִים, דּוֹרֵשׁ מִמֶּנּוּ דָּם.</P>

<P><B>ג,יב</B>  [יא] וְכֵן הַדּוֹחֵף חֲבֵרוֹ לְבוֹר, וְהָיָה שָׁם סֻלָּם בַּבּוֹר שֶׁיָּכוֹל לַעֲלוֹת עָלָיו, אוֹ שֶׁזָּרַק בּוֹ חֵץ, וְהָיָה תָּרִיס בְּיָדוֹ לְהָגֵן עָלָיו, וּבָא אַחֵר וְסִלַּק אֶת הַסֻּלָּם וְהֵסִיר אֶת הַתָּרִיס--שְׁנֵיהֶן אֵינָן נֶהְרָגִין בְּבֵית דִּין.  אַפִלּוּ הָיָה הַדּוֹחֵף עַצְמוֹ, הוּא שֶׁחָזַר וְסִלַּק אֶת הַסֻּלָּם--פָּטוּר מִמִּיתַת בֵּית דִּין; וְנִדְרָשׁ מִמֶּנּוּ דָּם.</P>

<P><B>ג,יג</B>  [יב] הַזּוֹרֵק צְרוֹר בְּכוֹתָל, וְחָזְרָה הָאֶבֶן לַאֲחוֹרֶיהָ וְהָרְגָה--חַיָּב מִיתַת בֵּית דִּין, שֶׁמִּכּוֹחוֹ הִיא בָּאָה.  וְכָל אֵלּוּ שֶׁמְּשַׂחֲקִין בְּכַדּוּר שֶׁהִתְרוּ בָּהֶן וְהָרְגוּ--בְּתוֹךְ אַרְבַּע אַמּוֹת, פְּטוּרִין; חוּץ לְאַרְבַּע אַמּוֹת, אַפִלּוּ לְסוֹף מֵאָה אַמָּה--חַיָּבִין:  וְהוּא, שֶׁיֵּשׁ בָּהּ כְּדֵי לְהָמִית כְּמוֹ שֶׁבֵּאַרְנוּ.  [יג] זָרַק אֶבֶן לְמַעְלָה, וְהָלְכָה לַצְּדָדִין וְהָרְגָה--חַיָּב.</P>

<P><B>ג,יד</B>  הַכּוֹפֵת אֶת חֲבֵרוֹ, וְהִנִּיחוּ בִּמְקוֹם שְׁאֵינוּ יָכוֹל לִבְרֹחַ, וְהֵצִיף עָלָיו מַיִם, וּמֵת--הֲרֵי זֶה נֶהְרָג עָלָיו:  וְהוּא, שֶׁיָּמוּת מִכּוֹחַ רִאשׁוֹן הַבָּא מִמַּעֲשָׂיו.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ד</H2>

<P><B>ד,א</B>  הַמִּתְכַּוֵּן לַהְרֹג אֶת זֶה, וְהָרַג אֶת זֶה--פָּטוּר מִמִּיתַת בֵּית דִּין, וּמִן הַתַּשְׁלוּמִין; וּמִן הַגָּלוּת, לְפִי שְׁאֵין עָרֵי מִקְלָט קוֹלְטוֹת אוֹתוֹ כְּמוֹ שֶׁיִּתְבָּאַר.  לְפִיכָּךְ הַזּוֹרֵק אֶבֶן לְתוֹךְ עֵדָה מִיִּשְׂרָאֵל, וְהָרַג אֶחָד מֵהֶן--פָּטוּר מִמִּיתַת בֵּית דִּין.</P>

<P><B>ד,ב</B>  נִתְכַּוַּן לְהַכּוֹת חֲבֵרוֹ עַל מָתְנָיו, וְלֹא הָיָה בַּכְּלִי כְּדֵי לְהָמִית עַל מָתְנָיו, וְהָלְכָה לָהּ הָאֶבֶן עַל לִבּוֹ, וְהָיָה בָּהּ כְּדֵי לְהָמִית עַל לִבּוֹ, וּמֵת, אוֹ שֶׁנִּתְכַּוַּן לְהַכּוֹתוֹ עַל לִבּוֹ, וְהָיָה בָּהּ כְּדֵי לְהָמִית עַל לִבּוֹ, וְהָלְכָה לָהּ עַל מָתְנָיו, וְלֹא הָיָה בָּהּ כְּדֵי לְהָמִית עַל מָתְנָיו, וּמֵת--פָּטוּר מִמִּיתַת בֵּית דִּין; וְאֵינוּ גּוֹלֶה, שְׁאֵין הַהוֹרֵג בְּכַוָּנָה גּוֹלֶה.</P>

<P><B>ד,ג</B>  אֲבָל אִם נִתְכַּוַּן לְהַכּוֹתוֹ עַל מָתְנָיו, וְהָיָה בָּהּ כְּדֵי לְהָמִית עַל מָתְנָיו, וְהָלְכָה לָהּ עַל לִבּוֹ, וּמֵת--הֲרֵי זֶה נֶהְרָג.  וְכֵן כָּל כַּיּוֹצֶא בְּזֶה.</P>

<P><B>ד,ד</B>  [ג] הַמַּכֶּה אֶת חֲבֵרוֹ בְּאֶבֶן אוֹ בְּאֶגְרוֹף וְכַיּוֹצֶא בָּהֶן, אוֹמְדִין אוֹתוֹ:  אִם אֲמָדוּהוּ לְחיִּים, נוֹתֵן חֲמִשָּׁה דְּבָרִים וְנִפְטָר; וְאַפִלּוּ חָלָה הַמֻּכֶּה, וְהִכְבִּיד וּמֵת מֵחֲמַת הַמַּכָּה--הֲרֵי זֶה פָּטוּר.</P>

<P><B>ד,ה</B>  וְאִם אֲמָדוּהוּ לְמִיתָה--אוֹסְרִין אֶת הַמַּכֶּה בְּבֵית הַסֹּהַר מִיָּד, וּמַמְתִּינִים לְזֶה; אִם מֵת, יֵהָרֵג הַמַּכֶּה.  וְאִם הֵקַל, וְנִתְרַפֵּא רְפוּאָה שְׁלֵמָה, וְהָלַךְ בַּשּׁוּק עַל רַגְלָיו כִּשְׁאָר הַבְּרִיאִים--מְשַׁלֵּם הַמַּכֶּה חֲמִשָּׁה דְּבָרִים, וְנִפְטָר.</P>

<P><B>ד,ו</B>  [ד] זֶה שֶׁנֶּאֱמָר בַּתּוֹרָה "עַל-מִשְׁעַנְתּוֹ" (שמות כא,יט)--אֵינוּ שֶׁיְּהַלַּךְ וְהוּא נִשְׁעָן עַל הַמַּטֶּה אוֹ עַל אַחֵר, שֶׁאַפִלּוּ הַנּוֹטֶה לָמוּת יָכוֹל לְהַלַּךְ עַל הַמִּשְׁעֶנֶת; לֹא נֶאֱמָר "מִשְׁעַנְתּוֹ" אֵלָא שֶׁיִּהְיֶה מְהַלֵּךְ עַל מִשְׁעֶנֶת כּוֹחוֹ, וְלֹא יִהְיֶה צָרִיךְ כּוֹחַ אַחֵר לְהִשָּׁעֵן עָלָיו.</P>

<P><B>ד,ז</B>  [ה] אֲמָדוּהוּ לְמִיתָה, וְהֵקַל מִמַּה שֶׁהָיָה, וּלְאַחַר מִכָּאן הִכְבִּיד וּמֵת--הֲרֵי זֶה נֶהְרָג; וְאֵין אוֹמְדִין אוֹתוֹ אֹמֶד שֵׁנִי כְּשֶׁהֵקַל, שֶׁרַגְלַיִם לַדָּבָר.</P>

<P><B>ד,ח</B>  [ו] הִכּוּהוּ עֲשָׂרָה בְּנֵי אָדָם בְּעֶשֶׂר מַקְלוֹת, וּמֵת--בֵּין שֶׁהִכּוּהוּ בְּזֶה אַחַר זֶה בֵּין שֶׁהִכּוּהוּ כְּאַחַת, כֻּלָּן פְּטוּרִין מִמִּיתַת בֵּית דִּין:  שֶׁנֶּאֱמָר "כָּל-נֶפֶשׁ אָדָם" (ויקרא כד,יז), עַד שֶׁיִּהְיֶה אֶחָד שֶׁהָרַג כָּל הַנֶּפֶשׁ.  וְהוּא הַדִּין לִדְחָפוּהוּ שְׁנַיִם אוֹ שֶׁכְּבָשׁוּהוּ שְׁנַיִם לְתוֹךְ הַמַּיִם, אוֹ שֶׁהָיוּ רַבִּים יוֹשְׁבִים וְיָצָא חֵץ מִבֵּינֵיהֶן וְהָרַג--כֻּלָּן פְּטוּרִין.</P>

<P><B>ד,ט</B>  [ז] זָרְקוּ בּוֹ עֲשָׂרָה אֶבֶן זֶה אַחַר זֶה, וְכָל אַחַת מֵהֶן אֵין בָּהּ כְּדֵי לְהָמִית, וְזָרַק אֶחָד אֶבֶן בָּאַחֲרוֹנָה, וְיֵשׁ בָּהּ כְּדֵי לְהָמִית וּמֵת--הֲרֵי זֶה הָאַחֲרוֹן נֶהְרָג עָלָיו.</P>

<P><B>ד,י</B>  רוֹצֵחַ שֶׁנִּגְמַר דִּינוֹ, וְנִתְעָרַב בַּאֲחֵרִים, וְלֹא נוֹדַע מִי הוּא מֵהֶן--כֻּלָּן פְּטוּרִין.  וְרוֹצֵחַ שֶׁלֹּא נִגְמַר דִּינוֹ, שֶׁנִּתְעָרַב בְּרוֹצְחִים אֲחֵרִים שֶׁנִּגְמַר דִּינָן--כֻּלָּן פְּטוּרִין מִן הַמִּיתָה, שְׁאֵין גּוֹמְרִין דִּינוֹ שֶׁלָּאָדָם אֵלָא בְּפָנָיו; וְאוֹסְרִין אֶת כֻּלָּן.</P>

<P><B>ד,יא</B>  [ח] הַהוֹרֵג נְפָשׁוֹת, וְלֹא הָיוּ שְׁנֵי הָעֵדִים רוֹאִין אוֹתוֹ כְּאַחַת, אֵלָא רָאָהוּ הָאֶחָד אַחַר הָאֶחָד, אוֹ שֶׁהָרַג בִּפְנֵי שְׁנֵי עֵדִים בְּלֹא הַתְרָאָה, אוֹ שֶׁהֻכְחֲשׁוּ הָעֵדִים בַּבְּדִיקוֹת וְלֹא הֻכְחֲשׁוּ בַּחֲקִירוֹת--כָּל אֵלּוּ הָרַצְחָנִין, כּוֹנְסִין אוֹתָן לַכִּיפָה וּמַאֲכִילִין אוֹתָן לֶחֶם צָר וּמַיִם לַחַץ עַד שֶׁיֵּצְרוּ מְעֵיהֶן; וְאַחַר כָּךְ מַאֲכִילִים אוֹתָן שְׂעוֹרִים, עַד שֶׁכְּרֵסָם נִבְקַעַת מִכֹּבֶד הַחֹלִי.</P>

<P><B>ד,יב</B>  [ט] וְאֵין עוֹשִׂין דָּבָר זֶה לִשְׁאָר מְחֻיְּבֵי מִיתוֹת בֵּית דִּין--אֵלָא אִם נִתְחַיַּב מִיתָה, מְמִיתִין אוֹתוֹ; וְאִם אֵינוּ חַיָּב מִיתָה, פּוֹטְרִין אוֹתוֹ:  שֶׁאַף עַל פִּי שֶׁיֵּשׁ עֲווֹנוֹת חֲמוּרִין מִשְּׁפִיכוּת דָּמִים, אֵין בָּהֶן הַשְׁחָתַת יִשּׁוּבוֹ שֶׁלָּעוֹלָם כִּשְׁפִיכוּת דָּמִים.  אַפִלּוּ עֲבוֹדָה זָרָה, וְאֵין צָרִיךְ לוֹמַר עֲרָיוֹת אוֹ חִלּוּל שַׁבָּת--אֵינָן כִּשְׁפִיכוּת דָּמִים:  שֶׁאֵלּוּ הָעֲווֹנוֹת הֶן מֵעֲבֵרוֹת שֶׁבֵּין אָדָם לְהַקָּדוֹשׁ בָּרוּךְ הוּא, אֲבָל שְׁפִיכוּת דָּמִים מֵעֲבֵרוֹת שֶׁבֵּינוֹ לְבֵין חֲבֵרוֹ.  וְכָל מִי שֶׁיֵּשׁ בְּיָדוֹ עָווֹן זֶה, הֲרֵי הוּא רָשָׁע גָּמוּר; וְאֵין כָּל הַמִּצְווֹת שֶׁעָשָׂה כָּל יָמָיו שְׁקוּלִין כְּנֶגֶד עָווֹן זֶה, וְלֹא יַצִּילוּ אוֹתוֹ מִן הַדִּין--שֶׁנֶּאֱמָר "אָדָם, עָשֻׁק בְּדַם-נָפֶשׁ . . ." (משלי כח,יז).</P>

<P><B>ד,יג</B>  צֵא וּלְמַד מֵאַחְאָב עוֹבֵד עֲבוֹדָה זָרָה, שֶׁהֲרֵי נֶאֱמָר בּוֹ "רַק, לֹא-הָיָה כְאַחְאָב" (מלכים א כא,כה); וּכְשֶׁנִּסְדְרוּ עֲווֹנוֹתָיו וְזָכִיּוֹתָיו לִפְנֵי אֱלֹהֵי הָרוּחוֹת, לֹא נִמְצָא לוֹ עָווֹן שֶׁחִיְּבוֹ כְּלָיָה וְלֹא הָיָה שָׁם דָּבָר אַחֵר שֶׁשָּׁקוּל כְּנֶגְדוֹ אֵלָא דְּמֵי נָבוֹת:  שֶׁנֶּאֱמָר "וַתֵּצֵא הָרוּחַ, וַתַּעֲמֹד לִפְנֵי ה'" (ראה מלכים א כב,כא; דברי הימים ב יח,כ), זוֹ רוּחַ נָבוֹת; וְנֶאֱמָר לָהּ "תְּפַתֶּה וְגַם-תּוּכָל" (מלכים א כב,כב; דברי הימים ב יח,כא).  וַהֲרֵי הוּא הָרָשָׁע לֹא הָרַג בְּיָדוֹ, אֵלָא סִבַּב; קַל וְחֹמֶר לַהוֹרֵג בְּיָדוֹ.</P>

<P><B>ד,יד</B>  [י] הַמִּינִים, וְהֶם עוֹבְדֵי עֲבוֹדָה זָרָה מִיִּשְׂרָאֵל, אוֹ הָעוֹשֶׂה עֲבֵרוֹת לְהַכְעִיס, אַפִלּוּ אָכַל נְבֵלָה אוֹ לָבַשׁ שַׁעַטְנֵז לְהַכְעִיס, הֲרֵי זֶה מִין, וְהָאֲפֵיקוֹרוֹסִין, וְהֶן שֶׁכּוֹפְרִין בַּתּוֹרָה וּבַנְּבוּאָה מִיִּשְׂרָאֵל--מִצְוָה לְהָרְגָן:  אִם יֵשׁ בְּיָדוֹ כּוֹחַ לְהָרְגָן בְּסַיִף בְּפַרְהֶסְיָה, הוֹרֵג; וְאִם לָאו, יָבוֹא עֲלֵיהֶן בַּעֲלִילוֹת עַד שֶׁיְּסַבַּב הֲרִיגָתָן.</P>

<P><B>ד,טו</B>  כֵּיצַד:  רָאָה אֶחָד מֵהֶן שֶׁנָּפַל לִבְאֵר, וְהַסֻּלָּם בַּבְּאֵר--קוֹדֵם וּמְסַלֵּק הַסֻּלָּם, וְאוֹמֵר לוֹ הֲרֵינִי טָרוּד לְהוֹרִיד בְּנִי מִן הַגָּג וְאַחְזִירֶנּוּ לָךְ.  וְכַיּוֹצֶא בִּדְבָרִים אֵלּוּ.</P>

<P><B>ד,טז</B>  [יא] אֲבָל הַגּוֹיִים שְׁאֵין בֵּינֵינוּ וּבֵינֵיהֶם מִלְחָמָה, וְרוֹעֵי בְּהֵמָה דַּקָּה מִיִּשְׂרָאֵל וְכַיּוֹצֶא בָּהֶן--אֵין מְסַבְּבִים לָהֶן הַמִּיתָה.  וְאָסוּר לְהַצִּילָן; אִם נָטוּ לָמוּת, כְּגוֹן שֶׁרָאָה אֶחָד מֵהֶן שֶׁנָּפַל לַיָּם--אֵינוּ מַעֲלֵהוּ:  שֶׁנֶּאֱמָר "לֹא תַעֲמֹד עַל-דַּם רֵעֶךָ" (ויקרא יט,טז), וְאֵין זֶה רֵעֶךָ.</P>

<P><B>ד,יז</B>  [יב] בַּמֶּה דְּבָרִים אֲמוּרִים, בְּיִשְׂרָאֵל בַּעַל עֲבֵרוֹת הָעוֹמֵד בְּרִשְׁעוֹ וְשׁוֹנֶה בּוֹ תָּמִיד, כְּגוֹן הָרוֹעִים בְּהֵמָה דַּקָּה שֶׁפָּקְרוּ בְּגָזֵל, וְהֶם הוֹלְכִים בְּאִוַּלְתָּן.  אֲבָל יִשְׂרָאֵל בַּעַל עֲבֵרוֹת שְׁאֵינוּ עוֹמֵד בְּרִשְׁעוֹ תָּמִיד, אֵלָא עוֹשֶׂה עֲבֵרוֹת לַהֲנָיַת עַצְמוֹ, כְּגוֹן אוֹכֵל נְבֵלוֹת לְתֵאָבוֹן--מִצְוָה לְהַצִּילוֹ, וְאָסוּר לַעֲמֹד עַל דָּמוֹ.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ה</H2>

<P><B>ה,א</B>  כָּל הַהוֹרֵג בִּשְׁגָגָה--גּוֹלֶה מִמְּדִינָה שֶׁהָרַג בָּהּ לְעָרֵי מִקְלָט, וּמִצְוַת עֲשֵׂה לְהַגְלוֹתוֹ:  שֶׁנֶּאֱמָר "וְיָשַׁב בָּהּ, עַד-מוֹת הַכֹּהֵן הַגָּדֹל" (במדבר לה,כה).  וְהֻזְהֲרוּ בֵּית דִּין שֶׁלֹּא לִקַּח כֹּפֶר מִן הָרוֹצֵחַ בִּשְׁגָגָה כְּדֵי לֵישֵׁב בְּעִירוֹ, שֶׁנֶּאֱמָר "וְלֹא-תִקְחוּ כֹפֶר, לָנוּס אֶל-עִיר מִקְלָטוֹ" (במדבר לה,לב).</P>

<P><B>ה,ב</B>  אֵין הָרוֹצֵחַ בִּשְׁגָגָה גּוֹלֶה, אֵלָא אִם כֵּן מֵת הַנֶּהְרָג מִיָּד; אֲבָל אִם חָבַל בּוֹ בִּשְׁגָגָה, אַף עַל פִּי שֶׁאֲמָדוּהוּ לְמִיתָה, וְחָלָה וּמֵת--אֵינוּ גּוֹלֶה:  שֶׁמֶּא הוּא קֵרַב אֶת מִיתַת עַצְמוֹ, אוֹ הָרוּחַ נִכְנְסָה בְּחַבּוּרָתוֹ וַהֲרָגַתּוּ.  אַפִלּוּ שָׁחַט בּוֹ כָּל שְׁנֵי הַסִּימָנִים, וְעָמַד מְעַט--אֵינוּ גּוֹלֶה עַל יָדוֹ.  לְפִיכָּךְ אִם לֹא פִרְכַּס כְּלָל, אוֹ שֶׁשְּׁחָטוֹ בִּמְקוֹם שְׁאֵין הָרוּחַ מְנַשֶּׁבֶת בּוֹ כְּגוֹן בַּיִת סָתוּם שֶׁלְּשַׁיִשׁ--הֲרֵי זֶה גּוֹלֶה.  וְכֵן כָּל כַּיּוֹצֶא בְּזֶה.</P>

<P><B>ה,ג</B>  יִשְׂרָאֵל שֶׁהָרַג בִּשְׁגָגָה אֶת הָעֶבֶד, אוֹ אֶת גֵּר תּוֹשָׁב--גּוֹלֶה.  וְכֵן הָעֶבֶד שֶׁהָרַג בִּשְׁגָגָה אֶת יִשְׂרָאֵל, אוֹ אֶת גֵּר תּוֹשָׁב; וְכֵן גֵּר תּוֹשָׁב שֶׁהָרַג אֶת גֵּר תּוֹשָׁב, אוֹ אֶת הָעֶבֶד בִּשְׁגָגָה--גּוֹלֶה, שֶׁנֶּאֱמָר "וְהָיְתָה לִבְנֵי יִשְׂרָאֵל, וְלַגֵּר וְלַתּוֹשָׁב בְּתוֹכָם" (ראה במדבר לה,טו).</P>

<P><B>ה,ד</B>  גֵּר תּוֹשָׁב שֶׁהָרַג אֶת יִשְׂרָאֵל בִּשְׁגָגָה--אַף עַל פִּי שְׁהוּא שׁוֹגֵג, הֲרֵי זֶה נֶהְרָג:  אָדָם מוּעָד לְעוֹלָם.  וְכֵן גֵּר תּוֹשָׁב שֶׁהָרַג גֵּר תּוֹשָׁב מִפְּנֵי שֶׁעָלָה עַל דַּעְתּוֹ שֶׁמֻּתָּר לְהָרְגוֹ, הֲרֵי זֶה קָרוֹב לְמֵזִיד; וְנֶהְרָג עָלָיו, הוֹאִיל וְנִתְכַּוַּן לְהָרְגוֹ.  וְגוֹי שֶׁהָרַג אֶת הַגּוֹי בִּשְׁגָגָה--אֵין עָרֵי מִקְלַט קוֹלְטוֹת אוֹתוֹ, שֶׁנֶּאֱמָר "וְהָיְתָה לִבְנֵי יִשְׂרָאֵל" (ראה במדבר לה,טו).</P>

<P><B>ה,ה</B>  הַבֵּן שֶׁהָרַג אֶת אָבִיו בִּשְׁגָגָה, גּוֹלֶה.  וְכֵן הָאָב שֶׁהָרַג אֶת בְּנוֹ בִּשְׁגָגָה, גּוֹלֶה עַל יָדוֹ:  בַּמֶּה דְּבָרִים אֲמוּרִים, בְּשֶׁהֲרָגוֹ שֶׁלֹּא בְּשָׁעַת לִמּוּד, אוֹ שֶׁהָיָה מְלַמְּדוֹ אֻמָּנוּת אַחֶרֶת שְׁאֵינוּ צָרִיךְ לָהּ.  אֲבָל אִם יִסַּר אֶת בְּנוֹ כְּדֵי לְלַמְּדוֹ תּוֹרָה אוֹ חָכְמָה אוֹ אֻמָּנוּת, וּמֵת--פָּטוּר.</P>

<P><B>ה,ו</B>  וְכֵן הָרָב הַמַּכֶּה אֶת תַּלְמִידוֹ, אוֹ שְׁלוּחַ בֵּית דִּין שֶׁהִכָּה אֶת בַּעַל דִּין הַנִּמְנָע מִלָּבוֹא לַדִּין, וֶהֱמִיתוֹ בִּשְׁגָגָה--פְּטוּרִין מִן הַגָּלוּת:  שֶׁנֶּאֱמָר "לַחְטֹב עֵצִים" (דברים יט,ה), לְדִבְרֵי הָרְשׁוּת; יָצָא הָאָב הַמַּכֶּה אֶת בְּנוֹ, וְהָרָב הָרוֹדֶה אֶת תַּלְמִידוֹ, וּשְׁלוּחַ בֵּית דִּין--שֶׁהֲרֵי שָׁגְגוּ וְהָרְגוּ, בְּשָׁעַת עֲשִׂיַּת הַמִּצְוָה.</P>

<P><B>ה,ז</B>  בַּתְּחִלָּה, אֶחָד שׁוֹגֵג וְאֶחָד מֵזִיד, מַקְדִּימִין לְעָרֵי מִקְלָט; וּבֵית דִּין שֶׁלְּאוֹתָהּ הָעִיר שֶׁהָרַג בָּהּ שׁוֹלְחִין וּמְבִיאִין אוֹתוֹ מִשָּׁם, וְדָנִין אוֹתוֹ--שֶׁנֶּאֱמָר "וְשָׁלְחוּ זִקְנֵי עִירוֹ, וְלָקְחוּ אֹתוֹ מִשָּׁם" (דברים יט,יב).  מִי שֶׁנִּתְחַיַּב מִיתָה--מְמִיתִין אוֹתוֹ, שֶׁנֶּאֱמָר "וְנָתְנוּ אֹתוֹ, בְּיַד גֹּאֵל הַדָּם" (שם); מִי שֶׁנִּפְטָר--פּוֹטְרִים אוֹתוֹ, שֶׁנֶּאֱמָר "וְהִצִּילוּ הָעֵדָה אֶת-הָרֹצֵחַ, מִיַּד גֹּאֵל הַדָּם" (במדבר לה,כה); מִי שֶׁנִּתְחַיַּב גָּלוּת--מַחְזִירִין אוֹתוֹ לִמְקוֹמוֹ, שֶׁנֶּאֱמָר "וְהֵשִׁיבוּ אֹתוֹ הָעֵדָה, אֶל-עִיר מִקְלָטוֹ" (שם).</P>

<P><B>ה,ח</B>  כְּשֶׁמְּשִׁיבִין אוֹתוֹ, מוֹסְרִין לוֹ שְׁנֵי תַּלְמִידֵי חֲכָמִים:  שֶׁמֶּא יַהַרְגֶנּוּ גּוֹאֵל הַדָּם בַּדֶּרֶךְ; וְאוֹמְרִין לָהֶם אַל תִּנְהֲגוּ בּוֹ מִנְהַג שׁוֹפְכֵי דָּמִים, בְּשׁוֹגֵג בָּא מַעֲשֶׂה לְיָדוֹ.</P>

<P><B>ה,ט</B>  רוֹצֵחַ בִּשְׁגָגָה שֶׁהֲרָגוֹ גּוֹאֵל הַדָּם חוּץ לִתְחוּם עִיר מִקְלָטוֹ--פָּטוּר, שֶׁנֶּאֱמָר "וְלוֹ, אֵין מִשְׁפַּט-מָוֶת" (דברים יט,ו).  [י] אֶחָד הַהוֹרְגוֹ בַּדֶּרֶךְ קֹדֶם שֶׁיִּכָּנֵס לְעִיר מִקְלָטוֹ, אוֹ שֶׁהֲרָגוֹ בַּחֲזִירָתוֹ עִם הַשְּׁנַיִם שֶׁשּׁוֹמְרִין אוֹתוֹ.  נִכְנַס לְעִיר מִקְלָטוֹ, וְיָצָא חוּץ לִתְחוּמָהּ בְּזָדוֹן--הֲרֵי זֶה הִתִּיר עַצְמוֹ לְמִיתָה, וּרְשׁוּת לְגוֹאֵל הַדָּם לְהָרְגוֹ; וְאִם הֲרָגוֹ כָּל אָדָם--אֵין חַיָּבִין עָלָיו, שֶׁנֶּאֱמָר "אֵין לוֹ, דָּם" (במדבר לה,כז).</P>

<P><B>ה,י</B>  [יא] יָצָא חוּץ לִתְחוּם עִיר מִקְלָטוֹ בִּשְׁגָגָה--כָּל הַהוֹרְגוֹ, בֵּין גּוֹאֵל הַדָּם בֵּין שְׁאָר אָדָם--גּוֹלֶה עַל יָדוֹ; הֲרָגוֹ בְּתוֹךְ תְּחוּם עִיר מִקְלָטוֹ, אַפִלּוּ גּוֹאֵל הַדָּם--הֲרֵי זֶה נֶהְרָג עָלָיו.</P>

<P><B>ה,יא</B>  [יב] הַמִּזְבֵּחַ קוֹלֵט--שֶׁהֲרֵי נֶאֱמָר בְּהוֹרֵג בְּזָדוֹן "מֵעִם מִזְבְּחִי, תִּקָּחֶנּוּ לָמוּת" (שמות כא,יד), מִכְּלָל שֶׁהַהוֹרֵג בִּשְׁגָגָה אֵינוּ נֶהְרָג בַּמִּזְבֵּחַ.  לְפִיכָּךְ הַהוֹרֵג בִּשְׁגָגָה, וּקְלָטוֹ מִזְבֵּחַ, וַהֲרָגוֹ שָׁם גּוֹאֵל הַדָּם--הֲרֵי זֶה נֶהְרָג עָלָיו, כְּמוֹ שֶׁהֲרָגוֹ בְּתוֹךְ עִיר מִקְלָטוֹ.</P>

<P><B>ה,יב</B>  [יג] אֵין קוֹלֵט אֵלָא גַּגּוֹ שֶׁלְּמִזְבַּח בֵּית הָעוֹלָמִים בִּלְבָד; וְאֵינוּ קוֹלֵט אֵלָא כּוֹהֵן, וַעֲבוֹדָה בְּיָדוֹ.  אֲבָל זָר, אוֹ כּוֹהֵן שְׁאֵינוּ עוֹבֵד עֲבוֹדָה בְּשָׁעָה שֶׁנֶּהְרָג, אוֹ שֶׁהָיָה עוֹבֵד וְלֹא הָיָה עַל גַּגּוֹ אֵלָא סָמוּךְ לַמִּזְבֵּחַ, אוֹ אוֹחֵז בְּקַרְנוֹתָיו--אֵינוּ נִקְלָט.  [יד] וְכָל מִי שֶׁקְּלָטוֹ הַמִּזְבֵּחַ, אֵין מַנִּיחִין אוֹתוֹ שָׁם; אֵלָא מוֹסְרִין לוֹ שׁוֹמְרִין, וּמַגְלִין אוֹתוֹ לְעָרֵי מִקְלָט.</P>

<P><B>ה,יג</B>  בַּמֶּה דְּבָרִים אֲמוּרִים, בִּמְחֻיָּב גָּלוּת.  אֲבָל מִי שֶׁפָּחַד מִן הַמֶּלֶךְ שֶׁלֹּא יַהַרְגֶנּוּ בְּדִין הַמַּלְכוּת, אוֹ מִבֵּית דִּין שֶׁלֹּא יַהַרְגוּהוּ בְּהוֹרָאַת שָׁעָה, וּבָרַח לַמִּזְבֵּחַ וְנִסְמַךְ לוֹ, וְאַפִלּוּ הָיָה זָר--הֲרֵי זֶה נִצּוֹל; וְאֵין לוֹקְחִין אוֹתוֹ מֵעַל הַמִּזְבֵּחַ לָמוּת לְעוֹלָם, אֵלָא אִם כֵּן נִתְחַיַּב מִיתַת בֵּית דִּין בְּעֵדוּת גְּמוּרָה וְהַתְרָאָה, כִּשְׁאָר כָּל הֲרוּגֵי בֵּית דִּין תָּמִיד.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ו</H2>

<P><B>ו,א</B>  שְׁלוֹשָׁה הֶם הַהוֹרְגִים בְּלֹא כַּוָּנָה:  [ב] יֵשׁ הוֹרֵג בִּשְׁגָגָה וְהַעְלָמָה גְּמוּרָה, וְזֶה הוּא שֶׁנֶּאֱמָר בּוֹ "וַאֲשֶׁר לֹא צָדָה, וְהָאֱלֹהִים אִנָּה לְיָדוֹ" (שמות כא,יג).  וְדִינוֹ שֶׁיִּגְלֶה לְעָרֵי מִקְלָט, וְיִנָּצֵל כְּמוֹ שֶׁבֵּאַרְנוּ.</P>

<P><B>ו,ב</B>  [ג] וְיֵשׁ הוֹרֵג בִּשְׁגָגָה, וְתִהְיֶה הַשְּׁגָגָה קְרוֹבָה לְאֹנֶס; וְהוּא שֶׁיֵּארַע בְּמִיתַת זֶה מְאֹרַע פֶּלֶא, שְׁאֵינוּ מָצוּי בְּרֹב מְאֹרָעוֹת בְּנֵי אָדָם.  וְדִינוֹ שְׁהוּא פָּטוּר מִן הַגָּלוּת; וְאִם הֲרָגוֹ גּוֹאֵל הַדָּם, נֶהְרָג עָלָיו.</P>

<P><B>ו,ג</B>  [ד] וְיֵשׁ הוֹרֵג בִּשְׁגָגָה, וְתִהְיֶה הַשְּׁגָגָה קְרוֹבָה לְזָדוֹן; וְהוּא שֶׁיִּהְיֶה בַּדָּבָר כְּמוֹ פְּשִׁיעָה, אוֹ שֶׁהָיָה לוֹ לְהִזָּהֵר וְלֹא נִזְהַר.  וְדִינוֹ שְׁאֵינוּ גּוֹלֶה:  מִפְּנֵי שֶׁעֲווֹנוֹ חָמוּר, אֵין גָּלוּת מְכַפֶּרֶת לוֹ; וְאֵין עָרֵי מִקְלַט קוֹלְטוֹת אוֹתוֹ, שְׁאֵינָן קוֹלְטוֹת אֵלָא הַמְּחֻיָּב גָּלוּת בִּלְבָד.</P>

<P><B>ו,ד</B>  לְפִיכָּךְ אִם מְצָאוֹ גּוֹאֵל הַדָּם בְּכָל מָקוֹם, וַהֲרָגוֹ--פָּטוּר.  [ה] וּמַה יַעֲשֶׂה זֶה, יֵשֵׁב וְיִשְׁמֹר עַצְמוֹ מִגּוֹאֵל הַדָּם.  וְכֵן כָּל הָרַצְחָנִים שֶׁהָרְגוּ בְּעֵד אֶחָד, אוֹ בְּלֹא הַתְרָאָה, וְכַיּוֹצֶא בָּהֶן--אִם הֲרָגָן גּוֹאֵל הַדָּם, אֵין לָהֶם דָּמִים:  לֹא יִהְיוּ אֵלּוּ חֲמוּרִים מֵהַהוֹרֵג בְּלֹא כַּוָּנָה.</P>

<P><B>ו,ה</B>  [ו] כֵּיצַד:  הַזּוֹרֵק אֶבֶן לִרְשׁוּת הָרַבִּים וְהָרַג, אוֹ הַסּוֹתֵר כּוֹתָלוֹ לִרְשׁוּת הָרַבִּים וְנָפְלָה אֶבֶן וְהֵמִיתָה--בֵּין שֶׁסְּתָרוֹ בַּיּוֹם, בֵּין שֶׁסְּתָרוֹ בַּלַּיְלָה--הֲרֵי זֶה קָרוֹב לְמֵזִיד, וְאֵינוּ נִקְלָט:  מִפְּנֵי שֶׁזּוֹ פְּשִׁיעוּת הִיא, שֶׁהֲרֵי הָיָה לוֹ לְעַיַּן וְאַחַר כָּךְ יִזְרֹק אוֹ יִסְתֹּר.</P>

<P><B>ו,ו</B>  [ז] סְתָרוֹ לָאַשְׁפָּה בַּלַּיְלָה--אִם הָרַבִּים מְצוּיִין בָּהּ--הֲרֵי זֶה קָרוֹב לְמֵזִיד, וְאֵינוּ נִקְלָט; וְאִם אֵין הָרַבִּים מְצוּיִין בָּהּ כְּלָל--הֲרֵי זֶה קָרוֹב לְאֹנֶס, וּפָטוּר מִן הַגָּלוּת.  [ח] הָיְתָה הָאַשְׁפָּה עֲשׂוּיָה לְהִפָּנוֹת בָּהּ בַּלַּיְלָה, וְאֵינָהּ עֲשׂוּיָה לְהִפָּנוֹת בָּהּ בַּיּוֹם, וְנִקְרָה אָדָם וְיָשַׁב שָׁם, וְנָפְלָה עָלָיו אֶבֶן בְּשָׁעַת סְתִירָה וּמֵת--הֲרֵי זֶה גּוֹלֶה.</P>

<P><B>ו,ז</B>  וְאִם אַחַר שֶׁנָּפְלָה הָאֶבֶן, בָּא זֶה וְיָשַׁב שָׁם וְנָפְלָה עָלָיו וּמֵת--הֲרֵי זֶה פָּטוּר מִן הַגָּלוּת.  [ט] וְכֵן הַזּוֹרֵק אֶת הָאֶבֶן, וְאַחַר שֶׁיָּצַאת מִיָּדוֹ הוֹצִיא הַלָּה אֶת רֹאשׁוֹ וְקִבְּלָהּ וּמֵת--פָּטוּר מִן הַגָּלוּת:  שֶׁנֶּאֱמָר "וּמָצָא אֶת-רֵעֵהוּ" (דברים יט,ה), פְּרָט לַמַּמְצִיא עַצְמוֹ.</P>

<P><B>ו,ח</B>  [י] הַשּׂוֹנֵא שֶׁהָרַג בִּשְׁגָגָה--אֵינוּ נִקְלָט, שֶׁנֶּאֱמָר "וְהוּא לֹא-אוֹיֵב לוֹ" (במדבר לה,כג):  חֶזְקָתוֹ שְׁהוּא קָרוֹב לְמֵזִיד.  וְאֵיזֶה הוּא שׂוֹנֵא, זֶה שֶׁלֹּא דִבַּר עִמּוֹ שְׁלוֹשָׁה יָמִים מִפְּנֵי הָאֵיבָה; וְכֵן אִם נִכְנַס לְקֶרֶן זָוִית וֶהֱמִיתוֹ שָׁם בִּשְׁגָגָה, אוֹ שֶׁדְּחָפוֹ בְּגוּפוֹ, אוֹ שֶׁנִּתְכַּוַּן לִזְרֹק שְׁתַּיִם וְזָרַק אַרְבַּע, אוֹ שֶׁעָלָה עַל דַּעְתּוֹ שֶׁמֻּתָּר לַהְרֹג, אוֹ שֶׁנִּתְכַּוַּן לַהְרֹג אֶת זֶה וְהָרַג אֶת זֶה, אַפִלּוּ נִתְכַּוַּן לַהְרֹג גּוֹי אוֹ בְּהֵמָה וְנִמְצְאוּ יִשְׂרָאֵל--הֲרֵי כָּל אֵלּוּ קְרוֹבִין לְמֵזִיד, וְאֵינָן נִקְלָטִין.</P>

<P><B>ו,ט</B>  [יא] הַנִּכְנָס לַחֲצַר בַּעַל הַבַּיִת שֶׁלֹּא בִּרְשׁוּת, וַהֲרָגוֹ בַּעַל הַבַּיִת בִּשְׁגָגָה--פָּטוּר מִן הַגָּלוּת:  שֶׁנֶּאֱמָר "וַאֲשֶׁר יָבֹא אֶת-רֵעֵהוּ בַיַּעַר" (דברים יט,ה)--מַה יַעַר שֶׁיֵּשׁ רְשׁוּת לַנֶּהְרָג לְהִכָּנֵס לְשָׁם, אַף כָּל כַּיּוֹצֶא בּוֹ.  לְפִיכָּךְ הַנִּכְנָס לְחָנוּת הַנַּגָּר שֶׁלֹּא בִּרְשׁוּת, וְנִתְּזָה בְּקַעַת, וְטָפְחָה לוֹ עַל פָּנָיו, וּמֵת--פָּטוּר מִגָּלוּת; וְאִם נִכְנַס בִּרְשׁוּת, הֲרֵי זֶה גּוֹלֶה.</P>

<P><B>ו,י</B>  [יב] מִי שֶׁהָיָה דּוֹלֶה אֶת הֶחָבִית לְהַעֲלוֹתָהּ לַגָּג, וְנִפְסַק הַחֶבֶל וְנָפְלָה עַל חֲבֵרוֹ וַהֲרָגַתְהוּ, אוֹ שֶׁהָיָה עוֹלֶה בְּסֻלָּם, וְנָפַל עַל חֲבֵרוֹ וַהֲרָגוֹ--פָּטוּר מִן הַגָּלוּת:  שֶׁזֶּה כְּמוֹ אָנוּס הוּא, שְׁאֵין זֶה דָּבָר הַקָּרוֹב לִהְיוֹת בְּרֹב הָעִתִּים אֵלָא כְּמוֹ פֶּלֶא הוּא.</P>

<P><B>ו,יא</B>  אֲבָל אִם הָיָה מְשַׁלְשֵׁל אֶת הֶחָבִית, וְנָפְלָה עַל חֲבֵרוֹ וַהֲרָגַתְהוּ, הָיָה יוֹרֵד בְּסֻלָּם, וְנָפַל עַל חֲבֵרוֹ וַהֲרָגוֹ, הָיָה מְעַגֵּל בְּמַעְגָּלָה, וְנָפְלָה עַל חֲבֵרוֹ וַהֲרָגַתְהוּ--גּוֹלֶה:  שֶׁנֶּאֱמָר "וַיַּפֵּל עָלָיו, וַיָּמֹת" (במדבר לה,כג), עַד שֶׁיִּפֹּל דֶּרֶךְ נְפִילָה.  שֶׁהֲרֵי דֶּרֶךְ נְפִילָה מָצוּי בְּרֹב הָעִתִּים לְהֶזֵּק, וְדָבָר קָרוֹב הוּא לִהְיוֹת, שֶׁהֲרֵי טֶבַע הַכֹּבֶד לֵירַד לְמַטָּה בִּמְהֵרָה; הוֹאִיל וְלֹא זֵרַז עַצְמוֹ, וְתִקַּן מַעֲשָׂיו יָפֶה בְּשָׁעַת יְרִידָה--יִגְלֶה.  וְכֵן כָּל כַּיּוֹצֶא בְּזֶה.</P>

<P><B>ו,יב</B>  [יג] קַצָּב שֶׁהָיָה מְקַצֵּב וְהִגְבִּיהַּ יָדוֹ בַּקּוּפִיס לַאֲחוֹרָיו, וְהִחְזִירוֹ לְשַׁבַּר הָעֶצֶם כְּדֶרֶךְ שֶׁהַקַּצָּבִים עוֹשִׂין--כָּל שֶׁיָּמוּת בַּהוֹלָכָה, שְׁהִיא הַגְבָּהָה מִלְּפָנָיו וִירִידָה מֵאֲחוֹרָיו--אֵינוּ גּוֹלֶה עָלָיו; וְכָל שֶׁיָּמוּת בַּהַחְזָרָה, שְׁהִיא עֲלִיָּה מֵאֲחוֹרָיו וִירִידָה לְפָנָיו--גּוֹלֶה.  זֶה הַכְּלָל:  כָּל שֶׁבְּדֶרֶךְ יְרִידָתוֹ, גּוֹלֶה; שֶׁלֹּא בְּדֶרֶךְ יְרִידָתוֹ, אֵינוּ גּוֹלֶה; וְאַפִלּוּ בִּירִידָה שְׁהִיא צֹרֶךְ עֲלִיָּה, אֵינוּ גּוֹלֶה.</P>

<P><B>ו,יג</B>  [יד] כֵּיצַד:  הָיָה עוֹלֶה בְּסֻלָּם, וְנִשְׁמְטָה שְׁלִיבָה מִתַּחַת רַגְלוֹ, וְנָפְלָה וְהֵמִיתָה--פָּטוּר מִן הַגָּלוּת.  וְכֵן הַמִּתְכַּוֵּן לִזְרֹק בְּצַד זֶה, וְהָלְכָה לָהּ בְּצַד אַחֵר, אוֹ שֶׁהָיְתָה אֶבֶן מֻנַּחַת לוֹ בְּחֵיקוֹ וְלֹא הִכִּיר בָּהּ מֵעוֹלָם, וְעָמַד וְנָפְלָה וְהֵמִיתָה, וְכֵן הַסּוֹמֶה שֶׁהָרַג בִּשְׁגָגָה--כָּל אֵלּוּ פְּטוּרִין מִן הַגָּלוּת, מִפְּנֵי שְׁהֶן קָרוֹב לְאֹנֶס.</P>

<P><B>ו,יד</B>  [טו] הָיְתָה אֶבֶן בְּחֵיקוֹ וְהִכִּיר בָּהּ וּשְׁכָחָהּ, וְעָמַד וְנָפְלָה וְהֵמִיתָה--גּוֹלֶה:  שֶׁנֶּאֱמָר "בִּשְׁגָגָה" (במדבר לה,יא; במדבר לה,טו), מִכְּלָל שֶׁהָיְתָה לוֹ יְדִיעָה.</P>

<P><B>ו,טו</B>  נִשְׁמַט הַבַּרְזֶל מִקַּתּוֹ, וְהָרַג--הֲרֵי זֶה גּוֹלֶה.  נִשְׁמַט הַבַּרְזֶל מִן הָעֵץ הַמִּתְבַּקֵּעַ--אֵינוּ גּוֹלֶה, מִפְּנֵי שְׁאֵין זֶה מִכּוֹחוֹ אֵלָא מִכּוֹחַ כּוֹחוֹ; וְנִמְצָא כְּמוֹ אֹנֶס.  וְכֵן הַזּוֹרֵק אֶבֶן לַתָּמָר לְהַפִּיל תְּמָרִים, וְנָפַל מִן הַתְּמָרִים עַל תִּינוֹק, וַהֲרָגוּהוּ--פָּטוּר, מִפְּנֵי שְׁהֶן בָּאִין מִכּוֹח כּוֹחוֹ.  וְכֵן כָּל כַּיּוֹצֶא בְּזֶה מִשְּׁאָר הַסִּבּוֹת.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ז</H2>

<P><B>ז,א</B>  תַּלְמִיד שֶׁגָּלָה לְעָרֵי מִקְלָט, מַגְלִין רִבּוֹ עִמּוֹ:  שֶׁנֶּאֱמָר "וָחָי" (דברים ד,מב; דברים יט,ד; דברים יט,ה)--עֲשֵׂה לוֹ כְּדֵי שֶׁיִּחְיֶה, וְחַיֵּי בַּעֲלֵי חָכְמָה וּמְבַקְּשֶׁיהָ בְּלֹא תַּלְמוּד כְּמִיתָה חֲשׁוּבָה.  וְכֵן הָרָב שֶׁגָּלָה, מַגְלִין יְשִׁיבָתוֹ עִמּוֹ.</P>

<P><B>ז,ב</B>  עֶבֶד שֶׁגָּלָה לְעִיר מִקְלָט--אֵין רִבּוֹ חַיָּב לְזוּנוֹ, וּמַעֲשֵׂה יָדָיו לְרִבּוֹ.  אִשָּׁה שֶׁגָּלָת לְעִיר מִקְלָט, בַּעְלָהּ חַיָּב לְזוּנָהּ, וְאֵינוּ יָכוֹל לוֹמַר לָהּ שְׂאִי מַעֲשֵׂה יָדַיִךְ בִּמְזוֹנוֹתַיִךְ, אֵלָא אִם כֵּן הָיוּ מַסְפִּיקִין לָהּ.</P>

<P><B>ז,ג</B>  רוֹצֵחַ שֶׁנִּגְמַר דִּינוֹ לְהַגְלוֹתוֹ, וּמֵת קֹדֶם שֶׁיִּגְלֶה--מוֹלִיכִין עַצְמוֹתָיו לְשָׁם; וְרוֹצֵחַ שֶׁמֵּת בְּעִיר מִקְלָטוֹ, קוֹבְרִין אוֹתוֹ שָׁם.  וּבְעֵת שֶׁיָּמוּת הַכּוֹהֵן הַגָּדוֹל, מוֹלִיכִין עַצְמוֹת הָרוֹצֵחַ מִשָּׁם לְקִבְרֵי אֲבוֹתָיו.</P>

<P><B>ז,ד</B>  שְׁאָר הַלְּוִיִּים הַשּׁוֹכְנִים בְּעָרֵי מִקְלָט--כְּשֶׁיָּמוּת אֶחָד מֵהֶן, אֵינוּ נִקְבָּר בָּעִיר וְלֹא בְּתוֹךְ הַתְּחוּם:  שֶׁנֶּאֱמָר "וּמִגְרְשֵׁיהֶם, יִהְיוּ לִבְהֶמְתָּם וְלִרְכֻשָׁם, וּלְכֹל, חַיָּתָם" (במדבר לה,ג)--לְחַיִּים נִתְּנוּ, וְלֹא לִקְבוּרָה.</P>

<P><B>ז,ה</B>  רוֹצֵחַ שֶׁהָרַג בִּשְׁגָגָה בְּעִיר מִקְלָטוֹ--גּוֹלֶה בָּהּ מִשְּׁכוּנָה לִשְׁכוּנָה, וְאֵינוּ יוֹצֶא מִן הָעִיר.  וּבֶן לֵוִי שֶׁהָרַג בִּמְדִינָתוֹ--גּוֹלֶה לִמְדִינָה אַחֶרֶת מֵעָרֵי הַלְּוִיִּים, לְפִי שֶׁכֻּלָּן קוֹלְטוֹת כְּמוֹ שֶׁיִּתְבָּאַר; וְאִם הָרַג חוּץ מֵעָרֵי הַלְּוִיִּים, וּבָרַח לְעִירוֹ--הֲרֵי זֶה קוֹלְטוֹ.</P>

<P><B>ז,ו</B>  עִיר מִקְלָט שֶׁרֻבָּהּ רַצְחָנִים, אֵינָהּ קוֹלֶטֶת--שֶׁנֶּאֱמָר "וְדִבֶּר בְּאָזְנֵי זִקְנֵי הָעִיר-הַהִיא, אֶת-דְּבָרָיו" (יהושוע כ,ד), וְלֹא שֶׁשָּׁווּ דִּבְרֵיהֶם לִדְבָרָיו.  וְכֵן עִיר שְׁאֵין בָּהּ זְקֵנִים--אֵינָהּ קוֹלֶטֶת, שֶׁנֶּאֱמָר "זִקְנֵי הָעִיר-הַהִיא".</P>

<P><B>ז,ז</B>  רוֹצֵחַ שֶׁגָּלָה לְעִיר מִקְלָט, וְרָצוּ אַנְשֵׁי הָעִיר לְכַבְּדוֹ--יֹאמַר לָהֶם רוֹצֵחַ אֲנִי; אָמְרוּ לוֹ אַף עַל פִּי כֵן, מְקַבֵּל מֵהֶן.</P>

<P><B>ז,ח</B>  הַגּוֹלֶה אֵינוּ יוֹצֶא מֵעִיר מִקְלָטוֹ לְעוֹלָם, וְאַפִלּוּ לִדְבַר מִצְוָה, אוֹ לְעֵדוּת בֵּין עֵדוּת מָמוֹן בֵּין עֵדוּת נְפָשׁוֹת:  וְאַפִלּוּ לְהַצִּיל נֶפֶשׁ בְּעֵדוּתוֹ, אוֹ לְהַצִּיל מִיַּד הַגַּיִס, אוֹ מִיַּד הַנָּהָר, מִיַּד הַדְּלֵקָה, וּמִיַּד הַמַּפֹּלֶת.  וְאַפִלּוּ כָּל יִשְׂרָאֵל צְרִיכִין לִתְשׁוּעָתוֹ כְּיוֹאָב בֶּן צְרוּיָה, אֵינוּ יוֹצֶא מִשָּׁם לְעוֹלָם עַד שֶׁיָּמוּת הַכּוֹהֵן הַגָּדוֹל.  וְאִם יָצָא, הִתִּיר עַצְמוֹ לְמִיתָה כְּמוֹ שֶׁבֵּאַרְנוּ.</P>

<P><B>ז,ט</B>  אֶחָד כּוֹהֵן גָּדוֹל הַמָּשׁוּחַ בְּשֶׁמֶן הַמִּשְׁחָה, וְאֶחָד הַמְּרֻבֶּה בִּבְגָדִים; וְאֶחָד כּוֹהֵן גְּדוֹל הָעוֹבֵד, וְאֶחָד הַכּוֹהֵן שֶׁעָבַר:  כָּל אֶחָד מֵאַרְבַּעְתָּן שֶׁמֵּת, מַחְזִיר אֶת הָרוֹצֵחַ.  אֲבָל מְשׁוּחַ מִלְחָמָה אֵינוּ מַחְזִיר, מִפְּנֵי שְׁהוּא כְּכוֹהֵן הִדְיוֹט.</P>

<P><B>ז,י</B>  רוֹצֵחַ שֶׁנִּגְמַר דִּינוֹ לְגָלוּת, וְלֹא הָיָה שָׁם כּוֹהֵן גָּדוֹל, וְהַהוֹרֵג כּוֹהֵן גָּדוֹל, וְלֹא הָיָה שָׁם כּוֹהֵן גָּדוֹל אַחֵר, וְכוֹהֵן גָּדוֹל שֶׁהָרַג, וְלֹא הָיָה שָׁם כּוֹהֵן גָּדוֹל אַחֵר--הֲרֵי אֵלּוּ גּוֹלִין, וְאֵינָן יוֹצְאִין מֵעִיר מִקְלָט לְעוֹלָם.</P>

<P><B>ז,יא</B>  נִגְמַר דִּינוֹ לְגָלוּת, וְאַחַר כָּךְ מֵת הַכּוֹהֵן הַגָּדוֹל קֹדֶם שֶׁיִּגְלֶה הָרוֹצֵחַ--הֲרֵי זֶה פָּטוּר מִן הַגָּלוּת.  וְאִם עַד שֶׁלֹּא נִגְמַר דִּינוֹ מֵת הַכּוֹהֵן הַגָּדוֹל, וּמִנּוּ כּוֹהֵן אַחֵר תַּחְתָּיו, וְאַחַר כָּךְ נִגְמַר דִּינוֹ--הֲרֵי זֶה חוֹזֵר בְּמִיתָתוֹ שֶׁלַּשֵּׁנִי שֶׁנִּגְמַר דִּינוֹ בְּפָנָיו.</P>

<P><B>ז,יב</B>  נִגְמַר דִּינוֹ, וְנִמְצָא הַכּוֹהֵן הַגָּדוֹל בֶּן גְּרוּשָׁה אוֹ בֶּן חֲלוּצָה--בָּטְלָה כְּהֻנָּה, וּכְאִלּוּ נִגְמַר דִּינוֹ בְּלֹא כּוֹהֵן גָּדוֹל, וְאֵינוּ יוֹצֶא מִשָּׁם לְעוֹלָם.</P>

<P><B>ז,יג</B>  רוֹצֵחַ שֶׁשָּׁב לְעִירוֹ אַחַר מוֹת הַכּוֹהֵן הַגָּדוֹל, הֲרֵי הוּא כִּשְׁאָר כָּל אָדָם; וְאִם הֲרָגוֹ גּוֹאֵל הַדָּם--נֶהְרָג עָלָיו, שֶׁכְּבָר נִתְכַּפַּר לוֹ בְּגָלוּתוֹ.  [יד] וְאַף עַל פִּי שֶׁנִּתְכַּפַּר לוֹ, אֵינוּ חוֹזֵר לַשְּׂרָרָה שֶׁהָיָה בָּהּ לְעוֹלָם, אֵלָא הֲרֵי הוּא מוּרָד מִגְּדֻלָּתוֹ כָּל יָמָיו, הוֹאִיל וּבָאָה תַּקְלָה זוֹ הַגְּדוֹלָה עַל יָדוֹ.</P>

<P><B>ז,יד</B>  [טו] אַף עַל פִּי שֶׁהַחוֹבֵל בְּאָבִיו בְּזָדוֹן, חַיָּב מִיתַת בֵּית דִּין כְּמוֹ הַהוֹרֵג שְׁאָר אָדָם, אִם חָבַל בְּאָבִיו אוֹ בְּאִמּוֹ בִּשְׁגָגָה, אֵינוּ חַיָּב גָּלוּת:  שֶׁלֹּא חִיְּבָה תּוֹרָה גָּלוּת אֵלָא לְהוֹרֵג נֶפֶשׁ אָדָם בִּשְׁגָגָה בִּלְבָד, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ח</H2>

<P><B>ח,א</B>  מִצְוַת עֲשֵׂה לְהַפְרִישׁ עָרֵי מִקְלָט, שֶׁנֶּאֱמָר "שָׁלוֹשׁ עָרִים, תַּבְדִּיל לָךְ" (דברים יט,ב; דברים יט,ז); וְאֵין עָרֵי מִקְלָט נוֹהֲגוֹת אֵלָא בְּאֶרֶץ יִשְׂרָאֵל.  [ב] וְשֵׁשׁ עָרִים הָיוּ:  שָׁלוֹשׁ הִבְדִּיל מֹשֶׁה רַבֵּנוּ בְּעֵבֶר הַיַּרְדֵּן, וְשָׁלוֹשׁ הִבְדִּיל יְהוֹשׁוּעַ בְּאֶרֶץ כְּנַעַן.</P>

<P><B>ח,ב</B>  [ג] אֵין אַחַת מֵעָרֵי מִקְלָט קוֹלֶטֶת, עַד שֶׁיֻּבְדְּלוּ כֻּלָּן--שֶׁנֶּאֱמָר "שֵׁשׁ-עָרֵי מִקְלָט, תִּהְיֶינָה לָכֶם" (במדבר לה,יג).  וְהוֹדִיעָנוּ מֹשֶׁה רַבֵּנוּ שְׁאֵין שָׁלוֹשׁ שֶׁבְּעֵבֶר הַיַּרְדֵּן קוֹלְטוֹת, עַד שֶׁיֻּבְדְּלוּ שָׁלוֹשׁ שֶׁבְּאֶרֶץ כְּנַעַן.  וְלָמָּה הִבְדִּילָן--אָמַר הוֹאִיל וּבָאָה מִצְוָה לְיָדִי, אֲקַיְּמֶנָּה.</P>

<P><B>ח,ג</B>  [ד] בִּימֵי הַמֶּלֶךְ הַמָּשִׁיחַ מוֹסִיפִין שָׁלוֹשׁ אֲחֵרוֹת עַל אֵלּוּ הַשֵּׁשׁ, שֶׁנֶּאֱמָר "וְיָסַפְתָּ לְךָ עוֹד שָׁלֹשׁ עָרִים, עַל הַשָּׁלֹשׁ הָאֵלֶּה" (דברים יט,ט).  וְהֵיכָן מוֹסִיפִין אוֹתָן--בְּעָרֵי הַקֵּינִי וְהַקְּנִיזִי וְהַקַּדְמוֹנִי, שֶׁנִּכְרַת לְאַבְרָהָם אָבִינוּ עֲלֵיהֶן בְּרִית, וַעֲדַיִן לֹא נִכְבְּשׁוּ; וַעֲלֵיהֶן נֶאֱמָר בַּתּוֹרָה "וְאִם-יַרְחִיב ה' אֱלֹהֶיךָ, אֶת-גְּבֻלְךָ, כַּאֲשֶׁר נִשְׁבַּע, לַאֲבֹתֶיךָ; וְנָתַן לְךָ אֶת-כָּל-הָאָרֶץ, אֲשֶׁר דִּבֶּר לָתֵת לַאֲבֹתֶיךָ . . . וְיָסַפְתָּ לְךָ עוֹד שָׁלֹשׁ עָרִים, עַל הַשָּׁלֹשׁ הָאֵלֶּה" (דברים יט,ח-ט).</P>

<P><B>ח,ד</B>  [ה] וְחַיָּבִין בֵּית דִּין לְכַוַּן הַדְּרָכִים לְעָרֵי מִקְלָט, וּלְתַקַּן אוֹתָם וּלְהַרְחִיבָן; וּמְסִירִין מֵהֶן כָּל מִכְשׁוֹל וְכָל תַּקְלָה, וְאֵין מַנִּיחִין בַּדֶּרֶךְ לֹא תֵּל, וְלֹא גַּיְא וְלֹא נָהָר אֵלָא עוֹשִׂין עָלָיו גֶּשֶׁר כְּדֵי שֶׁלֹּא לְעַכַּב אֶת הַבּוֹרֵחַ לְשָׁם:  שֶׁנֶּאֱמָר "תָּכִין לְךָ, הַדֶּרֶךְ" (דברים יט,ג).  וְרֹחַב דֶּרֶךְ עָרֵי מִקְלָט, אֵין פָּחוּת מִשְּׁלוֹשִׁים וּשְׁתַּיִם אַמּוֹת.  וּמִקְלָט מִקְלָט הָיָה כָּתוּב עַל פָּרָשַׁת דְּרָכִים, כְּדֵי שֶׁיַּכִּירוּ הָרַצְחָנִים וְיִפְנוּ לְשָׁם.</P>

<P><B>ח,ה</B>  [ו] בַּחֲמִשָּׁה עָשָׂר בַּאֲדָר בְּכָל שָׁנָה, בֵּית דִּין מוֹצִיאִין שְׁלוּחִים לְתַקַּן הַדְּרָכִים; וְכָל מָקוֹם שֶׁמְּצָאוּהוּ שֶׁנִּתְקַלְקַל, מְתַקְּנִים אוֹתוֹ.  וּבֵית דִּין שֶׁנִּתְרַשְּׁלוּ בְּדָבָר זֶה, מַעֲלֶה עֲלֵיהֶן הַכָּתוּב כְּאִלּוּ שָׁפְכוּ דָּמִים.</P>

<P><B>ח,ו</B>  [ז] וְכֵן מוֹשְׁחִין בֵּין כָּל עִיר וְעִיר מֵעָרֵי מִקְלָט בִּתְחִלַּת הַפְרָשָׁתָן, עַד שֶׁיִּהְיוּ מְשֻׁלָּשׁוֹת בְּשׁוֹוֶה--שֶׁנֶּאֱמָר "תָּכִין לְךָ, הַדֶּרֶךְ, וְשִׁלַּשְׁתָּ אֶת-גְּבוּל אַרְצְךָ" (דברים יט,ג).</P>

<P><B>ח,ז</B>  [ח] עָרֵי מִקְלָט--אֵין עוֹשִׂין אוֹתָן לֹא עֲיָרוֹת קְטַנּוֹת, וְלֹא כְּרָכִים גְּדוֹלִים, אֵלָא עֲיָרוֹת בֵּינוֹנִיּוֹת.  וְאֵין מוֹשִׁיבִין אוֹתָן אֵלָא בִּמְקוֹם שְׁוָקִים, וּבִמְקוֹם הַמַּיִם; וְאִם אֵין שָׁם מַיִם, מַכְנִיסִין לְתוֹכָן מַיִם.  וְאֵין מוֹשִׁיבִין אוֹתָן אֵלָא בִּמְקוֹם אַכְלוּסִין.  נִתְמַעֲטוּ אַכְלוּסֵיהֶן, מוֹסִיפִין עֲלֵיהֶן; נִתְמַעֲטוּ דִּיּוּרֵיהֶן, מַכְנִיסִין לְתוֹכָן כּוֹהֲנִים לְוִיִּים וְיִשְׂרְאֵלִיִּים.  וְאֵין פּוֹרְסִין בְּתוֹכָן מְצוּדוֹת, וְאֵין מַפְשִׁילִין בְּתוֹכָן חֲבָלִים, כְּדֵי שֶׁלֹּא תִהְיֶה רֶגֶל גּוֹאֵל הַדָּם מְצוּיָה שָׁם.</P>

<P><B>ח,ח</B>  [ט] כָּל עָרֵי הַלְּוִיִּים קוֹלְטוֹת, וְכָל אַחַת מֵהֶן עִיר מִקְלָט הִיא:  שֶׁנֶּאֱמָר "וַעֲלֵיהֶם תִּתְּנוּ, אַרְבָּעִים וּשְׁתַּיִם עִיר.  כָּל-הֶעָרִים, אֲשֶׁר תִּתְּנוּ לַלְוִיִּם--אַרְבָּעִים וּשְׁמֹנֶה, עִיר" (במדבר לה,ו-ז)--הִקִּישָׁן הַכָּתוּב כֻּלָּן זוֹ לְזוֹ, לִקְלֹט.  [י] וּמַה הֶפְרֵשׁ יֵשׁ בֵּין עָרֵי מִקְלָט שֶׁהֻבְדְּלוּ לְמִקְלָט, וּבֵין שְׁאָר עָרֵי הַלְּוִיִּים:  שֶׁעָרֵי מִקְלָט קוֹלְטוֹת בֵּין לַדַּעַת בֵּין שֶׁלֹּא לַדַּעַת, הוֹאִיל וְנִכְנַס בָּהֶן נִקְלַט; וּשְׁאָר עָרֵי הַלְּוִיִּים, אֵין קוֹלְטוֹת אֵלָא לַדַּעַת.  וְרוֹצֵחַ הַדָּר בְּעָרֵי מִקְלָט, אֵינוּ נוֹתֵן שְׂכַר בֵּיתוֹ; וְהַדָּר בִּשְׁאָר עָרֵי הַלְּוִיִּים, נוֹתֵן שָׂכָר לְבַעַל הַבַּיִת.</P>

<P><B>ח,ט</B>  [יא] כָּל עִיר הַקּוֹלֶטֶת, תְּחוּמָהּ קוֹלֵט כָּמוֹהָ.  אִילָן שְׁהוּא עוֹמֵד בְּתוֹךְ תְּחוּם עָרֵי מִקְלָט, וְנוֹפוֹ נוֹטֶה חוּץ לַתְּחוּם--מִשֶּׁיַּגִּיעַ תַּחַת הַנּוֹף, נִקְלַט; הָיָה עוֹמֵד חוּץ לַתְּחוּם, וְנוֹפוֹ נוֹטֶה לְתוֹךְ הַתְּחוּם--מִשֶּׁיַּגִּיעַ לְעִיקָרוֹ, נִקְלַט.  וְהַהוֹרְגוֹ שָׁם, נֶהְרָג עָלָיו.  וְאַף עַל פִּי שֶׁהַתְּחוּם קוֹלֵט, אֵין הָרוֹצֵחַ דָּר בּוֹ:  שֶׁנֶּאֱמָר "וְיָשַׁב בָּהּ" (במדבר לה,כה)--"בָּהּ", וְלֹא בִּתְחוּמָהּ.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק ט</H2>

<P><B>ט,א</B>  הָרוּג שֶׁנִּמְצָא נוֹפֵל בָּאָרֶץ, וְלֹא נוֹדַע מִי הִכָּהוּ--מַנִּיחִין אוֹתוֹ בִּמְקוֹמוֹ, וְיוֹצְאִין חֲמִשָּׁה זְקֵנִים מִבֵּית דִּין הַגָּדוֹל שֶׁבִּירוּשָׁלַיִם, שֶׁנֶּאֱמָר "וְיָצְאוּ זְקֵנֶיךָ, וְשֹׁפְטֶיךָ" (דברים כא,ב); וּמוֹדְדִין מִמֶּנּוּ אֶל הֶעָרִים שֶׁסְּבִיבוֹת הֶחָלָל.  אַפִלּוּ נִמְצָא בְּצַד עִיר זוֹ, שֶׁהַדָּבָר יָדוּעַ בַּוַּדַּאי שְׁהִיא הַקְּרוֹבָה--מִצְוָה לִמְדֹּד.</P>

<P><B>ט,ב</B>  אַחַר שֶׁמּוֹדְדִין, וְנוֹדְעָה הָעִיר הַקְּרוֹבָה--קוֹבְרִין אֶת הַנֶּהְרָג בִּמְקוֹמוֹ, וְחוֹזְרִין זִקְנֵי יְרוּשָׁלַיִם לִמְקוֹמָן.  וּבֵית דִּין שֶׁלְּאוֹתָהּ הָעִיר מְבִיאִין עֶגְלַת בָּקָר מִשֶּׁלְּאַנְשֵׁי אוֹתָהּ הָעִיר; וּמוֹרִידִין אוֹתָהּ אֶל נַחַל שְׁהוּא שׁוֹטֵף בְּחָזְקָה, וְזֶה הוּא "אֵיתָן" (דברים כא,ד) הָאָמוּר בַּתּוֹרָה.</P>

<P><B>ט,ג</B>  וְעוֹרְפִין אוֹתָהּ שָׁם בַּקּוּפִיס מֵאֲחוֹרֶיהָ.  וּבֵית דִּין שֶׁלְּאוֹתָהּ הָעִיר, עִם כָּל זִקְנֵי הָעִיר אַפִלּוּ הֶם מֵאָה--הַכֹּל רוֹחֲצִין אֶת יְדֵיהֶן שָׁם, בִּמְקוֹם עֲרִיפָתָהּ שֶׁלָּעֶגְלָה.</P>

<P><B>ט,ד</B>  וְאוֹמְרִים שָׁם בְּתוֹךְ הַנַּחַל בִּלְשׁוֹן הַקֹּדֶשׁ, "יָדֵינוּ, לֹא שָׁפְכוּ אֶת-הַדָּם הַזֶּה, וְעֵינֵינוּ, לֹא רָאוּ" (דברים כא,ז):  כְּלוֹמַר שֶׁלֹּא בָא לְיָדֵינוּ הַנֶּהְרָג הַזֶּה, וּפְטַרְנוּהוּ בְּלֹא מְזוֹנוֹת; וְלֹא רְאִינוּהוּ, וְהִנַּחְנוּהוּ בְּלֹא לְוָיָה.  וְהַכּוֹהֲנִים אוֹמְרִים בִּלְשׁוֹן הַקֹּדֶשׁ, "כַּפֵּר לְעַמְּךָ יִשְׂרָאֵל אֲשֶׁר-פָּדִיתָ, ה', וְאַל-תִּתֵּן דָּם נָקִי, בְּקֶרֶב עַמְּךָ יִשְׂרָאֵל" (דברים כא,ח); וְהוֹלְכִין לָהֶן.  וְהַקָּדוֹשׁ בָּרוּךְ הוּא מְכַפֵּר עַל הַדָּם, שֶׁנֶּאֱמָר "וְנִכַּפֵּר לָהֶם, הַדָּם" (שם).</P>

<P><B>ט,ה</B>  [ד] כְּשֶׁמּוֹדְדִין מִן הֶחָלָל, מְדַקְדְּקִין בַּמִּדָּה, וְאֵין מְקַדְּדִין בָּהּ.  וְאֵין מוֹדְדִין אֵלָא לְעִיר שֶׁיֵּשׁ בָּהּ בֵּית דִּין שֶׁלְּעֶשְׂרִים וּשְׁלוֹשָׁה; וְאֵין מוֹדְדִין לִירוּשָׁלַיִם, שְׁאֵין יְרוּשָׁלַיִם מְבִיאָה עֶגְלָה עֲרוּפָה, לְפִי שֶׁלֹּא נִתְחַלְּקָה לַשְּׁבָטִים, וְנֶאֱמָר "בָּאֲדָמָה אֲשֶׁר ה' אֱלֹהֶיךָ נֹתֵן לְךָ לְרִשְׁתָּהּ" (דברים כא,א).</P>

<P><B>ט,ו</B>  [ה] נִמְצָא קָרוֹב לִירוּשָׁלַיִם, אוֹ לְעִיר שְׁאֵין בָּהּ בֵּית דִּין--מַנִּיחִין אוֹתָהּ, וּמוֹדְדִין אֶל שְׁאָר הָעֲיָרוֹת הַסְּמוּכוֹת לוֹ.  נִמְצָא סָמוּךְ לַסְּפָר, אוֹ לְעִיר שֶׁיֵּשׁ בָּהּ גּוֹיִים--אֵין מוֹדְדִין כָּל עִיקָר, שֶׁהֲרֵי זֶה בְּחֶזְקַת שֶׁהֲרָגוּהוּ גּוֹיִים.</P>

<P><B>ט,ז</B>  [ו] אֵין הָעִיר הַקְּרוֹבָה מְבִיאָה, אֵלָא בִּזְמָן שֶׁמִּנְיַן הָעָם שֶׁבָּהּ כְּמוֹ מִנְיַן הָעִיר הָרְחוֹקָה מִמֶּנָּה; אֲבָל אִם הָיוּ אֵלּוּ שֶׁבָּרְחוֹקָה מְרֻבִּין עַל אַנְשֵׁי הַקְּרוֹבָה מִמֶּנָּה--הוֹלְכִין אַחַר הָרֹב, וְהַמְּרֻבִּין מְבִיאִין הָעֶגְלָה:  [ז] אַף עַל פִּי שֶׁהוֹלְכִין אַחַר הָרֹב מִן הַתּוֹרָה, וְהוֹלְכִין אַחַר הַקָּרוֹב--הָרֹב עוֹדֵף.</P>

<P><B>ט,ח</B>  נִמְצָא הַנֶּהְרָג מְכֻוָּן בֵּין שְׁתֵּי עֲיָרוֹת, וְאַנְשֵׁי זוֹ כְּאַנְשֵׁי זוֹ בְּשׁוֹוֶה--יָבִיאוּ עֶגְלָה אַחַת בְּשֻׁתָּפוּת, וְיַתְנוּ וְיֹאמְרוּ, אִם זוֹ הִיא הַקְּרוֹבָה, הֲרֵי הִיא שֶׁלָּהֶן וְאֵלּוּ נָתְנוּ לָהֶם חֶלְקָם מַתָּנָה, וְאִם אֵלּוּ הֶם הַקְּרוֹבִים, הֲרֵי הִיא שֶׁלָּהֶן וְאֵלּוּ נָתְנוּ לָהֶן חֶלְקָם מַתָּנָה:  לְפִי שְׁאֵי אִפְשָׁר לְצַמְצַם, וְאַפִלּוּ בִּידֵי אָדָם.</P>

<P><B>ט,ט</B>  מֵהֵיכָן מוֹדְדִין, מֵחֻטְמוֹ.  נִמְצָא גּוּפוֹ בְּמָקוֹם אֶחָד, וְרֹאשׁוֹ בְּמָקוֹם אַחֵר--מוֹלִיכִין הַגּוּף אֵצֶל הָרֹאשׁ, וְקוֹבְרִים אוֹתוֹ בִּמְקוֹמוֹ.  וְכֵן כָּל מֵת מִצְוָה--מוֹלִיכִין גּוּפוֹ אֵצֶל רֹאשׁוֹ, וְנִקְבָּר בִּמְקוֹמוֹ.</P>

<P><B>ט,י</B>  נִמְצְאוּ מֵתִים רַבִּים זֶה בְּצַד זֶה, מוֹדְדִין מֵחֻטְמוֹ שֶׁלְּכָל אֶחָד וְאֶחָד מֵהֶן; וְאִם הָיְתָה עִיר אַחַת קְרוֹבָה לְכֻלָּם, מְבִיאָה עֶגְלָה אַחַת עַל כֻּלָּן.  נִמְצְאוּ זֶה עַל גַּבֵּי זֶה, מוֹדְדִין מִן הָעֶלְיוֹן כְּמוֹת שְׁהֶן מֻנָּחִין.</P>

<P><B>ט,יא</B>  נֶאֱמָר "כִּי-יִמָּצֵא חָלָל" (דברים כא,א)--לֹא חָנוּק וְלֹא מְפֻרְפָּר, שְׁאֵין זֶה נִקְרָא חָלָל.  "בָּאֲדָמָה" (שם), לֹא טָמוּן בַּגָּל.  "נֹפֵל" (שם), לֹא תָּלוּי בָּאִילָן.  "בַּשָּׂדֶה" (שם), לֹא צָף עַל פְּנֵי הַמַּיִם.  "לֹא נוֹדַע, מִי הִכָּהוּ" (שם)--הַא אִם נוֹדַע, לֹא הָיוּ עוֹרְפִין; [יב] אַפִלּוּ רָאָה הַהוֹרֵג עֵד אֶחָד--אַפִלּוּ עֶבֶד, אוֹ אִשָּׁה, אוֹ פָּסוּל לְעֵדוּת בַּעֲבֵרָה--לֹא הָיוּ עוֹרְפִין.  לְפִיכָּךְ מִשֶּׁרַבּוּ הָרַצְחָנִים בַּגָּלוּי, בָּטְלָה עֶגְלָה עֲרוּפָה.</P>

<P><B>ט,יב</B>  [יג] עֵד אֶחָד אוֹמֵר רָאִיתִי אֶת הַהוֹרֵג, וְעֵד אֶחָד הִכְחִישׁוֹ וְאָמַר לוֹ לֹא רָאִיתָ--הָיוּ עוֹרְפִין.  בַּמֶּה דְּבָרִים אֲמוּרִים, בְּשֶׁבָּאוּ שְׁנֵיהֶם כְּאַחַת.  אֲבָל אִם אָמַר אֶחָד אֲנִי רָאִיתִי אֶת הַהוֹרֵג, הֲרֵי זֶה נֶאֱמָן כִּשְׁנַיִם לְעִנְיָן זֶה; וְאִם בָּא אַחַר כָּךְ עֵד אֶחָד וְהִכְחִישׁוֹ וְאָמַר לוֹ לֹא רָאִיתָ--אֵין מַשְׁגִּיחִין עַל דִּבְרֵי הָאַחֲרוֹן, וְאֵין עוֹרְפִין.</P>

<P><B>ט,יג</B>  [יד] בָּאוּ שְׁנַיִם, אַחַר שֶׁהֵעִיד הָאֶחָד וְהִכְחִישׁוּהוּ וְאָמְרוּ לוֹ לֹא רָאִיתָ--הֲרֵי הֶן כִּשְׁתֵּי עֵדִיּוֹת הַמַּכְחִישׁוֹת זוֹ אֶת זוֹ, וְעוֹרְפִין.</P>

<P><B>ט,יד</B>  אִשָּׁה אוֹמֶרֶת רָאִיתִי אֶת הַהוֹרֵג, וְאִשָּׁה אַחֶרֶת מַכְחֶשֶׁת אוֹתָהּ וְאוֹמֶרֶת לָהּ לֹא רָאִית--הָיוּ עוֹרְפִין, בֵּין שֶׁבָּאוּ שְׁתֵּיהֶן כְּאַחַת בֵּין שֶׁבָּאוּ זוֹ אַחַר זוֹ.</P>

<P><B>ט,טו</B>  שְׁנַיִם אוֹמְרִים רָאִינוּ, וְאֶחָד אוֹמֵר לָהֶן לֹא רְאִיתֶם--אֵין עוֹרְפִין; אֶחָד אוֹמֵר רָאִיתִי, וּשְׁנַיִם אוֹמְרִים לוֹ לֹא רָאִיתָ--הָיוּ עוֹרְפִין.  [טו] בַּמֶּה דְּבָרִים אֲמוּרִים, בְּשֶׁהָיוּ שְׁלָשְׁתָּן כְּשֵׁרִים אוֹ פְּסוּלִים.  אֲבָל אִם אָמַר עֵד אֶחָד רָאִיתִי הַהוֹרֵג, וּשְׁתֵּי נָשִׁים אוֹ שְׁנֵי פְּסוּלִים אוֹמְרִים לוֹ לֹא רָאִיתָ--אֵין עוֹרְפִין.</P>

<P><B>ט,טז</B>  שְׁתֵּי נָשִׁים אוֹ שְׁנֵי פְּסוּלִים אוֹמְרִים רָאִינוּ הַהוֹרֵג, וְעֵד אֶחָד מַכְחִישָׁם וְאוֹמֵר לֹא רְאִיתֶם--עוֹרְפִים:  שֶׁאַפִלּוּ מֵאָה נָשִׁים אוֹ מֵאָה פְּסוּלִים, וְעֵד אֶחָד מַכְחִישׁ כֻּלָּן--הֲרֵי אֵלּוּ כְּעֵד אֶחָד וְעֵד אֶחָד.</P>

<P><B>ט,יז</B>  שָׁלוֹשׁ נָשִׁים אוֹ שְׁלוֹשָׁה פְּסוּלִים אוֹמְרִים רָאִינוּ הַהוֹרֵג, וְאַרְבַּע נָשִׁים אוֹ אַרְבָּעָה פְּסוּלִים אוֹמְרִים לֹא רְאִיתֶם--עוֹרְפִין.  זֶה הַכְּלָל--בַּפְּסוּלִין, הַלַּךְ אַחַר רֹב הַמִּנְיָן בְּכָל מָקוֹם.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק י</H2>

<P><B>י,א</B>  אֵין דִּין עֶגְלָה עֲרוּפָה נוֹהֵג אֵלָא בְּאֶרֶץ יִשְׂרָאֵל, וְכֵן בְּעֵבֶר הַיַּרְדֵּן.  [ב] עֶגְלָה עֲרוּפָה, בַּת שְׁתֵּי שָׁנִים אוֹ פָּחוּת; אֲבָל אִם הָיְתָה בַּת שְׁתֵּי שָׁנִים וְיוֹם אֶחָד, פְּסוּלָה.  וְאֵין הַמּוּמִין פּוֹסְלִין בָּהּ; וְאַף עַל פִּי כֵן אִם הָיְתָה טְרֵפָה, פְּסוּלָה--"כַּפָּרָה" (ראה דברים כא,ח) נֶאֱמָר בָּהּ כַּקֳּדָשִׁים.</P>

<P><B>י,ב</B>  [ג] כָּל הָעֲבוֹדוֹת פּוֹסְלוֹת אֶת הָעֶגְלָה, כְּמוֹ שֶׁפּוֹסְלִין בְּפָרָה אֲדֻמָּה--שֶׁנֶּאֱמָר "אֲשֶׁר לֹא-עֻבַּד בָּהּ, אֲשֶׁר לֹא-מָשְׁכָה, בְּעֹל" (דברים כא,ג).  וְלָמָּה נֶאֱמָר "עֹל" מֵאַחַר שֶׁנֶּאֱמָר "אֲשֶׁר לֹא-עֻבַּד בָּהּ" שְׁהוּא כּוֹלֵל הָעֹל עִם שְׁאָר עֲבוֹדוֹת--שֶׁהָעֹל פּוֹסֵל בֵּין בְּשָׁעַת מְלָאכָה, בֵּין שֶׁלֹּא בְּשָׁעַת מְלָאכָה:  כֵּיוָן שֶׁמָּשְׁכָה בָּעֹל טֶפַח--נִפְסְלָה, אַף עַל פִּי שֶׁלֹּא חָרַשׁ בָּהּ וְלֹא עָשָׂה בָּהּ מְלָאכָה.  וּשְׁאָר עֲבוֹדוֹת, אֵינָן פּוֹסְלִין אֵלָא עַד שָׁעַת מְלָאכָה.</P>

<P><B>י,ג</B>  [ד] כָּל מְלָאכָה שְׁהִיא לְצָרְכָּהּ, כְּגוֹן שֶׁפָּרַס טְלִיתוֹ עָלֶיהָ מִפְּנֵי הַזְּבוּבִים--אֵינוּ פּוֹסְלָהּ; וְכָל שְׁהוּא שֶׁלֹּא לְצָרְכָּהּ, כְּגוֹן שֶׁפָּרַס טְלִיתוֹ עָלֶיהָ לְנָשְׂאָהּ--פְּסוּלָה.  וְכֵן כָּל כַּיּוֹצֶא בְּזֶה, כְּמוֹ שֶׁבֵּאַרְנוּ בְּהִלְכּוֹת פָּרָה אֲדֻמָּה.</P>

<P><B>י,ד</B>  [ה] אֵין עוֹרְפִין אֶת הָעֶגְלָה אֵלָא בַּיּוֹם, לְפִי שֶׁנֶּאֱמָר בָּהּ "כַּפָּרָה" (ראה דברים כא,ח) כַּקֳּדָשִׁים; וְכָל הַיּוֹם כָּשֵׁר לַעֲרִיפַת הָעֶגְלָה.  וְאֵין עוֹרְפִין שְׁתֵּי עֲגָלוֹת כְּאַחַת, שְׁאֵין עוֹשִׂין מִצְווֹת חֲבִלּוֹת חֲבִלּוֹת.</P>

<P><B>י,ה</B>  [ו] עֶגְלָה עֲרוּפָה אֲסוּרָה בַּהֲנָיָה, וְנִקְבֶּרֶת בִּמְקוֹם עֲרִיפָתָהּ.  וּמִשֶּׁתֵּרֵד לַנַּחַל--תֵּאָסֵר בַּהֲנָיָה, אַף עַל פִּי שֶׁעֲדַיִן לֹא נֶעֶרְפָה; וְאִם מֵתָה אוֹ נִשְׁחֲטָה אַחַר יְרִידָתָהּ--הֲרֵי זוֹ אֲסוּרָה בַּהֲנָיָה, וְתִקָּבֵר.</P>

<P><B>י,ו</B>  [ז] נִמְצְאוּ עֵדֶיהָ זוֹמְמִין, הֲרֵי זוֹ מֻתֶּרֶת בַּהֲנָיָה.  כֵּיצַד:  כְּגוֹן שֶׁאָמַר עֵד אֶחָד אֲנִי רָאִיתִי אֶת הַהוֹרֵג, וּבָאוּ שְׁנַיִם וְהִכְחִישׁוּהוּ וְאָמְרוּ לוֹ לֹא רָאִיתָ, וְהִפְרִישׁוּ אֶת הָעֶגְלָה, וְהוֹרִידוּהָ לַנַּחַל לְעָרְפָהּ עַל פִּיהֶם, וְאַחַר כָּךְ הוּזָמוּ הַשְּׁנַיִם--הֲרֵי זוֹ מֻתֶּרֶת בַּהֲנָיָה.</P>

<P><B>י,ז</B>  [ח] נִמְצָא הַהוֹרֵג עַד שֶׁלֹּא תֵעָרֵף הָעֶגְלָה, תֵּצֵא וְתִרְעֶה בָּעֵדֶר.  נִמְצָא אַחַר שֶׁנֶּעֶרְפָה--תִּקָּבֵר בִּמְקוֹמָהּ, שֶׁעַל הַסָּפֵק בָּאָה מִתְּחִלָּתָהּ, כִּפְּרָה סְפֵקָהּ, וְהָלְכָה לָהּ.  וְאַף עַל פִּי שֶׁנִּמְצָא הָרוֹצֵחַ אַחַר עֲרִיפָתָהּ--הֲרֵי זֶה יֵהָרֵג, שֶׁנֶּאֱמָר "וְאַתָּה, תְּבַעֵר הַדָּם הַנָּקִי--מִקִּרְבֶּךָ" (דברים כא,ט).</P>

<P><B>י,ח</B>  [ט] הַנַּחַל שֶׁנֶּעֶרְפָה בּוֹ הָעֶגְלָה--אָסוּר בִּזְרִיעָה וַעֲבוֹדָה לְעוֹלָם, שֶׁנֶּאֱמָר "אֲשֶׁר לֹא-יֵעָבֵד בּוֹ, וְלֹא יִזָּרֵעַ" (דברים כא,ד).  וְכָל הָעוֹבֵד שָׁם עֲבוֹדָה בְּגוּפָהּ שֶׁלַּקַּרְקָע, כְּגוֹן שֶׁחָרַשׁ אוֹ חָפַר אוֹ זָרַע אוֹ נָטַע וְכַיּוֹצֶא בְּאֵלּוּ--לוֹקֶה.</P>

<P><B>י,ט</B>  וּמֻתָּר לִסְרֹק שָׁם פִּשְׁתָּן וּלְנַקַּר שָׁם אֲבָנִים--שֶׁזֶּה כְּמִי שֶׁאָרַג שָׁם בֶּגֶד אוֹ תְּפָרוֹ, שְׁאֵינָהּ מְלָאכָה בְּגוּף הַקַּרְקָע; לְכָּךְ נֶאֱמָר "לֹא-יֵעָבֵד בּוֹ, וְלֹא יִזָּרֵעַ" (דברים כא,ד)--מַה זְרִיעָה בְּגוּפָהּ שֶׁלַּקַּרְקָע, אַף כָּל עֲבוֹדָה שֶׁנֶּאֶסְרָה שָׁם אֵינָהּ אֵלָא בְּגוּפָהּ שֶׁלַּקַּרְקָע.</P>

<P><B>י,י</B>  אַנְשֵׁי עִיר קְרוֹבָה שֶׁנִּתְאַחֲרוּ וְלֹא הֵבִיאוּ עֶגְלָה עֲרוּפָה--כּוֹפִין אוֹתָן וּמְבִיאִין, וְאַפִלּוּ לְאַחַר כַּמָּה שָׁנִים:  שֶׁחַיָּבֵי עֶגְלָה עֲרוּפָה שֶׁעָבַר עֲלֵיהֶן יוֹם הַכִּפּוּרִים, חַיָּבִים לְהָבִיא אַחַר יוֹם הַכִּפּוּרִים.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק יא</H2>

<P><B>יא,א</B>  מִצְוַת עֲשֵׂה לַעֲשׂוֹת אָדָם מַעֲקֵה לְגַגּוֹ, שֶׁנֶּאֱמָר "וְעָשִׂיתָ מַעֲקֶה לְגַגֶּךָ" (דברים כב,ח):  וְהוּא, שֶׁיִּהְיֶה בֵּית דִּירָה; אֲבָל בֵּית הָאוֹצָרוֹת וּבֵית הַבָּקָר וְכַיּוֹצֶא בָּהֶן, אֵינוּ זָקוּק לוֹ.  וְכָל בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, פָּטוּר מִן הַמַּעֲקֶה.</P>

<P><B>יא,ב</B>  בַּיִת שֶׁלִּשְׁנֵי שֻׁתָּפִין, חַיָּב בַּמַּעֲקֶה:  שֶׁנֶּאֱמָר "כִּי-יִפֹּל הַנֹּפֵל מִמֶּנּוּ" (דברים כב,ח), לֹא תָלָה אֵלָא בַּנּוֹפֵל.  אִם כֵּן לָמָּה נֶאֱמָר "גַּגֶּךָ" (שם)--לְמַעַט בָּתֵּי כְּנָסִיּוֹת וּבָתֵּי מִדְרָשׁוֹת, לְפִי שְׁאֵינָן עֲשׂוּיִים לְדִירָה.  הָיְתָה רְשׁוּת הָרַבִּים גְּבוֹהָה מִגַּגּוֹ, אֵינוּ זָקוּק לְמַעֲקֶה--שֶׁנֶּאֱמָר "כִּי-יִפֹּל הַנֹּפֵל מִמֶּנּוּ", לֹא לְתוֹכוֹ.</P>

<P><B>יא,ג</B>  גֹּבַהּ הַמַּעֲקֶה--אֵין פָּחוּת מֵעֲשָׂרָה טְפָחִים, כְּדֵי שֶׁלֹּא יִפֹּל הַנּוֹפֵל מִמֶּנּוּ.  וְצָרִיךְ לִהְיוֹת הַמְּחִצָּה חֲזָקָה--כְּדֵי שֶׁיִּשָּׁעֵן הָאָדָם עָלֶיהָ, וְלֹא תִפֹּל.  וְכָל הַמַּנִּיחַ גַּגּוֹ בְּלֹא מַעֲקֶה, בִּטַּל מִצְוַת עֲשֵׂה; וְעָבַר עַל לֹא תַעֲשֶׂה, שֶׁנֶּאֱמָר "וְלֹא-תָשִׂים דָּמִים בְּבֵיתֶךָ" (דברים כב,ח).  וְאֵין לוֹקִין עַל לָאו זֶה, מִפְּנֵי שְׁאֵין בּוֹ מַעֲשֶׂה.</P>

<P><B>יא,ד</B>  אֶחָד הַגָּג וְאֶחָד כָּל דָּבָר שֶׁיֵּשׁ בּוֹ סַכָּנָה וְרָאוּי שֶׁיִּכָּשֵׁל בּוֹ אָדָם וְיָמוּת, כְּגוֹן שֶׁהָיְתָה לוֹ בְּאֵר אוֹ בּוֹר בַּחֲצֵרוֹ בֵּין שֶׁיֵּשׁ בָּהֶן מַיִם בֵּין שְׁאֵין בָּהֶן מַיִם--חַיָּב לַעֲשׂוֹת לָהֶן חֻלְיָה גְּבוֹהָה עֲשָׂרָה טְפָחִים, אוֹ לַעֲשׂוֹת לָהּ כְּסוּי כְּדֵי שֶׁלֹּא יִפֹּל בָּהּ אָדָם וְיָמוּת.</P>

<P><B>יא,ה</B>  וְכֵן כָּל מִכְשׁוֹל שֶׁיֵּשׁ בּוֹ סַכָּנַת נְפָשׁוֹת--מִצְוַת עֲשֵׂה לְהָסִירוֹ וּלְהִשָּׁמֵר מִמֶּנּוּ וּלְהִזָּהֵר בַּדָּבָר יָפֶה יָפֶה, שֶׁנֶּאֱמָר "הִשָּׁמֶר לְךָ וּשְׁמֹר נַפְשְׁךָ" (דברים ד,ט).  וְאִם לֹא הֵסִיר, וְהִנִּיחַ הַמִּכְשׁוֹלוֹת הַמְּבִיאִין לִידֵי סַכָּנָה--בִּטַּל מִצְוַת עֲשֵׂה, וְעָבַר עַל "לֹא-תָשִׂים דָּמִים" (דברים כב,ח).</P>

<P><B>יא,ו</B>  [ה] הַרְבֵּה דְּבָרִים אָסְרוּ חֲכָמִים מִפְּנֵי שֶׁיֵּשׁ בָּהֶם סַכָּנַת נְפָשׁוֹת; וְכָל הָעוֹבֵר עֲלֵיהֶן וְאָמַר הֲרֵינִי מְסַכֵּן בְּעַצְמִי וּמַה לַאֲחֵרִים עָלַי בְּכָּךְ, אוֹ אֵינִי מַקְפִּיד עַל כָּךְ--מַכִּין אוֹתוֹ מַכַּת מַרְדּוּת.</P>

<P><B>יא,ז</B>  [ו] וְאֵלּוּ הֶן:  לֹא יַנִּיחַ אָדָם פִּיו עַל הַסִּילוֹן הַמְּקַלֵּחַ מַיִם וְיִשְׁתֶּה, וְלֹא יִשְׁתֶּה בַּלַּיְלָה מִן הַנְּהָרוֹת וּמִן הָאֲגַמִּים, שֶׁמֶּא יִבְלַע עֲלוּקָה, וְהוּא אֵינוּ רוֹאֶה.  וְלֹא יִשְׁתֶּה מַיִם מְגֻלִּים--שֶׁמֶּא שָׁתָה מֵהֶן נָחָשׁ וְכַיּוֹצֶא בּוֹ מִזּוֹחֲלֵי עָפָר, וְיִשְׁתֶּה וְיָמוּת.</P>

<P><B>יא,ח</B>  [ז] וְאֵלּוּ הֶן הַמַּשְׁקִין הָאֲסוּרִין מִשּׁוֹם גִּלּוּי--הַמַּיִם, וְהַיַּיִן וְאַפִלּוּ מָזוּג, וְאַפִלּוּ הִתְחִיל לְהִשְׁתַּנּוֹת טַעְמוֹ לְחֹמֶץ, וְהֶחָלָב, וְהַדְּבַשׁ, וְהַצִּיר; אֲבָל שְׁאָר כָּל הַמַּשְׁקִין--אֵין מַקְפִּידִין עַל גִּלּוּיָן, שְׁאֵין בַּעֲלֵי אֶרֶס שׁוֹתִין מֵהֶן.  [ח] הַשּׁוּם שֶׁנִּתְרַסַּק וַאֲבַטִּיחַ שֶׁנֶּחְתַּךְ, וְנִתְגַּלָּה--אָסוּר; וְכֵן כָּל כַּיּוֹצֶא בְּזֶה.</P>

<P><B>יא,ט</B>  יַיִן מְבֻשָּׁל, אֵין בּוֹ מִשּׁוֹם גִּלּוּי; וְכֵן יַיִן תּוֹסֵס, וְהוּא הַיַּיִן מִשָּׁעַת דְּרִיכָתוֹ עַד שְׁלוֹשָׁה יָמִים, וְיַיִן אוֹ מַיִם אוֹ חָלָב שֶׁהָיוּ חַמִּין, כָּל זְמָן שֶׁהַהֶבֶל עוֹלֶה מֵהֶן, וְכֵן מַשְׁקִין שֶׁהָיָה הַמַּשְׁקֶה יוֹרֵד מִלְמַעְלָה לְתוֹכָן טִפָּה אַחַר טִפָּה, וְהוּא שֶׁיִּהְיֶה טוֹרֵד וְיוֹרֵד--כָּל אֵלּוּ אֵין בָּהֶן מִשּׁוֹם גִּלּוּי:  שֶׁזּוֹחֲלֵי עָפָר מִתְיָרְאִים מִבִּעְבּוּעַ הַמַּשְׁקֶה וּמִן הַהֶבֶל, וְאֵין שׁוֹתִין מִמֶּנּוּ.</P>

<P><B>יא,י</B>  [ט] מֵי כְּבָשִׁין, וּמֵי שְׁלָקוֹת, וּמֵי תֻּרְמוֹסִין--אֵין בָּהֶן מִשּׁוֹם גִּלּוּי.  מַיִם שֶׁשָּׁרָה בָּהֶן כְּבָשִׁין וּשְׁלָקוֹת וְתֻרְמוֹסִין--אִם נִשְׁתַּנָּה טַעְמָן, אֵין בָּהֶם מִשּׁוֹם גִּלּוּי; וְאִם אֵין בָּהֶם נוֹתֵן טַעַם, אֲסוּרִין.  וְכֵן מַיִם שֶׁהֵדִיחַ בָּהֶן פְּרִישִׁים, וְדַרְמוּסְקִין לְחוֹלֶה--אֲסוּרִין מִשּׁוֹם גִּלּוּי.</P>

<P><B>יא,יא</B>  [י] יַיִן שֶׁעֵרַב בּוֹ דְּבָרִים חַדִּין כְּפַלְפְּלִין, אוֹ דְּבָרִים מָרִים כְּאַפְסִנְתִּין עַד שֶׁנִּשְׁתַּנָּה טַעְמוֹ--אֵין בּוֹ מִשּׁוֹם גִּלּוּי; וְהוּא הַדִּין בִּשְׁאָר הַמַּשְׁקִין.</P>

<P><B>יא,יב</B>  [יא] כָּל הַמַּשְׁקִין הָאֲסוּרִין מִשּׁוֹם גִּלּוּי שֶׁנִּתְגַּלּוּ, בֵּין בַּיּוֹם בֵּין בַּלַּיְלָה--אֲסוּרִין; וְאַפִלּוּ הָיָה בְּצִדָּן אָדָם יָשֵׁן, אֵין אֵימַת יָשֵׁן עַל הַזּוֹחֲלִין.  וְכַמָּה יִשְׁהוּ וְיִהְיוּ אֲסוּרִין--כְּדֵי שֶׁיֵּצֵא הָרַחַשׁ מִתַּחַת אֹזֶן כְּלִי, וְיִשְׁתֶּה וְיַחְזֹר לִמְקוֹמוֹ.</P>

<P><B>יא,יג</B>  [יב] שֵׁעוּר הַמַּיִם שֶׁיֵּאָסְרוּ אִם נִתְגַּלּוּ, כְּדֵי שֶׁיִּהְיֶה הַסַּם נִכָּר בָּהֶן וּמַזִּיק.  אֲבָל אִם הָיוּ הַמַּיִם מְרֻבִּין כְּדֵי שֶׁתֹּאבַד בָּהֶן הַמָּרָה--הֲרֵי אֵלּוּ מֻתָּרִין, בֵּין בַּקַּרְקָעוֹת בֵּין בַּכֵּלִים.  וְכֵן הַדִּין בִּשְׁאָר הַמַּשְׁקִין.  [יג] מַעְיָן הַמּוֹשֵׁךְ כָּל שְׁהוּא, אֵין בּוֹ מִשּׁוֹם גִּלּוּי.</P>

<P><B>יא,יד</B>  לְגִין מְגֻלֶּה שֶׁהִנִּיחוֹ בְּשִׁדָּה תֵּבָה וּמִגְדָּל, אוֹ בַּתִּיק שֶׁלּוֹ, אוֹ בְּבוֹר, אַפִלּוּ עָמֹק מֵאָה אַמָּה, אוֹ בְּמִגְדָּל גָּבוֹהַּ מֵאָה אַמָּה, אוֹ בִּטְרַקְלִין מְיֻפֶּה וּמְסֻיָּד--הֲרֵי זֶה אָסוּר.  בָּדַק אֶת הַתֵּבָה אוֹ אֶת הַמִּגְדָּל, וְאַחַר כָּךְ הִנִּיחוֹ בּוֹ--הֲרֵי זֶה מֻתָּר.  וְאִם הָיָה בָּהֶן נֶקֶב, אָסוּר; כַּמָּה יִהְיֶה בַּנֶּקֶב, כְּדֵי שֶׁתִּכָּנֵס בּוֹ אֶצְבָּע קְטַנָּה שֶׁלַּקָּטָן.</P>

<P><B>יא,טו</B>  [יד] חָבִית שֶׁנִּתְגַּלְּתָה--אַף עַל פִּי שֶׁשָּׁתוּ מִמֶּנָּה תִּשְׁעָה וְלֹא מֵתוּ, לֹא יִשְׁתֶּה עֲשִׂירִי:  מַעֲשֶׂה הָיָה וְאָמְרוּ שֶׁשָּׁתָה עֲשִׂירִי וּמֵת, מִפְּנֵי שֶׁאֶרֶס הַנָּחָשׁ שׁוֹקֵעַ לְמַטָּה.  וְיֵשׁ סַם חֲמַת זוֹחֲלֵי עָפָר שֶׁעוֹלֶה וְצוֹפֶה לְמַעְלָה, וְיֵשׁ סַם שְׁהִיא נִתְלֵית בְּאֶמְצַע הַמַּשְׁקֶה; וּלְפִיכָּךְ הַכֹּל אָסוּר, וְאַפִלּוּ סִנְּנוֹ בְּמַסְנֶנֶת.  וְכֵן אֲבַטִּיחַ שֶׁנִּתְגַּלָּה--אַף עַל פִּי שֶׁאָכְלוּ מִמֶּנּוּ תִּשְׁעָה וְלֹא מֵתוּ, לֹא יֹאכַל עֲשִׂירִי.</P>

<P><B>יא,טז</B>  [טו] מַיִם שֶׁנִּתְגַּלּוּ--לֹא יִשְׁפְּכֵם לִרְשׁוּת הָרַבִּים, וְלֹא יְרַבַּץ בָּהֶם אֶת הַבַּיִת, וְלֹא יְגַבַּל בָּהֶן אֶת הַטִּיט, וְלֹא יִרְחֹץ בָּהֶן פָּנָיו יָדָיו וְרַגְלָיו, וְלֹא יַשְׁקֶה מֵהֶן בְּהֵמָה בֵּין בֶּהֱמַת חֲבֵרוֹ בֵּין בְּהֶמְתּוֹ; אֲבָל מַשְׁקֶה אוֹתָן לֶחָתוּל.  [טז] עִיסָה שֶׁנִּלּוֹשָׁה בְּמַיִם מְגֻלִּין, אַפִלּוּ הִיא שֶׁלַּתְּרוּמָה--תִּשָּׂרֵף; וְאַפִלּוּ נֶאֱפָת, הֲרֵי הַפַּת אֲסוּרָה.
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק יב</H2>

<P><B>יב,א</B>  בְּהֵמָה חַיָּה אוֹ עוֹף שֶׁנְּשָׁכָן נָחָשׁ וְכַיּוֹצֶא בּוֹ, אוֹ שֶׁאָכְלוּ סַם הַמֵּמִית הָאָדָם--קֹדֶם שֶׁיִּשְׁתַּנֶּה בְּגּוּפָן, הֲרֵי אֵלּוּ אֲסוּרִים מִשּׁוֹם סַכָּנַת נְפָשׁוֹת.  לְפִיכָּךְ בְּהֵמָה חַיָּה אוֹ עוֹף שֶׁנִּמְצְאוּ חֲתוּכֵי רַגְלַיִם--אַף עַל פִּי שְׁהֶן מֻתָּרִין מִשּׁוֹם טְרֵפָה--הֲרֵי אֵלּוּ אֲסוּרִין מִשּׁוֹם סַכָּנָה, שֶׁמֶּא אֶחָד מִזּוֹחֲלֵי עָפָר נְשָׁכָן:  עַד שֶׁיִּבָּדְקוּ.  כֵּיצַד בּוֹדְקָן, צוֹלֶה אוֹתָן בַּתַּנּוּר:  אִם לֹא נִתְחַתַּךְ הַבָּשָׂר, וְלֹא נִשְׁתַּנָּה מִשְּׁאָר הַצֳּלִי--הֲרֵי אֵלּוּ מֻתָּרִין.</P>

<P><B>יב,ב</B>  וְכֵן נִקּוּרֵי תְּאֵנִים וַעֲנָבִים וְהַקִּשּׁוּאִים וְהַדַּלּוּעִין וְהָאֲבַטִּיחִין וְהַמְּלָפְפוֹנוֹת--אַפִלּוּ הָיוּ גְּדוֹלִים בְּיוֹתֵר, בֵּין תְּלוּשִׁין בֵּין מְחֻבָּרִין, וְאַפִלּוּ הָיוּ בְּתוֹךְ הַכְּלִי--כָּל שֶׁיֵּשׁ בּוֹ לֵחָה וְנִמְצָא נָשׁוּךְ, אָסוּר:  שֶׁמֶּא נָחָשׁ וְכַיּוֹצֶא בּוֹ נְשָׁכוֹ.  וְאַפִלּוּ רָאָה צִפּוֹר אוֹ עַכְבָּר יוֹשֵׁב וּמְנַקֵּר--הֲרֵי אֵלּוּ אֲסוּרִין, שֶׁמֶּא בִּמְקוֹם נֶקֶב נִקַּב.</P>

<P><B>יב,ג</B>  תְּאֵנָה אוֹ עֵנָב שֶׁנִּטַּל הָעֹקֶץ שֶׁלָּהֶן, אֵין בָּהֶם מִשּׁוֹם גִּלּוּי; לְפִיכָּךְ אוֹכֵל אָדָם תְּאֵנִים וַעֲנָבִים בַּלַּיְלָה, וְאֵינוּ חוֹשֵׁשׁ.  תְּאֵנָה נְקוּרָה שֶׁיָּבְשָׁה וְנַעֲשָׂת גְּרֹגֶּרֶת, וּתְמָרָה נְקוּרָה שֶׁיָּבְשָׁה--שְׁתֵּיהֶן מֻתָּרוֹת.</P>

<P><B>יב,ד</B>  אָסוּר לָאָדָם לִתֵּן מָעוֹת אוֹ דֵּינָרִים לְתוֹךְ פִּיו:  שֶׁמֶּא יֵשׁ עֲלֵיהֶן רֹק יָבֵשׁ שֶׁלְּמֻכֵּי שְׁחִין אוֹ מְצֹרָעִין, אוֹ זִיעָה--שֶׁכָּל זִיעַת הָאָדָם סַם הַמָּוֶת, חוּץ מִזִּיעַת הַפָּנִים.  [ה] וְכֵן לֹא יִתֵּן אָדָם פַּס יָדוֹ תַּחַת שֶׁחְיוֹ--שֶׁמֶּא נָגַע בְּיָדוֹ בִּמְצֹרָע אוֹ בְּסַם רָע, שֶׁהַיָּדַיִם עַסְקָנִיּוֹת.  וְלֹא יִתֵּן הַתַּבְשִׁיל תַּחַת הַמִּטָּה, אַף עַל פִּי שְׁהוּא עוֹסֵק בִּסְעוֹדָה, שֶׁמֶּא יִפֹּל בּוֹ דָּבָר הַמַּזִּיק, וְהוּא אֵינוּ רוֹאֵהוּ.</P>

<P><B>יב,ה</B>  [ו] וְכֵן לֹא יִנְעֹץ הַסַּכִּין בְּתוֹךְ הָאֶתְרוֹג אוֹ בְּתוֹךְ הַצְּנוֹן--שֶׁמֶּא יִפֹּל אָדָם עַל חֻדָּהּ, וְיָמוּת.  וְכֵן אָסוּר לָאָדָם לַעֲבֹר תַּחַת קִיר נָטוּי, אוֹ עַל גֶּשֶׁר רָעוּעַ, אוֹ לְהִכָּנֵס לְחֻרְבָה; וְכֵן כָּל כַּיּוֹצֶא בְּאֵלּוּ מִשְּׁאָר הַסַּכָּנוֹת, אָסוּר לַעֲמֹד בִּמְקוֹמָן.</P>

<P><B>יב,ו</B>  [ז] וְכֵן אָסוּר לִיהוּדִי לְהִתְיַחַד עִם הַגּוֹיִים, מִפְּנֵי שְׁהֶן חֲשׁוּדִים עַל שְׁפִיכוּת דָּמִים.  וְלֹא יִתְלַוֶּה עִמָּהֶן בַּדֶּרֶךְ; פָּגַע בַּגּוֹי בַּדֶּרֶךְ, מַחְזִירוֹ לִימִינוֹ.  הָיוּ עוֹלִין בְּמַעֲלָה אוֹ יוֹרְדִים בִּירִידָה--לֹא יִהְיֶה יִשְׂרָאֵל לְמַטָּה וְגוֹי לְמַעְלָה, אֵלָא יִשְׂרָאֵל לְמַעְלָה וְגוֹי לְמַטָּה:  שֶׁמֶּא יִפֹּל עָלָיו לְהָמִיתוֹ.  וְאַל יָשֹׁחַ לְפָנָיו, שֶׁמֶּא יָרֹץ אֶת גֻּלְגָּלְתּוֹ.  [ח] שְׁאָלוֹ לְאַיִין אַתָּה הוֹלֵךְ--יַרְחִיב לוֹ אֶת הַדֶּרֶךְ כְּדֶרֶךְ שֶׁהִרְחִיב יַעֲקוֹב לְעֵשָׂיו, שֶׁנֶּאֱמָר "עַד אֲשֶׁר-אָבֹא אֶל-אֲדֹנִי, שֵׂעִירָה" (בראשית לג,יד).</P>

<P><B>יב,ז</B>  [ט] אָסוּר לִקַּח רְפוּאָה מִן הַגּוֹי, אֵלָא אִם כֵּן נִתְיָאֲשׁוּ מִמֶּנּוּ שֶׁיִּחְיֶה; וְאָסוּר לְהִתְרַפֹּאות מִן הַמִּין, וְאַף עַל פִּי שֶׁנִּתְיָאֲשׁוּ מִמֶּנּוּ--שֶׁמֶּא יִמָּשְׁכוּ אַחֲרָיו.  וּמֻתָּר לִקַּח רְפוּאָה מִן הַגּוֹיִים לִבְהֵמָה, אוֹ לְמַכָּה שֶׁבַּגּוּף מִבַּחוּץ כְּגוֹן מְלֻגְמָה וּרְטִיָּה; וְאִם הָיְתָה מַכָּה שֶׁלְּסַכָּנָה, אָסוּר לִקַּח מִמֶּנּוּ.  וְכָל מַכָּה שֶׁמְּחַלְּלִין עָלֶיהָ אֶת הַשַּׁבָּת, אֵין מִתְרַפִּין בָּהֶן מֵהֶן.  [י] וּמֻתָּר לִשְׁאֹל לְרוֹפֵא גּוֹי, וְיֹאמַר לוֹ סַם פְּלוֹנִי יָפֶה לָךְ וְכָּךְ וְכָּךְ תַּעֲשֶׂה; אֲבָל לֹא יִקַּח מִמֶּנּוּ.</P>

<P><B>יב,ח</B>  [יא] וְאָסוּר לְהִסְתַּפַּר מֵהֶן בִּרְשׁוּת הַיָּחִיד, שֶׁמֶּא יַהַרְגֶנּוּ.  וְאִם הָיָה אָדָם חָשׁוּב--מֻתָּר, מִפְּנֵי שְׁהוּא מִתְיָרֵא לְהָרְגוֹ; וְאִם דִּמָּה לַגּוֹי שְׁהוּא אָדָם חָשׁוּב, כְּדֵי שֶׁיִּפְחַד מִמֶּנּוּ וְלֹא יַהַרְגֶנּוּ--הֲרֵי זֶה מֻתָּר לְהִסְתַּפַּר מִמֶּנּוּ.</P>

<P><B>יב,ט</B>  [יב] אָסוּר לִמְכֹּר לַגּוֹיִים כָּל כְּלֵי הַמִּלְחָמָה, וְאֵין מַשְׁחִיזִין לָהֶם אֶת הַזַּיִן.  וְאֵין מוֹכְרִין לָהֶן לֹא סַכִּין, וְלֹא קֻלָּרִין, וְלֹא כְּבָלִים, וְלֹא שַׁלְשְׁלָאוֹת שֶׁלְּבַרְזֶל, וְלֹא עֲשָׁשִׁיּוֹת שֶׁלְּבַרְזֶל הִנְדּוּאָה, וְלֹא דֻּבִּים וַאֲרָיוֹת, וְלֹא כָּל דָּבָר שֶׁיֵּשׁ בּוֹ נֶזֶק לָרַבִּים; אֲבָל מוֹכְרִין לָהֶן תָּרִיסִין, שְׁאֵינָן אֵלָא לְהָגֵן.  [יג] וּכְשֵׁם שֶׁאָסְרוּ לִמְכֹּר לַגּוֹי, כָּךְ אָסְרוּ לִמְכֹּר לְיִשְׂרָאֵל שֶׁמּוֹכֵר לַגּוֹי.  וּמֻתָּר לִמְכֹּר הַזַּיִן לַחַיִל שֶׁלִּבְנֵי הַמְּדִינָה, מִפְּנֵי שְׁהֶן מְגִנִּין עַל יִשְׂרָאֵל.</P>

<P><B>יב,י</B>  [יד] כָּל שֶׁאָסוּר לִמְכֹּר לַגּוֹי--אָסוּר לְמָכְרוֹ לְיִשְׂרָאֵל שְׁהוּא לִסְטִיס, מִפְּנֵי שֶׁנִּמְצָא מְחַזֵּק יְדֵי עוֹבֵר עֲבֵרָה וּמַכְשִׁילוֹ.  וְכֵן כָּל הַמַּכְשִׁיל עִוֵּר בְּדָבָר, וְהִשִּׂיאוֹ עֵצָה שְׁאֵינָהּ הוֹגֶנֶת, אוֹ שֶׁחִזַּק יְדֵי עוֹבְרֵי עֲבֵרָה שְׁהוּא עִוֵּר וְאֵינוּ רוֹאֶה דֶּרֶךְ הָאֱמֶת מִפְּנֵי תַּאֲוַת לִבּוֹ--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</P>

<P><B>יב,יא</B>  הַבָּא לִטֹּל מִמָּךְ עֵצָה, תֶּן לוֹ עֵצָה הַהוֹגֶנֶת לוֹ.  [טו] וְאָסוּר לְהַשִּׂיא עֵצָה טוֹבָה לַגּוֹי, אוֹ לְעֶבֶד רָשָׁע.  וְאַפִלּוּ לְהַשִּׂיאוֹ עֵצָה שֶׁיַּעֲשֶׂה דְּבַר מִצְוָה, וְהוּא עוֹמֵד בְּרִשְׁעוֹ--אָסוּר; וְלֹא נִתְנַסָּה דָּנִיֵּאל אֵלָא עַל שֶׁהִשִּׂיא עֵצָה לִנְבוּכַדְנֶאצַּר לִתֵּן צְדָקָה, שֶׁנֶּאֱמָר "לָהֵן מַלְכָּא, מִלְכִּי יִשְׁפַּר עֲלָךְ" (דנייאל ד,כד).
<BR> </P>

<H2>הִלְכּוֹת רוֹצֵחַ וּשְׁמִירַת נֶפֶשׁ פֵּרֶק יג</H2>

<P><B>יג,א</B>  מִי שֶׁפָּגַע בַּחֲבֵרוֹ בַּדֶּרֶךְ, וּבְהֶמְתוֹ רוֹבֶצֶת תַּחַת מַשָּׂאָהּ--בֵּין שֶׁהָיָה עָלֶיהָ מַשָּׂא הָרָאוּי לָהּ, בֵּין שֶׁהָיָה עָלֶיהָ יָתֵר מִמַּשָּׂאָהּ--הֲרֵי זֶה מְצֻוֶּה לִפְרֹק מֵעָלֶיהָ; וְזוֹ מִצְוַת עֲשֵׂה, שֶׁנֶּאֱמָר "עָזֹב תַּעֲזֹב, עִמּוֹ" (שמות כג,ה).  [ב] וְלֹא יִפְרֹק וְיַנִּיחֶנּוּ נִבְהָל וְיֵלֵךְ, אֵלָא יָקִים עִמּוֹ וְיַחְזֹר וְיִטְעֹן מַשָּׂאוֹ עָלֶיהָ--שֶׁנֶּאֱמָר "הָקֵם תָּקִים, עִמּוֹ" (דברים כב,ד), זוֹ מִצְוַת עֲשֵׂה אַחֶרֶת.  וְאִם הִנִּיחוֹ נִבְהָל, וְלֹא פָרַק וְלֹא טָעַן--בִּטַּל מִצְוַת עֲשֵׂה; וְעָבַר עַל מִצְוַת לֹא תַעֲשֶׂה, שֶׁנֶּאֱמָר "לֹא-תִרְאֶה אֶת-חֲמוֹר אָחִיךָ" (שם).</P>

<P><B>יג,ב</B>  [ג] הָיָה כּוֹהֵן, וְהַבְּהֵמָה רוֹבֶצֶת בְּבֵית הַקְּבָרוֹת--אֵינוּ מִטַּמֵּא לָהּ, כְּשֵׁם שְׁאֵינוּ מִטַּמֵּא לְהָשִׁיב אֲבֵדָה.  וְכֵן אִם הָיָה זָקֵן שְׁאֵין דַּרְכּוֹ לִטְעֹן וְלִפְרֹק--הוֹאִיל וְאֵינָהּ לְפִי כְּבוֹדוֹ, פָּטוּר.</P>

<P><B>יג,ג</B>  [ד] זֶה הַכְּלָל:  כָּל שֶׁאִלּוּ הָיְתָה שֶׁלּוֹ, הָיָה טוֹעֵן וּפוֹרֵק--הֲרֵי זֶה חַיָּב לִטְעֹן וְלִפְרֹק בְּשֶׁלַּחֲבֵרוֹ.  וְאִם הָיָה חָסִיד וְעוֹשֶׂה לִפְנִים מְשׂוּרַת הַדִּין--אַפִלּוּ הָיָה הַנָּשִׂיא הַגָּדוֹל וְרָאָה בֶּהֱמַת חֲבֵרוֹ רוֹבֶצֶת תַּחַת מַשָּׂא שֶׁלְּתֶבֶן אוֹ קָנִים וְכַיּוֹצֶא בָּהֶן, פּוֹרֵק וְטוֹעֵן עִמּוֹ.</P>

<P><B>יג,ד</B>  [ה] פָּרַק וְטָעַן, וְחָזְרָה וְנָפְלָה--חַיָּב לִפְרֹק וְלִטְעֹן פַּעַם אַחֶרֶת, אַפִלּוּ מֵאָה פְּעָמִים:  שֶׁנֶּאֱמָר "עָזֹב תַּעֲזֹב, עִמּוֹ" (שמות כג,ה), "הָקֵם תָּקִים" (דברים כב,ד).  לְפִיכָּךְ צָרִיךְ לְאַדְּדָהּ עִמּוֹ עַד פַּרְסָה, אֵלָא אִם כֵּן אָמַר לוֹ בַּעַל הַמַּשָּׂא אֵינִי צָרִיךְ לָךְ.</P>

<P><B>יג,ה</B>  [ו] מֵאֵימָתַי יִתְחַיַּב לִפְרֹק וְלִטְעֹן עִמּוֹ:  מִשֶּׁיִּרְאֵהוּ רְאִיָּה שְׁהִיא כִּפְגִיעָה--שֶׁהֲרֵי נֶאֱמָר "כִּי-תִרְאֶה" (שמות כג,ה), וְנֶאֱמָר "כִּי תִפְגַּע" (שמות כג,ד).  וְכַמָּה:  שִׁעֲרוּ חֲכָמִים מִשֶּׁיִּהְיֶה בֵּינֵיהֶם מָאתַיִם וְשֵׁשׁ וְשִׁשִּׁים אַמָּה וּשְׁנֵי שְׁלִישֵׁי אַמָּה, שְׁהוּא אֶחָד מִשִּׁבְעָה וּמֶחְצָה בַּמִּיל; הָיָה רָחוֹק מִמֶּנּוּ יָתֵר מִזֶּה, אֵינוּ זָקוּק לוֹ.</P>

<P><B>יג,ו</B>  [ז] מִצְוָה מִן הַתּוֹרָה לִפְרֹק עִמּוֹ, בְּחִנָּם.  אֲבָל לִטְעֹן עָלָיו, הֲרֵי זוֹ מִצְוָה וְנוֹטֵל שְׂכָרוֹ; וְכֵן בְּשָׁעָה שֶׁמְּדַּדֶּה עִמּוֹ עַד פַּרְסָה, יֵשׁ לוֹ שָׂכָר.</P>

<P><B>יג,ז</B>  [ח] מָצָא בֶּהֱמַת חֲבֵרוֹ רְבוּצָה--אַף עַל פִּי שְׁאֵין הַבְּעָלִים עִמָּהּ, מִצְוָה לִפְרֹק מֵעָלֶיהָ וְלִטְעֹן עָלֶיהָ:  שֶׁנֶּאֱמָר "עָזֹב תַּעֲזֹב" (שמות כג,ה), "הָקֵם תָּקִים" (דברים כב,ד)--מִכָּל מָקוֹם.  אִם כֵּן לָמָּה נֶאֱמָר "עִמּוֹ" (שמות כג,ה; דברים כב,ד):  שְׁאִם הָיָה בַּעַל הַבְּהֵמָה עִמָּהּ, וְהָלַךְ וְיָשַׁב לוֹ וְאָמַר לְזֶה שֶׁפָּגַע בּוֹ הוֹאִיל וְעָלֶיךָ מִצְוָה, אִם רָצִיתָ לִפְרֹק לְבַדָּךְ, פְּרֹק--הֲרֵי זֶה פָּטוּר, שֶׁנֶּאֱמָר "עִמּוֹ".  וְאִם הָיָה בַּעַל הַבְּהֵמָה זָקֵן אוֹ חוֹלֶה, חַיָּב לִפְרֹק וְלִטְעֹן לְבַדּוֹ.</P>

<P><B>יג,ח</B>  [ט] בֶּהֱמַת הַגּוֹי וְהַמַּשָּׂא שֶׁלְּיִשְׂרָאֵל--אִם הָיָה הַגּוֹי מְחַמֵּר אַחַר בְּהֶמְתוֹ, אֵינוּ זָקוּק לָהּ; וְאִם לָאו, חַיָּב לִפְרֹק וְלִטְעֹן, מִשּׁוֹם צַעַר יִשְׂרָאֵל.  וְכֵן אִם הָיְתָה הַבְּהֵמָה שֶׁלְּיִשְׂרָאֵל, וְהַמַּשּׂאוּי שֶׁלַּגּוֹי--חַיָּב לִפְרֹק וְלִטְעֹן, מִשּׁוֹם צַעַר יִשְׂרָאֵל.  אֲבָל בֶּהֱמַת הַגּוֹי וּמַשָּׂאוֹ--אֵינוּ חַיָּב לְהִטַּפַּל בָּהֶן, אֵלָא מִשּׁוֹם אֵיבָה.</P>

<P><B>יג,ט</B>  [י] חַמָּרִים שֶׁרַגְלָיו שֶׁלְּאֶחָד מֵהֵן רְעוּעוֹת--אֵין חֲבֵרָיו רַשָּׁאִין לְהַקְדִּים, וְלַעֲבֹר מֵעָלָיו; נָפַל הָאִישׁ, רַשָּׁאִין לַעֲבֹר מֵעָלָיו.</P>

<P><B>יג,י</B>  [יא] הָיָה אֶחָד טָעוּן וְאֶחָד רוֹכֵב, וּדְחָקָן הַדֶּרֶךְ--מַעְבִירִין אֶת הָרוֹכֵב מִפְּנֵי הַטָּעוּן.  אֶחָד טָעוּן וְאֶחָד רֵיקָן, מַעְבִירִין אֶת הָרֵיקָן מִפְּנֵי הַטָּעוּן.  אֶחָד רוֹכֵב וְאֶחָד רֵיקָן, מַעְבִירִין אֶת הָרֵיקָן מִפְּנֵי הָרוֹכֵב.  שְׁנֵיהֶן טְעוּנִין, שְׁנֵיהֶן רוֹכְבִין, שְׁנֵיהֶן רֵיקָנִין--עוֹשִׂין פְּשָׁרָה בֵּינֵיהֶן.</P>

<P><B>יג,יא</B>  [יב] וְכֵן שְׁתֵּי סְפִינוֹת שֶׁהָיוּ עוֹבְרוֹת בַּנָּהָר, וּפוֹגְעוֹת זוֹ בְּזוֹ--אִם עוֹבְרוֹת שְׁתֵּיהֶן בְּבַת אַחַת, טוֹבְעוֹת; וְאִם עָבְרוּ זוֹ אַחַר זוֹ, עוֹבְרוֹת.  וְכֵן שְׁנֵי גְּמַלִּים שֶׁהָיוּ עוֹלִים בְּמַעֲלָה גְּבוֹהָה, וּפָגְעוּ זֶה בְּזֶה--אִם עָבְרוּ שְׁנֵיהֶן בְּבַת אַחַת, נוֹפְלִין; וְאִם עָבְרוּ זֶה אַחַר זֶה, עוֹלִין.  כֵּיצַד הֶן עוֹשִׂין:  טְעוּנָה וּשְׁאֵינָהּ טְעוּנָה, תִּדָּחֶה שְׁאֵינָהּ טְעוּנָה מִפְּנֵי הַטְּעוּנָה; קְרוֹבָה וּרְחוֹקָה, תִּדָּחֶה קְרוֹבָה מִפְּנֵי שְׁאֵינָהּ קְרוֹבָה.  שְׁתֵּיהֶן רְחוֹקוֹת, שְׁתֵּיהֶן קְרוֹבוֹת, שְׁתֵּיהֶן טְעוּנוֹת--הוֹאִיל וְכֻלָּן בְּדֹחַק אֶחָד, הַטֵּל פְּשָׁרָה בֵּינֵיהֶן וְהֶן מַעֲלוֹת שָׂכָר זֶה לְזֶה.  וּבְזֶה וְכַיּוֹצֶא בּוֹ נֶאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).</P>

<P><B>יג,יב</B>  [יג] הַפּוֹגֵעַ בִּשְׁנַיִם--אֶחָד רוֹבֵץ תַּחַת מַשָּׂאוֹ, וְאֶחָד פָּרַק מֵעָלָיו וְלֹא מָצָא מִי שֶׁיִּטְעֹן עִמּוֹ--מִצְוָה לִפְרֹק בַּתְּחִלָּה מִשּׁוֹם צַעַר בַּעֲלֵי חַיִּים, וְאַחַר כָּךְ טוֹעֵן.  בַּמֶּה דְּבָרִים אֲמוּרִים, בְּשֶׁהָיוּ שְׁנֵיהֶם שׂוֹנְאִים אוֹ שְׁנֵיהֶן אוֹהֲבִים; אֲבָל אִם הָיָה אֶחָד שׂוֹנֵא, וְאֶחָד אוֹהֵב--מִצְוָה לִטְעֹן עִם הַשּׂוֹנֵא תְּחִלָּה, כְּדֵי לִכּוֹף אֶת יִצְרוֹ הָרַע.</P>

<P><B>יג,יג</B>  [יד] הַ"שּׂוֹנֵא" (ראה שמות כג,ה) שֶׁנֶּאֱמָר בַּתּוֹרָה--הוּא מִיִּשְׂרָאֵל, לֹא מֵאֻמּוֹת הָעוֹלָם.  וְהֵיאַךְ יִהְיֶה לְיִשְׂרָאֵל שׂוֹנֵא מִיִּשְׂרָאֵל, וְהַכָּתוּב אוֹמֵר "לֹא-תִשְׂנָא אֶת-אָחִיךָ, בִּלְבָבֶךָ" (ויקרא יט,יז):  אָמְרוּ חֲכָמִים, כְּגוֹן שֶׁרָאָהוּ לְבַדּוֹ שֶׁעָבַר עֲבֵרָה, וְהִתְרָה בּוֹ וְלֹא חָזַר--הֲרֵי זֶה מִצְוָה לְשָׂנְאוֹ, עַד שֶׁיַּעֲשֶׂה תְּשׁוּבָה וְיַחְזֹר מֵרִשְׁעוֹ.  וְאַף עַל פִּי שֶׁעֲדַיִן לֹא עָשָׂה תְּשׁוּבָה--אִם מְצָאוֹ נִבְהָל בְּמַשָּׂאוֹ--מִצְוָה לִפְרֹק וְלִטְעֹן עִמּוֹ, וְלֹא יַנִּיחֶנּוּ נוֹטֶה לָמוּת:  שֶׁמֶּא יִשְׁתַּהֶה בִּשְׁבִיל מְמוֹנוֹ, וְיָבוֹא לִידֵי סַכָּנָה; וְהַתּוֹרָה הִקְפִּידָה עַל נַפְשׁוֹת יִשְׂרָאֵל, בֵּין רְשָׁעִים בֵּין צַדִּיקִים, מֵאַחַר שְׁהֶם נִלְוִים אֶל ה' וּמַאֲמִינִים בְּעִיקַר הַדָּת, שֶׁנֶּאֱמָר "אֱמֹר אֲלֵיהֶם חַי-אָנִי נְאֻם ה' אֱלֹהִים, אִם-אֶחְפֹּץ בְּמוֹת הָרָשָׁע, כִּי אִם-בְּשׁוּב רָשָׁע מִדַּרְכּוֹ, וְחָיָה" (ראה יחזקאל לג,יא).
<BR> </P>


<P>בְּרִיךְ רַחְמָנָא דְּסַיְּעַן.  נִגְמַר סֵפֶר אַחַד עָשָׂר, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, שְׁנַיִם וְשִׁשִּׁים:  הִלְכּוֹת נִזְקֵי מָמוֹן, אַרְבָּעָה עָשָׂר פְּרָקִים; הִלְכּוֹת גְּנֵבָה, תִּשְׁעָה פְּרָקִים; הִלְכּוֹת גְּזֵלָה וַאֲבֵדָה, שְׁמוֹנָה עָשָׂר פְּרָקִים; הִלְכּוֹת חוֹבֵל וּמַזִּיק, שְׁמוֹנָה פְּרָקִים; הִלְכּוֹת רוֹצֵחַ וּשְׁמִירַת נֶפֶשׁ, שְׁלוֹשָׁה עָשָׂר פְּרָקִים.<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר קניין - הלכות מכירה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<P>בְּשֵׁם ה', אֵל עוֹלָם (בראשית כא,לג).</P>

<P>רֵאשִׁית חָכְמָה, קְנֵה חָכְמָה; וּבְכָל-קִנְיָנְךָ, קְנֵה בִינָה (משלי ד,ז).
<BR> </P>

<H1>סֵפֶר שְׁנֵים עָשָׂר וְהוּא סֵפֶר קִנְיָן</H1>
<BR>
<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת מְכִירָה, הִלְכּוֹת זְכִיָּה וּמַתָּנָה, הִלְכּוֹת שְׁכֵנִים, הִלְכּוֹת שְׁלוּחִין וְשֻׁתָּפִין, הִלְכּוֹת עֲבָדִים.</P>

<P><B>הִלְכּוֹת מְכִירָה</B>.  יֵשׁ בִּכְלָלָן חָמֵשׁ מִצְווֹת--אַחַת מִצְוַת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין מֶקָּח וּמִמְכָּר; (ב) שֶׁלֹּא יוֹנֶה בְּמֶקָּח וּמִמְכָּר; (ג) שֶׁלֹּא יוֹנֶה בִּדְבָרִים; (ד) שֶׁלֹּא יוֹנֶה גֵּר צֶדֶק בִּמְמוֹנוֹ; (ה) שֶׁלֹּא יוֹנֵהוּ בִּדְבָרִים.</P>

<P><B>הִלְכּוֹת זְכִיָּה וּמַתָּנָה</B>.  עִנְיַן אֵלּוּ הַהֲלָכוֹת לֵידַע דִּין זוֹכֶה מִן הַהֶפְקֵר הֵיאַךְ יִקְנֶה וּבְמַה יִקְנֶה, וְדִין נוֹתֵן מַתָּנָה וּמְקַבֵּל וְאֵיזוֹ מַתָּנָה חוֹזֶרֶת וְאֵיזוֹ אֵינָהּ חוֹזֶרֶת.</P>

<P><B>הִלְכּוֹת שְׁכֵנִים</B>.  עִנְיַן אֵלּוּ הַהֲלָכוֹת לֵידַע דִּין חִלּוּק הַקַּרְקָעוֹת בֵּין הַשֻּׁתָּפִין, וְהַרְחָקַת נֶזֶק כָּל אֶחָד מֵהֶן מִשְּׁכֵנוֹ וּמִבַּעַל הַמְּצָר שֶׁלּוֹ, וְדִין בַּעַל הַמְּצָר.</P>

<P><B>הִלְכּוֹת שְׁלוּחִין וְשֻׁתָּפִין</B>.  עִנְיַן אֵלּוּ הַהֲלָכוֹת לֵידַע דִּין שְׁלוּחוֹ שֶׁלָּאָדָם וְשֻׁתָּפוֹ, וּמִשְׁפְּטֵיהֶן בְּמֶקָּחָן וּמִמְכָּרָן וּבְהֶפְסֵדָן וּשְׂכָרָן.</P>

<P><B>הִלְכּוֹת עֲבָדִים</B>.  יֵשׁ בִּכְלָלָן שְׁלוֹשׁ עֶשְׂרֵה מִצְווֹת--חָמֵשׁ מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין קִנְיַן עֶבֶד עִבְרִי; (ב) שֶׁלֹּא יִמָּכֵר מִמְכֶּרֶת עֶבֶד; (ג) שֶׁלֹּא יַעֲבִידֶנּוּ בְּפֶרֶךְ; (ד) שֶׁלֹּא נַנִּיחַ גֵּר תּוֹשָׁב לִרְדּוֹת בּוֹ בְּפֶרֶךְ; (ה) שֶׁלֹּא נַעֲבֹד בּוֹ עֲבוֹדַת עֶבֶד; (ו) לְהַעְנִיק לוֹ בְּצֵאתוֹ חָפְשִׁי; (ז) שֶׁלֹּא יֵצֵא רֵיקָם; (ח) לִפְדּוֹת אָמָה עִבְרִיָּה; (ט) לְיַעֲדָהּ; (י) שֶׁלֹּא תִמָּכֵר; (יא) לַעֲבֹד בְּעֶבֶד כְּנַעֲנִי לְעוֹלָם, אֵלָא אִם כֵּן הִפִּיל לוֹ אֲדוֹנָיו אֶחָד מֵרָאשֵׁי אֵבָרָיו; (יב) שֶׁלֹּא לְהַסְגִּיר עֶבֶד שֶׁבָּרַח מֵחוּצָה לָאָרֶץ לְאֶרֶץ יִשְׂרָאֵל; (יג) שֶׁלֹּא לְהוֹנוֹת עֶבֶד זֶה הַנִּצּוֹל אֵלֵינוּ.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שְׁמוֹנֶה עֶשְׂרֵה--שֵׁשׁ מֵהֶן מִצְווֹת עֲשֵׂה, וּשְׁתֵּים עֶשְׂרֵה מִצְווֹת לֹא תַעֲשֶׂה.
<BR> </P>

<H1>הִלְכּוֹת מְכִירָה</H1>

<P>יֵשׁ בִּכְלָלָן חָמֵשׁ מִצְווֹת--אַחַת מִצְוַת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין מֶקָּח וּמִמְכָּר; (ב) שֶׁלֹּא יוֹנֶה בְּמֶקָּח וּמִמְכָּר; (ג) שֶׁלֹּא יוֹנֶה בִּדְבָרִים; (ד) שֶׁלֹּא יוֹנֶה גֵּר צֶדֶק בִּמְמוֹנוֹ; (ה) שֶׁלֹּא יוֹנֵהוּ בִּדְבָרִים.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת מְכִירָה פֵּרֶק א</H2>

<P><B>א,א</B>  הַמֶּקָּח אֵינוּ נִקְנֶה בִּדְבָרִים, וְאַפִלּוּ הֵעִידוּ עֲלֵיהֶם עֵדִים.  כֵּיצַד:  בַּיִת זֶה אֲנִי מוֹכֵר לָךְ, יַיִן זֶה אֲנִי מוֹכֵר לָךְ, עֶבֶד זֶה אֲנִי מוֹכֵר לָךְ, וּפָסְקוּ הַדָּמִים, וְרָצָה הַלּוֹקֵחַ וְאָמַר קָנִיתִי, וְרָצָה הַמּוֹכֵר וְאָמַר מָכַרְתִּי, וְאָמְרוּ לָעֵדִים הֱיוּ עָלֵינוּ עֵדִים שֶׁמָּכַר זֶה וְשֶׁלָּקַח זֶה--הֲרֵי זֶה אֵינוּ כְּלוּם, וּכְאִלּוּ לֹא הָיָה בֵּינֵיהֶם דְּבָרִים מֵעוֹלָם.  וְכֵן בַּנּוֹתֵן מַתָּנָה וּמְקַבְּלָהּ.</P>

<P><B>א,ב</B>  אֲבָל אִם נִקְנָה הַמֶּקָּח בְּאַחַד מִדְּבָרִים שְׁהוּא נִקְנֶה בָּהֶם--קָנָה הַלּוֹקֵחַ, וְאֵינָן צְרִיכִין עֵדִים כְּלָל; וְאֵין אֶחָד מֵהֶן יָכוֹל לַחְזֹר בּוֹ.  [ג] וּבְמַה יִקָּנֶה הַמֶּקָּח:  הַקַּרְקָע נִקְנֵית בְּאֶחָד מִשְּׁלוֹשָׁה דְּבָרִים--בַּכֶּסֶף, אוֹ בַּשְּׁטָר, אוֹ בַּחֲזָקָה.</P>

<P><B>א,ג</B>  [ד] כֵּיצַד בַּכֶּסֶף:  מָכַר לוֹ בַּיִת אוֹ שָׂדֶה, וְנָתַן לוֹ הַדָּמִים--קָנָה.  בַּמֶּה דְּבָרִים אֲמוּרִים, בִּמְקוֹם שְׁאֵין כּוֹתְבִין אֶת הַשְּׁטָר; אֲבָל בִּמְקוֹם שֶׁדַּרְכָּן לִכְתֹּב שְׁטָר מְכָר, לֹא קָנָה עַד שֶׁיִּכְתֹּב אֶת הַשְּׁטָר.  וְאֵין קַרְקָע נִקְנֵית בְּפָחוּת מִשּׁוֹוֶה פְּרוּטָה.</P>

<P><B>א,ד</B>  [ה] הִתְנָה הַלּוֹקֵחַ וְאָמַר, אִם רָצִיתִי אֶקְנֶה, בַּכֶּסֶף אֶקְנֶה, אוֹ בַּשְּׁטָר אֶקְנֶה, וְנָתַן הַכֶּסֶף עַל תְּנָאי זֶה--הֲרֵי זֶה קַיָּם, וְאֵין הַמּוֹכֵר יָכוֹל לַחְזֹר בּוֹ מִפְּנֵי הַתְּנָאי; וְהַלּוֹקֵחַ יָכוֹל לַחְזֹר בּוֹ, עַד שֶׁיִּכְתֹּב הַשְּׁטָר.  וְכֵן אִם הִתְנָה הַמּוֹכֵר כְּזֶה.  [ו] הָאוֹמֵר לַחֲבֵרוֹ תֵּן מָנֶה לִפְלוֹנִי וְיִקְנֶה בֵּיתִי לָךְ--כֵּיוָן שֶׁנָּתַן, קָנָה הַבַּיִת מִדִּין עַרָּב.</P>

<P><B>א,ה</B>  [ז] כֵּיצַד בַּשְּׁטָר:  כָּתַב לוֹ עַל הַנְּיָר אוֹ עַל הַחֶרֶס אוֹ עַל הָעַלֶּה שָׂדִי נְתוּנָה לָךְ, שָׂדִי מְכוּרָה לָךְ--כֵּיוָן שֶׁהִגִּיעַ הַשְּׁטָר לְיָדוֹ, קָנָה:  וְאַף עַל פִּי שְׁאֵין שָׁם עֵדִים כְּלָל, וְאַף עַל פִּי שְׁאֵין הַשְּׁטָר שׁוֹוֶה כְּלוּם.</P>

<P><B>א,ו</B>  בַּמֶּה דְּבָרִים אֲמוּרִים, בַּמּוֹכֵר שָׂדֵהוּ מִפְּנֵי רָעָתָהּ.  אֲבָל בִּשְׁאָר קַרְקָעוֹת--אַף עַל פִּי שֶׁהִגִּיעַ הַשְּׁטָר שֶׁלַּמְּכָר לְיָדוֹ, וְאַפִלּוּ הָיוּ בּוֹ עֵדִים--לֹא קָנָה, עַד שֶׁיִּתֵּן אֶת הַדָּמִים.</P>

<P><B>א,ז</B>  [ח] כֵּיצַד בַּחֲזָקָה:  מָכַר לוֹ בַּיִת אוֹ שָׂדֶה, אוֹ נָתַן אוֹתָן מַתָּנָה--כֵּיוָן שֶׁנָּעַל אוֹ גָּדַר אוֹ פָּרַץ כָּל שְׁהוּא, וְהוּא שֶׁיּוֹעִיל בְּמַעֲשָׂיו--הֲרֵי זֶה קָנָה.</P>

<P><B>א,ח</B>  בַּמֶּה דְּבָרִים אֲמוּרִים, בְּשֶׁהִחְזִיק בִּפְנֵי הַמּוֹכֵר.  אֲבָל שֶׁלֹּא בִּפְנֵי הַמּוֹכֵר אוֹ הַנּוֹתֵן, צָרִיךְ שֶׁיֹּאמַר לוֹ לֵךְ חֲזַק וּקְנֵה; וְאַחַר כָּךְ אִם הִחְזִיק--קָנָה, אַף עַל פִּי שְׁאֵינוּ בִּפְנֵי הַבְּעָלִים.</P>

<P><B>א,ט</B>  הַמּוֹכֵר בַּיִת לַחֲבֵרוֹ, וּמָסַר לוֹ אֶת הַמַּפְתֵּחַ--הֲרֵי זֶה כְּמִי שֶׁאָמַר לוֹ לֵךְ חֲזַק וּקְנֵה; וּכְשֶׁיַּחְזִיק, יִקְנֶה.  וְכֵן הַמּוֹכֵר אֶת הַבּוֹר--כֵּיוָן שֶׁמָּסַר לוֹ דָּלְיוֹ, הֲרֵי זֶה כְּמִי שֶׁאָמַר לוֹ לֵךְ חֲזַק וּקְנֵה; וּכְשֶׁיַּחְזִיק, יִקְנֶה.</P>

<P><B>א,י</B>  כֵּיצַד הַמַּחְזִיק בִּנְעִילָה קָנָה:  כְּגוֹן שֶׁמָּכַר בַּיִת אוֹ חָצֵר, וְהָיָה הַפֶּתַח פָּתוּחַ, וְנָעַל הַלּוֹקֵחַ אֶת הַפֶּתַח וְחָזַר וּפְתָחוֹ--הֲרֵי זֶה הִחְזִיק וְקָנָה, שֶׁהֲרֵי נִשְׁתַּמַּשׁ בּוֹ שִׁמּוּשׁ הַמּוֹעִיל.</P>

<P><B>א,יא</B>  כֵּיצַד הַמַּחְזִיק בִּגְדִירָה כָּל שְׁהוּא קָנָה:  כְּגוֹן שֶׁהָיָה שָׁם גָּדֵר וְהָיוּ עוֹלִין לוֹ בְּנַחַת, וְהוֹסִיף עָלָיו כָּל שְׁהוּא וְהִשְׁלִימוֹ לַעֲשָׂרָה, וְנִמְצָא שְׁאֵין עוֹלִין לוֹ אֵלָא בְּדֹחַק--הֲרֵי זֶה הוֹעִיל, וְקָנָה.</P>

<P><B>א,יב</B>  וְכֵן אִם הָיְתָה שָׁם פִּרְצָה וְהָיוּ נִכְנָסִים בָּהּ בְּדֹחַק, וְהִרְחִיב בָּהּ כָּל שְׁהוּא עַד שֶׁנִּמְצָא הַנִּכְנָס נִכְנָס בָּהּ בְּרֵוַח--הֲרֵי זֶה הוֹעִיל, וְקָנָה.  [יב] נָתַן צְרוֹר וְהוֹעִיל, כְּגוֹן שֶׁחִבַּר בּוֹ הַמַּיִם לַשָּׂדֶה, אוֹ נָטַל צְרוֹר וְהוֹעִיל, כְּגוֹן שֶׁפָּתַח בִּנְטִילָתוֹ הַמַּיִם לַשָּׂדֶה--הֲרֵי זֶה קָנָה.  וְכֵן כָּל כַּיּוֹצֶא בְּזֶה.</P>

<P><B>א,יג</B>  הַמּוֹכֵר שָׂדֶה לַחֲבֵרוֹ בְּצַד שָׂדֵהוּ, אוֹ שֶׁנְּתָנָהּ לוֹ בְּמַתָּנָה--כֵּיוָן שֶׁדָּשׁ אֶת הַמְּצָר שֶׁבֵּין שְׁתֵּי הַשָּׂדוֹת וְנַעֲשׂוּ שְׁתֵּיהֶן כְּשָׂדֶה אַחַת, קָנָה.  אֲבָל אִם הָלַךְ בָּהּ לְאָרְכָּהּ וּלְרָחְבָּהּ, אֵין הִלּוּךְ מוֹעִיל כְּלוּם; וְאִם שָׁבִיל כְּרָמִים מָכַר לוֹ--הוֹאִיל וְנַעֲשָׂה לְהִלּוּךְ, קָנָה בַּהִלּוּךְ.</P>

<P><B>א,יד</B>  וְכַמָּה שֵׁעוּר רֹחַב הַדֶּרֶךְ שֶׁיִּקְנֶה בְּהִלּוּכוֹ--אִם הָיָה מְסֻיָּם בִּמְחִצּוֹת, קָנָה כְּדֵי שֶׁיַּגְבִּיהַּ רֶגֶל וְיַנִּיחַ רֶגֶל בְּצִדָּהּ; וְאִם אֵין שָׁם מְחִצּוֹת, קָנָה בָּרֹחַב כְּדֵי שֶׁתִּהְיֶה עַל רֹאשׁוֹ חֲבִלָּה שֶׁלְּשָׂרִיגִים וְיִסֹּב בָּהּ.</P>

<P><B>א,טו</B>  הָיְתָה הַקַּרְקָע צְחִיחַ סֶלַע שְׁאֵין בָּהּ לֹא גְּדִירָה וְלֹא פְּרִיצָה, וְאֵינָהּ בַּת זְרִיעָה--הֲרֵי הַחֲזָקָה שֶׁקּוֹנֶה אוֹתָהּ בָּהּ שְׁטִיחַת הַפֵּרוֹת, אוֹ הַעְמָדַת הַבְּהֵמָה שָׁם, וְכַיּוֹצֶא בְּזֶה מִשְּׁאָר הַתַּשְׁמִישׁ.</P>

<P><B>א,טז</B>  הַמּוֹכֵר קַרְקָע לַחֲבֵרוֹ, וְנִכְנַס בָּהּ הַלּוֹקֵחַ וּזְרָעָהּ אוֹ נָרָהּ, אוֹ שֶׁאָסַף פֵּרוֹת הָאִילָן אוֹ זְמָרוֹ, וְכָל כַּיּוֹצֶא בִּדְבָרִים אֵלּוּ--הֲרֵי זֶה קָנָה, שֶׁהֲרֵי הִחְזִיק; וְאֵין אֶחָד מֵהֶן יָכוֹל לַחְזֹר בּוֹ.</P>

<P><B>א,יז</B>  וְכֵן אִם אָסַף הַמּוֹכֵר סַל שֶׁלְּפֵרוֹת, וְנָתַן לַלּוֹקֵחַ--קָנָה לוֹקֵחַ מִיָּד בַּחֲזָקָה:  שֶׁהֲרֵי גִּלָּה דַּעְתּוֹ שֶׁהִקְנָה לוֹ שָׂדֶה זוֹ קִנְיָן גָּמוּר, וְנַעֲשׂוּ פֵּרוֹתֶיהָ שֶׁלּוֹ.</P>

<P><B>א,יח</B>  [יז] הַגּוֹי אֵינוּ קוֹנֶה בַּחֲזָקָה, אֵלָא בַּשְּׁטָר הוּא שֶׁקּוֹנֶה עִם נְתִינַת הַכֶּסֶף.  וְיִשְׂרָאֵל הַבָּא מֵחֲמַת הַגּוֹי--הֲרֵי הוּא כַּגּוֹי, וְאֵינוּ קוֹנֶה אֵלָא בַּשְּׁטָר.</P>

<P><B>א,יט</B>  כָּל הַמְּחֻבָּר לַקַּרְקָע--הֲרֵי הוּא כַּקַּרְקָע, וְנִקְנֶה בַּכֶּסֶף וּבַשְּׁטָר אוֹ בַּחֲזָקָה; וְאִם אֵינוּ צָרִיךְ לַקַּרְקָע, כְּגוֹן הַמּוֹכֵר עֲנָבִים הָעוֹמְדוֹת לְהִבָּצֵר--הֲרֵי זֶה כְּמִטַּלְטְלִין לַקְּנִיָּה, וְיֵשׁ לָהֶן אוֹנָאָה.</P>

<P><B>א,כ</B>  [יח] כְּשֵׁם שֶׁהַקַּרְקָע נִקְנֵית בַּכֶּסֶף, וּבַשְּׁטָר, וּבַחֲזָקָה--כָּךְ שְׂכִירוּת הַקַּרְקָע נִקְנֵית בַּכֶּסֶף לְבַדּוֹ, אוֹ בַּשְּׁטָר לְבַדּוֹ, אוֹ בַּחֲזָקָה; וְאֵין אֶחָד מֵהֶן יָכוֹל לַחְזֹר בּוֹ.</P>

<P><B>א,כא</B>  [יט] הַמּוֹכֵר לַחֲבֵרוֹ עֶשֶׂר שָׂדוֹת בְּעֶשֶׂר מְדִינוֹת--כֵּיוָן שֶׁהִחְזִיק בְּאַחַת מֵהֶן, קָנָה כֻּלָּן.  וְאַפִלּוּ הָיְתָה אַחַת מֵהֶן הַר גָּבוֹהַּ, וְהַשְּׁנִיָּה מְצוּלָה, שֶׁהֲרֵי תַּשְׁמִישׁ זוֹ אֵינוּ תַּשְׁמִישׁ זוֹ--אַף עַל פִּי כֵן כֵּיוָן שֶׁהִחְזִיק בְּאַחַת מֵהֶן, קָנָה הַשְּׁאָר.</P>

<P><B>א,כב</B>  [כ] בַּמֶּה דְּבָרִים אֲמוּרִים, שֶׁנָּתַן דְּמֵי כֻּלָּן.  אֲבָל אִם לֹא נָתַן דְּמֵי כֻּלָּן, לֹא קָנָה אֵלָא כְּנֶגֶד מָעוֹתָיו; לְפִיכָּךְ אִם הָיוּ הַכֹּל בְּמַתָּנָה, קָנָה כֻּלָּן.</P>

<P><B>א,כג</B>  וְכֵן בִּשְׂכִירוּת--כֵּיוָן שֶׁהִחְזִיק בְּאַחַת מֵהֶן, קָנָה כֻּלָּן כָּל זְמָן הַשְּׂכִירוּת.  הָיוּ מִקְצַת הַקַּרְקָעוֹת בִּמְכָר, וּמִקְצָתָן בִּשְׂכִירוּת--כֵּיוָן שֶׁהִחְזִיק בֵּין בִּשְׂכוּרָה בֵּין בִּמְכוּרָה, קָנָה הַכֹּל.
<BR> </P>

<H2>הִלְכּוֹת מְכִירָה פֵּרֶק ב</H2>

<P><B>ב,א</B>  עֶבֶד כְּנַעֲנִי--הֲרֵי הוּא כַּקַּרְקָע לִקְנִיָּה, וְנִקְנֶה בַּכֶּסֶף אוֹ בַּשְּׁטָר אוֹ בַּחֲזָקָה.  [ב] וּמַה הִיא הַחֲזָקָה בְּקִנְיַן עֲבָדִים--שֶׁיִּשְׁתַּמַּשׁ בּוֹ כְּדֶרֶךְ שֶׁמִּשְׁתַּמְּשִׁין בָּעֲבָדִים, בִּפְנֵי רִבָּן.</P>

<P><B>ב,ב</B>  כֵּיצַד:  הִתִּיר לוֹ מַנְעָלוֹ, אוֹ שֶׁהִנְעִיל לוֹ מַנְעָלוֹ, אוֹ שֶׁהוֹלִיךְ כֵּלָיו אַחֲרָיו לְבֵית הַמֶּרְחֵץ, אוֹ שֶׁהִפְשִׁיטוֹ, אוֹ סָכוֹ, אוֹ גֵּרְדוֹ, אוֹ הִלְבִּישׁוֹ, אוֹ הִגְבִּיהַּ אֶת רִבּוֹ--קָנָה; וְכֵן אִם הִגְבִּיהַּ הָרָב אֶת הָעֶבֶד, קָנָהוּ.</P>

<P><B>ב,ג</B>  תְּקָפוֹ וֶהֱבִיאוֹ אֶצְלוֹ--קָנָהוּ, שֶׁהָעֲבָדִים נִקְנִין בִּמְשִׁיכָה כְּזוֹ.  אֲבָל אִם קָרָא לָעֶבֶד, וּבָא אֶצְלוֹ, אוֹ שֶׁאָמַר לוֹ רִבּוֹ הָרִאשׁוֹן לֵךְ אֵצֶל הַלּוֹקֵחַ, וְהָלַךְ אֶצְלוֹ--לֹא קָנָה:  עַד שֶׁיִּמְשְׁכֶנּוּ בִּתְקִיפָה, אוֹ יִשְׁתַּמַּשׁ בּוֹ כְּדֶרֶךְ שֶׁבֵּאַרְנוּ.  וְאִם הִחְזִיק בּוֹ שֶׁלֹּא בִּפְנֵי הָרָב, צָרִיךְ שֶׁיֹּאמַר לוֹ לֵךְ חֲזַק וּקְנֵה.</P>

<P><B>ב,ד</B>  עֶבֶד קָטָן--הֲרֵי הוּא כִּבְהֵמָה, וְקוֹנִין אוֹתוֹ בַּדְּבָרִים שֶׁקּוֹנִין בָּהֶן הַבְּהֵמָה וּבַדְּבָרִים שֶׁקּוֹנִין בָּהֶן הָעֲבָדִים; לְפִיכָּךְ נִקְנֶה בִּמְשִׁיכָה, אַף עַל פִּי שֶׁלֹּא תְקָפוֹ.</P>

<P><B>ב,ה</B>  הַבְּהֵמָה, בֵּין דַּקָּה בֵּין גַּסָּה--נִקְנֵית בִּמְשִׁיכָה:  אַף עַל פִּי שֶׁאִפְשָׁר לְהַגְבִּיהַּ אוֹתָהּ, לֹא הִצְרִיכוּהוּ לְהַגְבִּיהַּ, מִפְּנֵי שֶׁמִּתְחַבֶּטֶת בָּאָרֶץ.  וְאִם הִגְבִּיהַּ, קָנָה.  וְהַהַגְבָּהָה, קוֹנִין בָּהּ בְּכָל מָקוֹם.  אֲבָל הַמְּשִׁיכָה, אֵין קוֹנִין בָּהּ אֵלָא בְּסִמְטָה, אוֹ בְּחָצֵר שֶׁלִּשְׁנֵיהֶם; וְאֵין קוֹנִין בָּהּ בִּרְשׁוּת הָרַבִּים, וְלֹא בְּחָצֵר שְׁאֵינָהּ שֶׁלִּשְׁנֵיהֶם.</P>

<P><B>ב,ו</B>  כֵּיצַד קוֹנִין הַבְּהֵמָה בִּמְשִׁיכָה--אֵין צָרִיךְ לוֹמַר אִם מְשָׁכָהּ וְהָלְכָה אוֹ שֶׁרָכַב עָלֶיהָ וְהָלְכָה בּוֹ, שֶׁקָּנָה; אֵלָא אַפִלּוּ קָרָא לָהּ וּבָאָה, אוֹ שֶׁהִכִּישָׁהּ בְּמַקֵּל וְרָצְתָה לְפָנָיו--כֵּיוָן שֶׁעָקְרָה יָד וְרֶגֶל, קְנָיָהּ:  וְהוּא, שֶׁיִּמְשֹׁךְ בִּפְנֵי הַבְּעָלִים.  אֲבָל אִם מָשַׁךְ שֶׁלֹּא בִּפְנֵי הַבְּעָלִים--צָרִיךְ שֶׁיֹּאמַר לוֹ קֹדֶם שֶׁיִּמְשֹׁךְ, לֵךְ מְשֹׁךְ וּקְנֵה.</P>

<P><B>ב,ז</B>  הַמּוֹכֵר עֵדֶר לַחֲבֵרוֹ, אוֹ שֶׁנְּתָנוֹ לוֹ בְּמַתָּנָה--כֵּיוָן שֶׁמָּסַר לוֹ מַשְׁכּוֹכִית, וְהִיא הַבְּהֵמָה הַמְּהַלֶּכֶת בְּרֹאשׁ הָעֵדֶר וְהַכֹּל נִמְשָׁכִים אַחֲרֶיהָ--אֵין צָרִיךְ לוֹמַר לוֹ לֵךְ מְשֹׁךְ וּקְנֵה:  שֶׁמְּסִירַת בְּהֵמָה זוֹ, כְּמִי שֶׁאָמַר לוֹ לֵךְ מְשֹׁךְ וּקְנֵה.  וְכֵיוָן שֶׁמָּשַׁךְ הָעֵדֶר--קָנָהוּ, אַף עַל פִּי שֶׁמָּשַׁךְ שֶׁלֹּא בְּפָנָיו.</P>

<P><B>ב,ח</B>  הָאוֹמֵר לַחֲבֵרוֹ מְשֹׁךְ וְתִקְנֶה, אוֹ חֲזַק וְתִקְנֶה, וְכַיּוֹצֶא בִּדְבָרִים אֵלּוּ, וְהָלַךְ וּמָשַׁךְ אוֹ הִחְזִיק--לֹא קָנָה:  שֶׁמַּשְׁמַע תִּקְנֶה לְהַבָּא, וַעֲדַיִן לֹא הִקְנָה לוֹ.  אֵלָא צָרִיךְ הַמּוֹכֵר אוֹ הַנּוֹתֵן לוֹמַר לוֹ מְשֹׁךְ וּקְנֵה, אוֹ חֲזַק וּקְנֵה, וְכַיּוֹצֶא בִּדְבָרִים אֵלּוּ שֶׁמַּשְׁמָעָן שֶׁיִּקְנֶה עַתָּה, בְּעֵת שֶׁיִּמְשֹׁךְ אוֹ יַחְזִיק.</P>

<P><B>ב,ט</B>  הָאוֹמֵר לַחֲבֵרוֹ מְשֹׁךְ פָּרָה זוֹ, וְלֹא תִקְנֶה אֵלָא לְאַחַר שְׁלוֹשִׁים יוֹם, וּמָשַׁךְ--לֹא קָנָה.  וְאִם אָמַר לוֹ קְנֵה מֵעַכְשָׁו וּלְאַחַר שְׁלוֹשִׁים יוֹם--קָנָה, וְאַפִלּוּ הָיְתָה עוֹמֶדֶת בַּאֲגַם בְּיוֹם שְׁלוֹשִׁים:  שֶׁזֶּה כְּמִי שֶׁהִקְנָה מֵעַתָּה עַל תְּנָאי; נַעֲשָׂה הַתְּנָאי, נִתְקַיַּם הַקִּנְיָן.  וְכָל הָאוֹמֵר עַל מְנַת, כְּאוֹמֵר מֵעַכְשָׁו.</P>

<P><B>ב,י</B>  הַמּוֹכֵר בְּהֵמָה לַחֲבֵרוֹ, אוֹ נְתָנָהּ לוֹ בְּמַתָּנָה, וְאָמַר לוֹ קְנֵה אוֹתָהּ כְּדֶרֶךְ שֶׁבְּנֵי אָדָם קוֹנִין--אִם מָשַׁךְ אוֹ הִגְבִּיהַּ, קָנָה.  אֲבָל אִם רָכַב עָלֶיהָ--אִם בַּשָּׂדֶה, קָנָה; וּבָעִיר, לֹא קָנָה, לְפִי שְׁאֵין דֶּרֶךְ בְּנֵי אָדָם לִרְכֹּב בָּעִיר.</P>

<P><B>ב,יא</B>  לְפִיכָּךְ אִם הָיָה אָדָם חָשׁוּב שֶׁדַּרְכּוֹ לִרְכֹּב בָּעִיר, אוֹ אָדָם מְזֻלְזָל בְּיוֹתֵר שְׁאֵינוּ מַקְפִּיד עַל הִלּוּכוֹ בָּעִיר רוֹכֵב, כְּגוֹן הַמִּטַּפְּלִין בְּגִדּוּל הַבְּהֵמוֹת וְהָעֲבָדִים, אוֹ שֶׁהָיְתָה אִשָּׁה, אוֹ שֶׁהָיָה בִּרְשׁוּת הָרַבִּים שֶׁהָרַבִּים דּוֹחֲקִין שָׁם--הֲרֵי זֶה קָנָה בִּרְכִיבָה:  וְהוּא, שֶׁתְּהַלַּךְ בּוֹ.
<BR> </P>

<H2>הִלְכּוֹת מְכִירָה פֵּרֶק ג</H2>

<P><B>ג,א</B>  אֶחָד הַבְּהֵמָה, וְאֶחָד שְׁאָר כָּל הַמִּטַּלְטְלִין--נִקְנִין בְּמָעוֹת, דִּין תּוֹרָה; וּמִשֶּׁיִתֵּן אֶת הַמָּעוֹת--קָנָה, וְאֵין אֶחָד מֵהֶן יָכוֹל לַחְזֹר בּוֹ.  אֲבָל חֲכָמִים תִּקְּנוּ שֶׁלֹּא יִקְנוּ הַמִּטַּלְטְלִין אֵלָא בְּהַגְבָּהָה, אוֹ בִּמְשִׁיכַת דָּבָר שְׁאֵין דַּרְכּוֹ לְהַגְבִּיהַּ.</P>

<P><B>ג,ב</B>  כֵּיצַד:  הַמְּקַבֵּץ עֵצִים אוֹ פִּשְׁתָּן וְכַיּוֹצֶא בָּהֶן, וְעָשָׂה מֵהֶן טְעוֹן גָּדוֹל שְׁאֵי אִפְשָׁר לְהַגְבִּיהוֹ--אֵינוּ נִקְנֶה בִּמְשִׁיכָה, שֶׁהֲרֵי אִפְשָׁר לְהַתִּיר הָאֶגֶד וּלְהַגְבִּיהוֹ עֵץ עֵץ.  וְכֵן כָּל כַּיּוֹצֶא בְּזֶה.</P>

<P><B>ג,ג</B>  אֲבָל אִם הָיָה הַטְּעוֹן שֶׁלְּפַלְפְּלִין אוֹ אֱגוֹזִים וּשְׁקֵדִים וְכַיּוֹצֶא בָּהֶן, וְהָיָה גָּדוֹל שְׁאֵין אֶחָד יָכוֹל לְהַגְבִּיהוֹ--הֲרֵי זֶה נִקְנֶה בִּמְשִׁיכָה:  שְׁאִם יַתִּירוֹ, יִתְפָּרַד וְיִהְיֶה לוֹ בּוֹ טֹרַח גָּדוֹל.  וְכֵן כָּל כַּיּוֹצֶא בָּהֶן.</P>

<P><B>ג,ד</B>  [ג] הַסְּפִינָה--הוֹאִיל וְאֵי אִפְשָׁר לְהַגְבִּיהָהּ, וְיֵשׁ בִּמְשִׁיכָתָהּ טֹרַח גָּדוֹל, וְאֵינָהּ נִמְשֶׁכֶת אֵלָא לָרַבִּים--לֹא הִצְרִיכוּהָ מְשִׁיכָה, אֵלָא נִקְנֵית בִּמְסִירָה; וְכֵן כָּל כַּיּוֹצֶא בְּזֶה.  וְאִם אָמַר לוֹ הַמּוֹכֵר לֵךְ מְשֹׁךְ וּקְנֵה--אֵינוּ קוֹנֶה הַסְּפִינָה, עַד שֶׁיִּמְשְׁכֶנָּה כֻּלָּהּ וְיוֹצִיאֶהָ מִכָּל הַמָּקוֹם שֶׁהָיְתָה בּוֹ:  שֶׁהֲרֵי הִקְפִּיד הַמּוֹכֵר שֶׁלֹּא יִקְנֶה זֶה אֵלָא בִּמְשִׁיכָה.</P>

<P><B>ג,ה</B>  [ד] נִמְצֵאתָ לָמֵד שֶׁהַלּוֹקֵחַ מִטַּלְטְלִין--אַף עַל פִּי שֶׁנָּתַן כָּל הַדָּמִים, יָכוֹל לַחְזֹר בּוֹ; וְכֵן הַמּוֹכֵר יָכוֹל לַחְזֹר בּוֹ:  עַד שֶׁיַּגְבִּיהַּ, אוֹ יִמְשֹׁךְ דָּבָר שְׁאֵינוּ בֶּן הַגְבָּהָה, אוֹ יִמְסֹר הַמּוֹכֵר לַלּוֹקֵחַ דָּבָר שְׁאֵין דַּרְכּוֹ לְהִמָּשֵׁךְ.  וְכֵיוָן שֶׁהִגְבִּיהַּ, אוֹ מָשַׁךְ דָּבָר שְׁאֵין דַּרְכּוֹ לְהַגְבִּיהַּ, אוֹ נִמְסַר לוֹ דָּבָר שְׁאֵין דַּרְכּוֹ לְהִמָּשֵׁךְ--קָנָה, וְאֵין אֶחָד מִשְּׁנֵיהֶם יָכוֹל לַחְזֹר בּוֹ; וְכוֹפִין אֶת הַלּוֹקֵחַ לִתֵּן אֶת הַדָּמִים.</P>

<P><B>ג,ו</B>  [ה] וְלָמָּה תִּקְּנוּ חֲכָמִים דָּבָר זֶה בַּמִּטַּלְטְלִין--גְּזֵרָה שֶׁמֶּא יִתֵּן הַלּוֹקֵחַ דְּמֵי הַחֵפֶץ וְקֹדֶם שֶׁיִּקָּחֶנּוּ יֹאבַד בְּאֹנֶס, כְּגוֹן שֶׁנָּפְלָה דְּלֵקָה וְנִשְׂרַף, אוֹ בָּאוּ לִסְטִים וּנְטָלוּהוּ:  אִם יִהְיֶה בִּרְשׁוּת הַלּוֹקֵחַ, יִתְמַהְמַהּ הַמּוֹכֵר וְלֹא יַצִּילוֹ.  לְפִיכָּךְ הִעְמִידוּהוּ חֲכָמִים בִּרְשׁוּת הַמּוֹכֵר, כְּדֵי שֶׁיִּשְׁתַּדַּל וְיַצִּיל הַחֵפֶץ, שְׁאִם אָבַד, יִהְיֶה חַיָּב לְשַׁלַּם.</P>

<P><B>ג,ז</B>  [ו] נִמְצֵאתָ אוֹמֵר שְׁאִם נָתַן דְּמֵי הַמֶּקָּח וְנֶאֱנַס קֹדֶם שֶׁיִּקָּחֶנּוּ, יֹאמַר לוֹ הַלּוֹקֵחַ תֶּן לִי אֶת מֶקָּחִי אוֹ הַחְזֵר לִי אֶת מָעוֹתַי, וְאַף עַל פִּי שֶׁיֵּשׁ עֵדִים שֶׁאָבַד בְּאֹנֶס, וְלֹא הָיָה בַּמּוֹכֵר כּוֹחַ לְהַצִּילוֹ וְלֹא נִתְרַשַּׁל בְּדָבָר זֶה--הֲרֵי זֶה מַחְזִיר אֶת הַדָּמִים, שֶׁהֲרֵי תִּקְּנוּ חֲכָמִים בִּמְשִׁיכָה.</P>

<P><B>ג,ח</B>  לְפִיכָּךְ אִם הָיָה בֵּיתוֹ שֶׁלַּלּוֹקֵחַ שֶׁיֵּשׁ בּוֹ הַחֵפֶץ הַנִּמְכָּר מֻשְׂכָּר לַמּוֹכֵר, לֹא תִקְּנוּ לוֹ חֲכָמִים מְשִׁיכָה:  שֶׁהֲרֵי הַמֶּקָּח בִּרְשׁוּת הַלּוֹקֵחַ הוּא; וּמִשֶּׁנָּתַן אֶת הַדָּמִים--נִקְנָה הַמֶּקָּח, וְאֵין אֶחָד מֵהֶן יָכוֹל לַחְזֹר בּוֹ.</P>

<P><B>ג,ט</B>  [ז] וְכֵן הַשּׂוֹכֵר אֶת הַמָּקוֹם שֶׁאוֹתָן הַמִּטַּלְטְלִין הַנִּמְכָּרִין מֻנָּחִין בּוֹ--קָנָה, וְאֵין אֶחָד מֵהֶן יָכוֹל לַחְזֹר בּוֹ:  וְאַף עַל פִּי שֶׁלֹּא הִגְבִּיהַּ וְלֹא מָשַׁךְ וְלֹא נִמְסְרוּ לוֹ, שֶׁהֲרֵי נַעֲשׂוּ בִּרְשׁוּתוֹ.  וּכְבָר בֵּאַרְנוּ שֶׁשְּׂכִירוּת קַרְקָע נִקְנֵית בַּכֶּסֶף אוֹ בַּשְּׁטָר אוֹ בַּחֲזָקָה.</P>

<P><B>ג,י</B>  [ח] הַמַּקְנֶה קַרְקָע וּמִטַּלְטְלִין כְּאֶחָד--כֵּיוָן שֶׁקָּנָה הַקַּרְקָע בַּכֶּסֶף אוֹ בַּשְּׁטָר אוֹ בַּחֲזָקָה, נִקְנוּ הַמִּטַּלְטְלִין עִמָּהֶם:  בֵּין שֶׁהָיוּ שְׁנֵיהֶם בִּמְכָר אוֹ בְּמַתָּנָה, בֵּין שֶׁמָּכַר הַמִּטַּלְטְלִין וְנָתַן הַקַּרְקָע, בֵּין שֶׁמָּכַר הַקַּרְקָע וְנָתַן הַמִּטַּלְטְלִין--כֵּיוָן שֶׁקָּנָה הַקַּרְקָע, קָנָה הַמִּטַּלְטְלִין.</P>

<P><B>ג,יא</B>  [ט] בַּמֶּה דְּבָרִים אֲמוּרִים, בְּשֶׁהָיוּ הַמִּטַּלְטְלִין צְבוּרִין בְּאוֹתָהּ קַרְקָע; אֲבָל אִם הָיוּ בְּמָקוֹם אַחֵר, צָרִיךְ שֶׁיֹּאמַר לוֹ קְנֵה הַמִּטַּלְטְלִין עַל גַּבֵּי הַקַּרְקָע.  אַפִלּוּ הָיוּ הַמִּטַּלְטְלִין בִּמְדִינָה אַחֶרֶת, וְאָמַר לוֹ קְנֵה אוֹתָם עַל גַּבֵּי קַרְקָע פְּלוֹנִית--כֵּיוָן שֶׁקָּנָה הַקַּרְקָע--נִקְנוּ הַמִּטַּלְטְלִין, אַף עַל פִּי שְׁאֵינָן צְבוּרִין בְּתוֹכָהּ; וְאִם לֹא אָמַר לוֹ קְנֵה עַל גַּבֵּי קַרְקָע, לֹא קָנָה.  וְקַרְקָע כָּל שְׁהוּא, קוֹנִין עַל גַּבָּהּ כָּל מִטַּלְטְלִין שֶׁיִּרְצֶה.</P>

<P><B>ג,יב</B>  [י] הִקְנָה הַשָּׂדֶה לְאֶחָד, וְהַמִּטַּלְטְלִין לְאֶחָד--אַף עַל פִּי שֶׁאָמַר לוֹ קְנֵה הַמִּטַּלְטְלִין עַל גַּב הַקַּרְקָע, וְהִחְזִיק הָאֶחָד בַּקַּרְקָע--לֹא קָנָה הַשֵּׁנִי הַמִּטַּלְטְלִין.  וְאִם תְּפָסָן אַחַר שֶׁחָזַר בּוֹ הַמַּקְנֶה--אֵין מוֹצִיאִין אוֹתָן מִיָּדוֹ, שֶׁהֲרֵי תְּפָסָן אַחַר שֶׁקָּנָה חֲבֵרוֹ הַקַּרְקָע שֶׁנִּקְנוּ אֵלּוּ עַל גַּבָּהּ.</P>

<P><B>ג,יג</B>  [יא] הַמַּקְנֶה עֲבָדִים וְקַרְקָעוֹת כְּאֶחָד--הִחְזִיק בָּעֲבָדִים, לֹא קָנָה הַקַּרְקָעוֹת.  הִחְזִיק בַּקַּרְקָעוֹת, לֹא קָנָה הָעֲבָדִים עַד שֶׁיִּהְיוּ עוֹמְדִין בְּתוֹךְ הַקַּרְקָע; וְאַף עַל פִּי שֶׁאָמַר לוֹ קְנֵה עֲבָדִים עַל גַּבֵּי הַקַּרְקָע, לֹא קָנָה עַד שֶׁיִּהְיוּ בְּתוֹכָהּ--שֶׁהָעֶבֶד מְהַלֵּךְ לְדַעַת עַצְמוֹ.</P>

<P><B>ג,יד</B>  [יב] הַמַּקְנֶה עֲבָדִים וּמִטַּלְטְלִין כְּאֶחָד--מָשַׁךְ הַמִּטַּלְטְלִין, לֹא קָנָה הָעֲבָדִים.  הִחְזִיק בָּעֲבָדִים--לֹא קָנָה הַמִּטַּלְטְלִין, אֵלָא אִם כֵּן הָיוּ הַמִּטַּלְטְלִין עַל גַּב הָעֶבֶד:  וְהוּא שֶׁיִּהְיֶה כָּפוּת, שֶׁהֲרֵי אֵינוּ יָכוֹל לְהַלַּךְ.</P>

<P><B>ג,טו</B>  [יג] הַמַּקְנֶה בְּהֵמָה וְכֵלִים שֶׁעַל גַּבָּהּ כְּאֶחָד--אַף עַל פִּי שֶׁמָּשַׁךְ הַבְּהֵמָה וּקְנָיָהּ, לֹא קָנָה הַכֵּלִים שֶׁעָלֶיהָ:  עַד שֶׁיַּגְבִּיהֵם, אוֹ יִמְשֹׁךְ הַכֵּלִים עַצְמָן אִם אֵין דַּרְכָּן לְהַגְבִּיהַּ--שֶׁהַבְּהֵמָה כְּחָצֵר הַמְּהַלֶּכֶת הִיא, וְאֵין מַה שֶׁבְּתוֹכָהּ קָנוּי לִבְעָלֶיהָ.  לְפִיכָּךְ אִם הָיְתָה הַבְּהֵמָה כְּפוּתָה, קָנָה אַף כֵּלִים שֶׁעָלֶיהָ.</P>

<P><B>ג,טז</B>  [יד] אָמַר לוֹ הַמַּקְנֶה, מְשֹׁךְ בְּהֵמָה זוֹ וּקְנֵה כֵּלִים שֶׁעָלֶיהָ--הוֹאִיל וְלֹא הִקְנָה לוֹ גּוּף הַבְּהֵמָה--אַף עַל פִּי שֶׁמְּשָׁכָהּ וְהִיא כְּפוּתָה, לֹא קָנָה כֵּלִים שֶׁעָלֶיהָ:  עַד שֶׁיִּמְשֹׁךְ הַכֵּלִים עַצְמָן.</P>

<P><B>ג,יז</B>  [טו] הָיָה עֲצִיץ נָקוּב לְאֶחָד, וְהָיוּ הַזְּרָעִים שֶׁבּוֹ לְאֶחָד--הִקְנָה הָעֲצִיץ לְבַעַל הַזְּרָעִים--כֵּיוָן שֶׁמָּשַׁךְ, קָנָה; הִקְנָה הַזְּרָעִים לְבַעַל הָעֲצִיץ--לֹא קָנָה, עַד שֶׁיַּחְזִיק בַּזְּרָעִים עַצְמָן.</P>

<P><B>ג,יח</B>  [טז] הָיָה הָעֲצִיץ וְהַזְּרָעִים שֶׁבּוֹ לְאֶחָד, וְהִקְנָה הַכֹּל לְאֶחָד--הִחְזִיק בָּעֲצִיץ לִקְנוֹת הַזְּרָעִים, אַף הָעֲצִיץ לֹא קָנָה; הִחְזִיק בַּזְּרָעִים, קָנָה הָעֲצִיץ.  וְזוֹ הִיא שֶׁשָּׁנוּ נְכָסִים שְׁאֵין לָהֶן אַחְרָיוּת נִקְנִים עִם נְכָסִים שֶׁיֵּשׁ לָהֶן אַחְרָיוּת, שֶׁהַזְּרָעִים שֶׁבָּעֲצִיץ נָקוּב כִּזְרוּעִים בָּאָרֶץ, וְכָל הַמְּחֻבָּר לַקַּרְקָע, כַּקַּרְקָע כְּמוֹ שֶׁבֵּאַרְנוּ.</P>

<P><B>ג,יט</B>  [יז] כְּבָר בֵּאַרְנוּ שֶׁכָּל הָעוֹמֵד לְהִבָּצֵר--הֲרֵי הוּא כְּבָצוּר, וְאֵינוּ נִקְנֶה אֵלָא בְּהַגְבָּהָה אוֹ בִּשְׁאָר דְּבָרִים שֶׁנִּקְנִים בָּהֶן הַמִּטַּלְטְלִים.  [יח] פִּשְׁתָּן שְׁהוּא מְחֻבָּר לַקַּרְקָע, וְיָבַשׁ וְאֵינוּ צָרִיךְ לַקַּרְקָע, וְאָמַר לוֹ יַפֶּה לִי קַרְקָע כָּל שְׁהוּא, וּקְנֵה כָּל מַה שֶׁעָלֶיהָ--כֵּיוָן שֶׁתָּלַשׁ כָּל שְׁהוּא, קָנָה הַכֹּל מִפְּנֵי תְּנָאי זֶה; אֲבָל אִם הִקְנָה לוֹ הַפִּשְׁתָּן הַזֶּה בִּמְכָר אוֹ בְּמַתָּנָה--לֹא קָנָה אֵלָא מַה שֶׁתָּלַשׁ, שֶׁהֲרֵי הִגְבִּיהוֹ.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת מְכִירָה פֵּרֶק ד</H2>

<P><B>ד,א</B>  כֶּלְיוֹ שֶׁלָּאָדָם--כָּל מָקוֹם שֶׁיֵּשׁ לוֹ לְהַנִּיחוֹ, קוֹנֶה לוֹ; וְכֵיוָן שֶׁנַּעֲשׂוּ הַמִּטַּלְטְלִין בְּתוֹךְ הַכְּלִי, אֵין אֶחָד מֵהֶן יָכוֹל לַחְזֹר בּוֹ, וַהֲרֵי זֶה כְּמִי שֶׁהִגְבִּיהָן, אוֹ כְּמִי שֶׁהֻנְּחוּ בְּתוֹךְ בֵּיתוֹ.  לְפִיכָּךְ אֵין כֶּלְיוֹ שֶׁלָּאָדָם קוֹנֶה לוֹ בִּרְשׁוּת הָרַבִּים, וְלֹא בִּרְשׁוּת הַמּוֹכֵר, אֵלָא אִם כֵּן אָמַר לוֹ הַמַּקְנֶה, לֵךְ וּקְנֵה בִּכְלִי זֶה.</P>

<P><B>ד,ב</B>  וְכֵן אִם קָנָה הַכְּלִי תְּחִלָּה וְהִגְבִּיהוֹ, וְאַחַר כָּךְ הִנִּיחוֹ שָׁם בִּרְשׁוּת הַמּוֹכֵר, וְחָזַר וְקָנָה מִמֶּנּוּ הַפֵּרוֹת--כֵּיוָן שֶׁנַּעֲשׂוּ בְּתוֹךְ הַכְּלִי הַזֶּה, קָנָה אוֹתָם:  שֶׁמִּפְּנֵי הֲנָאַת הַמּוֹכֵר בִּמְכִירַת הַכְּלִי, אֵינוּ מַקְפִּיד עַל מְקוֹמוֹ.</P>

<P><B>ד,ג</B>  [ב] כְּשֵׁם שְׁאֵין כֶּלְיוֹ שֶׁלַּלּוֹקֵחַ קוֹנֶה לוֹ בִּרְשׁוּת מוֹכֵר--כָּךְ אֵין כֶּלְיוֹ שֶׁלַּמּוֹכֵר קוֹנֶה לַלּוֹקֵחַ, אַף עַל פִּי שְׁהוּא בִּרְשׁוּת הַלּוֹקֵחַ.</P>

<P><B>ד,ד</B>  [ג] מְסִירָה--אֵינָהּ קוֹנָה אֵלָא בִּרְשׁוּת הָרַבִּים, וּבְחָצֵר שְׁאֵינָהּ שֶׁלִּשְׁנֵיהֶם.  וְהַמְּשִׁיכָה--אֵינָהּ קוֹנָה אֵלָא בְּסִמְטָה, אוֹ בְּחָצֵר שֶׁלִּשְׁנֵיהֶם.  וְהַהַגְבָּהָה, קוֹנָה בְּכָל מָקוֹם.  [ד] דָּבָר הַנִּקְנֶה בִּמְשִׁיכָה--אִם הָיָה בִּרְשׁוּת הָרַבִּים, וּמְשָׁכוֹ לִרְשׁוּת הַיָּחִיד אוֹ לְסִמְטָה--כֵּיוָן שֶׁהוֹצִיא מִקְצַת הַחֵפֶץ מֵרְשׁוּת הָרַבִּים, קָנָה.</P>

<P><B>ד,ה</B>  טְעוֹן שֶׁלְּפֵרוֹת שֶׁהָיָה מֻנָּח בִּרְשׁוּת הָרַבִּים, וּמְשָׁכוֹ הַלּוֹקֵחַ לִרְשׁוּתוֹ אוֹ לְסִמְטָה, אַחַר שֶׁפָּסַק הַדָּמִים--קָנָה, אַף עַל פִּי שֶׁעֲדַיִן לֹא מָדַד; וְכֵן אִם מְדָדָן הַלּוֹקֵחַ בִּרְשׁוּת הָרַבִּים, קָנָה רִאשׁוֹן רִאשׁוֹן בְּהַגְבָּהָה.  [ו] הָיָה הַמּוֹכֵר מוֹדֵד לְתוֹךְ כֶּלְיוֹ שֶׁלַּלּוֹקֵחַ--לֹא קָנָה, שְׁאֵין כֶּלְיוֹ שֶׁלַּלּוֹקֵחַ קוֹנֶה לוֹ בִּרְשׁוּת הָרַבִּים.</P>

<P><B>ד,ו</B>  הָיוּ הַפֵּרוֹת בִּרְשׁוּת הַלּוֹקֵחַ--כֵּיוָן שֶׁקִּבַּל עָלָיו הַמּוֹכֵר לִמְכֹּר--קָנָה לוֹקֵחַ, וְאַף עַל פִּי שֶׁעֲדַיִן לֹא מָדַד.  הָיוּ בִּרְשׁוּת הַמּוֹכֵר, אוֹ בִּרְשׁוּת שְׁהֶן מֻפְקָדִין אֶצְלוֹ--לֹא קָנָה לוֹקֵחַ עַד שֶׁיַּגְבִּיהַּ הַפֵּרוֹת, אוֹ עַד שֶׁיּוֹצִיאֵם מֵרְשׁוּתוֹ בִּשְׂכִירוּת מְקוֹמָן וְכַיּוֹצֶא בּוֹ כְּמוֹ שֶׁבֵּאַרְנוּ.</P>

<P><B>ד,ז</B>  הָיוּ הַפֵּרוֹת בְּסִמְטָה אוֹ בְּחָצֵר שֶׁלִּשְׁנֵיהֶם, וְאַפִלּוּ הָיוּ בִּרְשׁוּת לוֹקֵחַ, וְהָיוּ בְּתוֹךְ כֶּלְיוֹ שֶׁלַּמּוֹכֵר, וְקִבַּל עָלָיו הַמּוֹכֵר לִמְכֹּר, וְהִתְחִיל הַמּוֹכֵר לִמְדֹּד לְתוֹךְ כֶּלְיוֹ שֶׁלַּמּוֹכֵר--אִם אָמַר לוֹ כּוֹר בִּשְׁלוֹשִׁים סֶלַע אֲנִי מוֹכֵר לָךְ, יָכוֹל לַחְזֹר בּוֹ וְאַפִלּוּ בִּסְאָה אַחֲרוֹנָה:  הוֹאִיל וַעֲדַיִן הַפֵּרוֹת בְּכֶלְיוֹ, וְלֹא גָמַר כָּל הַמִּדָּה, וְכֶלְיוֹ שֶׁלַּמּוֹכֵר אֵינוּ קוֹנֶה לַלּוֹקֵחַ, אַף עַל פִּי שְׁהוּא בִּרְשׁוּת לוֹקֵחַ.</P>

<P><B>ד,ח</B>  וְאִם אָמַר לוֹ כּוֹר בִּשְׁלוֹשִׁים, סְאָה בְּסֶלַע--רִאשׁוֹן רִאשׁוֹן קָנָה:  שֶׁכֵּיוָן שֶׁפָּסְקוּ הַדָּמִים עַל כָּל סְאָה וּסְאָה, כָּל סְאָה שֶׁיַּגְבִּיהַּ הַמּוֹכֵר וִיעַרֶּה אוֹתָהּ נִגְמְרָה מְכִירָתָהּ, הוֹאִיל וְאֵין הַפֵּרוֹת בִּרְשׁוּת הַמּוֹכֵר, וְלֹא בִּרְשׁוּת הָרַבִּים; וְאִלּוּ לֹא הָיוּ הַפֵּרוֹת בְּכֶלְיוֹ שֶׁלַּמּוֹכֵר, כֵּיוָן שְׁהֶן בִּרְשׁוּת לוֹקֵחַ, קָנָה מִשֶּׁפָּסַק וְאַף עַל פִּי שֶׁלֹּא מָדַד, כְּמוֹ שֶׁבֵּאַרְנוּ.</P>

<P><B>ד,ט</B>  [ח] וְכֵן הַמּוֹכֵר יַיִן אוֹ שֶׁמֶן לַחֲבֵרוֹ בְּסִמְטָה אוֹ בְּחָצֵר שֶׁלִּשְׁנֵיהֶם, אוֹ בִּרְשׁוּת לוֹקֵחַ, וְהָיְתָה הַמִּדָּה שֶׁלַּסִּרְסוּר--עַד שֶׁלֹּא נִתְמַלֵּאת הַמִּדָּה--לַמּוֹכֵר; מִשֶּׁנִּתְמַלֵּאת הַמִּדָּה--הֲרֵי הֶן בִּרְשׁוּת לוֹקֵחַ, וְאֵין אֶחָד מֵהֶן יָכוֹל לַחְזֹר בּוֹ.</P>

<P><B>ד,י</B>  [ט] וְכֵן פֵּרוֹת שֶׁהָיוּ צְבוּרִין בְּסִמְטָה אוֹ בְּחָצֵר שֶׁלִּשְׁנֵיהֶם, וְהַמִּדָּה אֵינָהּ שֶׁלְּאֶחָד מֵהֶן, וְהָיָה הַמּוֹכֵר מוֹדֵד--עַד שֶׁלֹּא נִתְמַלֵּאת הַמִּדָּה, הֲרֵי הִיא בִּרְשׁוּת מוֹכֵר; וּמִשֶּׁנִּתְמַלֵּאת הַמִּדָּה, הֲרֵי הִיא שֶׁלַּלּוֹקֵחַ.</P>

<P><B>ד,יא</B>  [י] הָיְתָה הַמִּדָּה שֶׁלְּאֶחָד מֵהֶן, וְהָיוּ בָּהּ רְשָׁמִין לֵידַע חֶצְיָהּ, וּשְׁלִישָׁהּ, וּרְבִיעָהּ, וְכַיּוֹצֶא בָּהֶן--כֵּיוָן שֶׁהִגִּיעַ לְרֹשֶׁם מִן הָרְשָׁמִים, קָנָה רִאשׁוֹן רִאשׁוֹן, וְאַף עַל פִּי שֶׁלֹּא נִתְמַלֵּאת הַמִּדָּה:  שֶׁכָּל רֹשֶׁם מֵהֶם כְּמִדָּה בִּפְנֵי עַצְמָהּ--שֶׁהֲרֵי שֶׁלְּאֶחָד מֵהֶן הִיא הַמִּדָּה, וְהוּא סוֹמֵךְ עַל הָרְשָׁמִים שֶׁבָּהּ.</P>

<P><B>ד,יב</B>  [יא] זֶה כְּלָל גָּדוֹל יִהְיֶה בְּיָדָךְ:  הַקּוֹנֶה אֶת הַמִּטַּלְטְלִין--אִם פָּסַק הַדָּמִים, וְאַחַר כָּךְ הִגְבִּיהַּ--קָנָה.  וְאִם הִגְבִּיהַּ תְּחִלָּה וְהִנִּיחַ, וְאַחַר כָּךְ פָּסַק הַדָּמִים--לֹא קָנָה בְּאוֹתָהּ הַגְבָּהָה:  עַד שֶׁיַּגְבִּיהַּ אַחַר שֶׁפָּסַק, אוֹ יִמְשֹׁךְ דָּבָר שְׁאֵין דַּרְכּוֹ לְהַגְבִּיהַּ.</P>

<P><B>ד,יג</B>  [יב] הָיָה דָּבָר הַנִּמְכָּר דָּמָיו קְצוּבִין וִידוּעִין, וְהִגְבִּיהוֹ--קָנָהוּ, אַף עַל פִּי שֶׁפָּסַק אַחַר שֶׁהִגְבִּיהַּ.  וְהוּא הַדִּין בִּשְׁאָר דְּבָרִים שֶׁקּוֹנִין בָּהֶם הַמִּטַּלְטְלִין, שֶׁצָּרִיךְ לִקְנוֹת בָּהֶם אַחַר שֶׁיִּפְסֹק הַדָּמִים, אֵלָא אִם כֵּן הָיוּ דָּמָיו קְצוּבִין, כְּמוֹ שֶׁבֵּאַרְנוּ.</P>

<P><B>ד,יד</B>  [יג] לְפִיכָּךְ הַמּוֹשֵׁךְ חַמָּרִים וּפוֹעֲלִים וְהִכְנִיסָן לְתוֹךְ בֵּיתוֹ, וּמָדַד עַד שֶׁלֹּא פָסַק הַדָּמִים--אַפִלּוּ הָיָה הַלּוֹקֵחַ הוּא הַמּוֹדֵד, אוֹ שֶׁפָּסַק הַדָּמִים וְאַחַר כָּךְ מָדַד הַמּוֹכֵר--שְׁנֵיהֶם יְכוּלִין לַחְזֹר בָּהֶן.</P>

<P><B>ד,טו</B>  פֵּרְקָן הַלּוֹקֵחַ, וְהִכְנִיסָן לְתוֹךְ בֵּיתוֹ--אִם פָּסַק הַדָּמִים, וְאַחַר כָּךְ מָדַד הַמּוֹכֵר--אֵין שְׁנֵיהֶם יְכוּלִין לַחְזֹר בָּהֶן, שֶׁהֲרֵי סָמְכָה דַּעְתּוֹ לִמְכֹּר.  וְאִם מָדַד עַד שֶׁלֹּא פָסַק, שְׁנֵיהֶם יְכוּלִין לַחְזֹר בָּהֶם--שֶׁהֲרֵי לֹא סָמְכָה דַּעְתּוֹ עֲדַיִן לִמְכֹּר, וְאַפִלּוּ מָדַד הַלּוֹקֵחַ.</P>

<P><B>ד,טז</B>  [יד] הַנּוֹטֵל כְּלִי מִן הָאֻמָּן עַל מְנַת לְבַקְּרוֹ--אִם הָיוּ דָּמָיו קְצוּבִין וְנֶאֱנַס בְּיָדוֹ, חַיָּב בְּדָמָיו:  הוֹאִיל וְדָמָיו קְצוּבִין, מֵעֵת שֶׁהִגְבִּיהוֹ נַעֲשָׂה בִּרְשׁוּתוֹ--וְהוּא שֶׁיַּגְבִּיהֶנּוּ כְּדֵי לִקְנוֹת אֶת כֻּלּוֹ, וְיִהְיֶה אוֹתוֹ הַחֵפֶץ הַנִּמְכָּר חַבִּיב עַל הַלּוֹקֵחַ.  אֲבָל חֵפֶץ שֶׁהַמּוֹכֵר קָץ בּוֹ, וְהוּא מְבַקֵּשׁ וְרוֹדֵף לְמָכְרוֹ--הֲרֵי הוּא בִּרְשׁוּת הַמּוֹכֵר עַד שֶׁיִּפְסֹק הַדָּמִים, וְיַגְבִּיהֶנּוּ הַלּוֹקֵחַ אַחַר שֶׁפָּסַק הַדָּמִים.</P>

<P><B>ד,יז</B>  [טו] אֶחָד הַמּוֹשֵׁךְ אוֹ הַמַּגְבִּיהַּ אוֹ הַמַּחְזִיק בְּעַצְמוֹ, אוֹ שֶׁאָמַר לְאַחֵר לְהַגְבִּיהַּ לוֹ אוֹ לִמְשֹׁךְ לוֹ אוֹ לְהַחְזִיק לוֹ--הֲרֵי זֶה זָכָה לוֹ.  וְכֵן בִּשְׁאָר דַּרְכֵי הַקְנִיָּה.
<BR> </P>

<H2>הִלְכּוֹת מְכִירָה פֵּרֶק ה</H2>

<P><B>ה,א</B>  כָּל הַמִּטַּלְטְלִין קוֹנִין זֶה אֶת זֶה.  כֵּיצַד:  הִחְלִיף פָּרָה בַּחֲמוֹר, אוֹ יַיִן בְּשֶׁמֶן--אַף עַל פִּי שֶׁמַּקְפִּידִין עַל הַדָּמִים וְשִׁעֲרוּ כַּמָּה שׁוֹוֶה זֶה וְכַמָּה שׁוֹוֶה זֶה, וְאַחַר כָּךְ הִחְלִיפוּ--כֵּיוָן שֶׁמָּשַׁךְ הָאֶחָד אוֹ הִגְבִּיהַּ, קָנָה הַשֵּׁנִי הַמִּטַּלְטְלִין הָאֲחֵרִים בְּכָל מָקוֹם שְׁהֶם, וְנַעֲשׂוּ בִּרְשׁוּתוֹ, וְאַף עַל פִּי שֶׁעֲדַיִן לֹא מְשָׁכָן.</P>

<P><B>ה,ב</B>  הִחְלִיף חֲמוֹר בְּפָרָה וְטָלֶה, וּמָשַׁךְ אֶת הַפָּרָה וַעֲדַיִן לֹא מָשַׁךְ אֶת הַטָּלֶה--לֹא קָנָה, שְׁאֵין כָּאן מְשִׁיכָה גְּמוּרָה.  וְכֵן כָּל כַּיּוֹצֶא בְּזֶה.</P>

<P><B>ה,ג</B>  דָּמִים שְׁאֵין מַקְפִּידִין עֲלֵיהֶם--הֲרֵי הֶן כִּשְׁאָר מִטַּלְטְלִין, וְקוֹנִין.  כֵּיצַד:  הֲרֵי שֶׁחָפַן מָעוֹת בְּלֹא מִשְׁקָל וּבְלֹא מִנְיָן, אֵלָא נְטָלָן אַכְסָרָה, וְאָמַר לוֹ מְכֹר לִי פָּרָתָךְ אוֹ יַיִן זֶה בְּאֵלּוּ, וְנָתַן לוֹ אֶת הַדָּמִים--קָנָה, וְאֵין אֶחָד מֵהֶם יָכוֹל לַחְזֹר בּוֹ:  שֶׁזֶּה דָּבָר שְׁאֵינוּ מָצוּי הוּא, וְלֹא הִצְרִיכוּ בּוֹ מְשִׁיכָה.</P>

<P><B>ה,ד</B>  וְכֵן רְאוּבֵן שֶׁמָּכַר מִטַּלְטְלִין לְשִׁמְעוֹן בַּחֲמִשִּׁים זוּז, וְקָנָה שִׁמְעוֹן הַמִּטַּלְטְלִין וְנִתְחַיַּב בְּדָמִים, וְאַחַר שֶׁנִּתְחַיַּב שִׁמְעוֹן בַּחֲמִשִּׁים זוּז אֵלּוּ, הָיָה לוֹ יַיִן אוֹ בְּהֵמָה וְעֶבֶד וְכַיּוֹצֶא בָּהֶן מִשְּׁאָר הַמִּטַּלְטְלִין, וְהָיָה רוֹצֶה לְמָכְרָן, וְאָמַר לוֹ רְאוּבֵן מְכֹר אוֹתָן לִי בַּחֲמִשִּׁים זוּז שֶׁיֵּשׁ לִי בְּיָדָךְ דְּמֵי הַמְּכָר, וְאָמַר לוֹ הִין--קָנָה רְאוּבֵן הַמִּטַּלְטְלִין בְּכָל מָקוֹם שְׁהֶן, וְאַף עַל פִּי שֶׁלֹּא מָשַׁךְ וְלֹא הִגְבִּיהַּ:  שֶׁגַּם זֶה דָּבָר שְׁאֵינוּ מָצוּי הוּא, וְלֹא הִצְרִיכוּ בּוֹ מְשִׁיכָה.</P>

<P><B>ה,ה</B>  אֲבָל אִם הָיָה לוֹ חוֹב עָלָיו שֶׁלֹּא מֵחֲמַת הַמְּכָר, וְאָמַר לוֹ מְכֹר לִי מִטַּלְטְלִין בַּחוֹב שֶׁיֵּשׁ לִי אֶצְלָךְ, וְרָצוּ שְׁנֵיהֶם--לֹא קָנָה:  עַד שֶׁיַּגְבִּיהַּ, אוֹ יִמְשֹׁךְ דָּבָר שְׁאֵין דַּרְכּוֹ לְהַגְבִּיהַּ, אוֹ יִקְנֶה בְּאֶחָד מִן הַדְּרָכִים שֶׁהַמִּטַּלְטְלִין נִקְנִין בָּהֶן.</P>

<P><B>ה,ו</B>  [ה] הַקַּרְקָעוֹת וְהָעֲבָדִים וְהַבְּהֵמָה וּשְׁאָר כָּל הַמִּטַּלְטְלִין--כָּל אֶחָד מֵהֶן נִקְנֶה בַּחֲלִיפִין, וְהוּא הַנִּקְרָא קִנְיָן.  וְעִיקַר הַדֶּרֶךְ הַזֹּאת שֶׁיִּתֵּן הַקּוֹנֶה לַמַּקְנֶה כְּלִי כָּל שְׁהוּא, וְיֹאמַר לוֹ קְנֵה כְּלִי זֶה חֵלֶף הֶחָצֵר אוֹ הַיַּיִן אוֹ הַבְּהֵמָה אוֹ הָעֶבֶד שֶׁמָּכַרְתָּ לִי בְּכָּךְ וְכָּךְ:  כֵּיוָן שֶׁהִגְבִּיהַּ הַמּוֹכֵר אֶת הַכְּלִי, וְקָנָהוּ--קָנָה הַלּוֹקֵחַ אוֹתוֹ הַקַּרְקָע אוֹ אוֹתָן הַמִּטַּלְטְלִין, אַף עַל פִּי שֶׁעֲדַיִן לֹא מְשָׁכָן וְלֹא נָתַן אֶת הַדָּמִים; וְאֵין אֶחָד מֵהֶן יָכוֹל לַחְזֹר בּוֹ.</P>

<P><B>ה,ז</B>  [ו] אֵין קוֹנִין אֵלָא בִּכְלִי, וְאַף עַל פִּי שְׁאֵין בּוֹ שׁוֹוֶה פְּרוּטָה; וְאֵין קוֹנִין בְּדָבָר שְׁהוּא אָסוּר בַּהֲנָיָה, וְלֹא בְּפֵרוֹת, וְלֹא בְּמַטְבֵּעַ.  וְאֵין קוֹנִין בְּכֶלְיוֹ שֶׁלַּמּוֹכֵר, אֵלָא בִּכְלִי הַלּוֹקֵחַ.</P>

<P><B>ה,ח</B>  [ז] הִקְנָה אֶחָד כְּלִי לַמּוֹכֵר כְּדֵי שֶׁיִּקְנֶה הַלּוֹקֵחַ אוֹתוֹ הַמִּמְכָּר, זָכָה לַלּוֹקֵחַ; וְאַף עַל פִּי שֶׁהִקְנָה לוֹ הַכְּלִי עַל מְנַת לְהַחְזִירוֹ, נִקְנָה הַמֶּקָּח וְזָכָה בּוֹ הַלּוֹקֵחַ, שֶׁמַּתָּנָה עַל מְנַת לְהַחְזִיר, שְׁמָהּ מַתָּנָה.</P>

<P><B>ה,ט</B>  אַף עַל פִּי שֶׁלֹּא תָפַס הַמּוֹכֵר כָּל הַכְּלִי שֶׁקָּנָהוּ חֵלֶף מִמְכָּרוֹ, אֵלָא אָחַז מִקְצָתוֹ וְאָחַז הַמַּקְנֶה לוֹ מִקְצָתוֹ--קָנָה הַלּוֹקֵחַ:  וְהוּא שֶׁיֶּאֱחֹז מִמֶּנּוּ כְּדֵי שֵׁעוּר כְּלִי, אוֹ יֹאחֲזֶנּוּ אֲחִיזָה שְׁהוּא יָכוֹל לְנַתַּק אֶת כָּל הַכְּלִי מִיַּד הַמַּקְנֶה לוֹ.</P>

<P><B>ה,י</B>  לְפִיכָּךְ אִם הִקְנָה לוֹ בְּמִקְצַת הַבֶּגֶד, צָרִיךְ שֶׁיֶּאֱחֹז מִן הַבֶּגֶד כְּדֵי שָׁלוֹשׁ אֶצְבָּעוֹת:  שְׁאִם יִפְסֹק מִמְּקוֹם שֶׁאָחַז, הֲרֵי הוּא כְּלִי בִּפְנֵי עַצְמוֹ--שֶׁשָּׁלוֹשׁ אֶצְבָּעוֹת מִן הַבֶּגֶד קָרוּי כְּלִי, כְּמוֹ שֶׁבֵּאַרְנוּ בְּעִנְיַן טֻמְאַת בְּגָדִים.  וְכֵן אִם אָחַז פָּחוּת מִשָּׁלוֹשׁ, וְהָיָה יָכוֹל לְנַתַּק כָּל הַכְּלִי--הֲרֵי זֶה קָנָה.</P>

<P><B>ה,יא</B>  [ח] זֶה שֶׁכּוֹתְבִין בַּשְּׁטָרוֹת וְקָנִינוּ מִפְּלוֹנִי בִּכְלִי הַכָּשֵׁר לִקְנוֹת בּוֹ--בִּכְלִי, לְהוֹצִיא הַפֵּרוֹת וְכַיּוֹצֶא בָּהֶן; הַכָּשֵׁר, לְהוֹצִיא אִסּוּרֵי הֲנָיָה; לִקְנוֹת בּוֹ, לְהוֹצִיא כֶּלְיוֹ שֶׁלַּמּוֹכֵר.</P>

<P><B>ה,יב</B>  [ט] זֶה הַקִּנְיָן, אֵינוּ צָרִיךְ לִהְיוֹת בִּפְנֵי עֵדִים, אֵלָא אִם הָיָה בֵּינוֹ וּבֵין חֲבֵרוֹ, קָנָה:  שֶׁלֹּא הִצְרִיכָה תּוֹרָה עֵדִים בְּדִינֵי מְמוֹנוֹת אֵלָא לַכּוֹפֵר; אֲבָל הַמּוֹכֵר אוֹ הַנּוֹתֵן אוֹ הַשּׂוֹכֵר אוֹ הַמַּשְׁאִיל וְכַיּוֹצֶא בָּהֶן, אֵינוּ צָרִיךְ עֵדִים.  וְכֵיוָן שֶׁקָּנָה הַקּוֹנֶה בְּדֶרֶךְ מִן הַדְּרָכִים שֶׁקּוֹנִין בָּהֶן--בֵּין בְּהַגְבָּהָה, בֵּין בִּמְשִׁיכָה וּמְסִירָה, בֵּין בְּקִנְיָן, בֵּין בַּכֶּסֶף אוֹ בַּשְּׁטָר אוֹ בַּחֲזָקָה--קָנָה, וְאַף עַל פִּי שְׁאֵין שָׁם עֵדִים.</P>

<P><B>ה,יג</B>  [י] הַמּוֹכֵר אוֹ הַנּוֹתֵן שֶׁקָּנוּ מִיָּדוֹ--יֵשׁ לְכָל אֶחָד מֵהֶן לַחְזֹר בּוֹ כָּל זְמָן שֶׁעֲסֵקִין בְּאוֹתוֹ עִנְיָן, וְאַף עַל פִּי שֶׁהַקִּנְיָן בִּפְנֵי עֵדִים; הִפְסִיק הָעִנְיָן--אֵין אֶחָד מֵהֶם יָכוֹל לַחְזֹר בּוֹ, אַף עַל פִּי שְׁאֵין בֵּינֵיהֶן עֵדִים.  וּכְשֵׁם שֶׁחוֹזֵר הַמּוֹכֵר וְהַנּוֹתֵן, כָּךְ חוֹזֵר הַלּוֹקֵחַ וְהַמְּקַבֵּל כָּל זְמָן שֶׁעֲסֵקִין בְּאוֹתוֹ עִנְיָן:  מַה שְׁאֵין כֵּן בִּשְׁאָר דַּרְכֵי הַהַקְנָיָה.</P>

<P><B>ה,יד</B>  [יא] יֵשׁ דְּבָרִים הַרְבֵּה שְׁאֵין צְרִיכִין קִנְיָן, וְאֵין לַקִּנְיָן בָּהֶם טַעַם--כְּגוֹן הַמְּשַׁחְרֵר עַבְדּוֹ, אוֹ הַמְּגָרֵשׁ אֶת אִשְׁתּוֹ, אוֹ הָעוֹשֶׂה שָׁלִיחַ, אוֹ הַמּוֹסֵר מוֹדָעָה, אוֹ הַמְּבַטֵּל מוֹדָעָה, אוֹ הַמּוֹחֵל לַחֲבֵרוֹ חוֹב אוֹ פִּקָּדוֹן שֶׁיֵּשׁ לוֹ בְּיָדוֹ, וְכָל כַּיּוֹצֶא בִּדְבָרִים אֵלּוּ.</P>

<P><B>ה,טו</B>  [יב] נָהֲגוּ רֹב הַמְּקוֹמוֹת לְהַקְנוֹת לְמִקְצַת אֵלּוּ הַדְּבָרִים וְכַיּוֹצֶא בָּהֶן, וְאוֹמְרִים וְקָנִינוּ מִפְּלוֹנִי שֶׁעָשָׂה פְּלוֹנִי שָׁלִיחַ, אוֹ שֶׁמָּחַל לִפְלוֹנִי חוֹב שֶׁיֵּשׁ לוֹ אֶצְלוֹ, אוֹ שֶׁבִּטַּל הַמּוֹדָעָה שֶׁמָּסַר עַל גֶּט זֶה, וְכַיּוֹצֶא בְּאֵלּוּ, וְאַף עַל פִּי שְׁאֵינוּ צָרִיךְ.</P>

<P><B>ה,טז</B>  [יג] קִנְיָן זֶה שֶׁנָּהֲגוּ לְהַקְנוֹת בְּאֵלּוּ הַדְּבָרִים--אֵינוּ מוֹעִיל כְּלוּם, אֵלָא לְהוֹדִיעַ שְׁאֵינוּ אוֹמֵר דְּבָרִים אֵלּוּ כִּמְשַׂחֵק וּמְהַתֵּל אֵלָא שֶׁגָּמַר בְּלִבּוֹ וְאַחַר כָּךְ אָמַר; לְפִיכָּךְ אִם אָמַר בְּלֵב שָׁלֵם אֲנִי אוֹמֵר, וְגָמַרְתִּי לַעֲשׂוֹת דָּבָר זֶה--אֵינוּ צָרִיךְ דָּבָר אַחֵר כְּלָל.</P>

<P><B>ה,יז</B>  [יד] הַדְּבָרִים שְׁאֵין בָּהֶן מַמָּשׁ, אֵין הַקִּנְיָן מוֹעִיל בָּהֶן כְּלוּם.  כֵּיצַד:  הֲרֵי שֶׁכָּתַב בַּשְּׁטָר קָנִינוּ מִפְּלוֹנִי שֶׁיֵּלֵךְ בִּסְחוֹרָה עִם פְּלוֹנִי, אוֹ שֶׁיְּחַלְּקוּ הֶחָצֵר שֶׁבֵּינֵיהֶם, אוֹ שֶׁיִּשְׁתַּתְּפוּ שְׁנֵיהֶם בְּאֻמָּנוּת, וְכַיּוֹצֶא בִּדְבָרִים אֵלּוּ כֻּלָּן--הֲרֵי זֶה קִנְיַן דְּבָרִים, וְאֵינוּ מוֹעִיל כְּלוּם:  שֶׁהֲרֵי לֹא הִקְנָה לַחֲבֵרוֹ דָּבָר מְסֻיָּם וְיָדוּעַ, לֹא עִיקָר וְלֹא פֵּרוֹת עִיקָר הַיָּדוּעַ.
<BR> </P>

<H2>הִלְכּוֹת מְכִירָה פֵּרֶק ו</H2>

<P><B>ו,א</B>  הַפֵּרוֹת--אַף עַל פִּי שְׁאֵין קוֹנִין בָּהֶן כְּמוֹ שֶׁבֵּאַרְנוּ, הֲרֵי הֶן נִקְנִין בְּקִנְיָן כִּשְׁאָר הַמִּטַּלְטְלִין.  אֲבָל הַמַּטְבֵּעַ--כְּשֵׁם שְׁאֵין קוֹנִין בּוֹ, כָּךְ אֵינוּ נִקְנֶה בְּקִנְיָן; נִמְצָא הַמַּטְבֵּעַ אֵינוּ נִקְנֶה בְּקִנְיָן, וְאֵינוּ נַעֲשָׂה הוּא עַצְמוֹ קִנְיָן לִקְנוֹת בּוֹ שְׁאָר הַדְּבָרִים.</P>

<P><B>ו,ב</B>  לְשׁוֹנוֹת שֶׁלְּזָהָב וְשֶׁלְּכֶסֶף--הֲרֵי הֶן כַּעֲשָׁשִׁיּוֹת שֶׁלְּבַרְזֶל אוֹ שֶׁלִּנְחֹשֶׁת, וְהַכֹּל כִּשְׁאָר מִטַּלְטְלִין הֶן, וְנִקְנִין בְּקִנְיָן, וְקוֹנִין זֶה אֶת זֶה בְּהַחְלָפָה כְּמוֹ שֶׁבֵּאַרְנוּ.  אֲבָל הַמַּטְבֵּעוֹת שֶׁלְּכֶסֶף, אוֹ דֵּינָרִין שֶׁלְּזָהָב, אוֹ הַמָּעוֹת שֶׁלִּנְחֹשֶׁת--הֲרֵי כֻּלָּן דָּמִים כְּנֶגֶד שְׁאָר מִטַּלְטְלִין, וְהַנּוֹתֵן אֶת אֶחָד מֵהֶן דְּמֵי מִטַּלְטְלִין לֹא קָנָה עַד שֶׁיַּגְבִּיהַּ אוֹ יִמְשֹׁךְ כְּמוֹ שֶׁבֵּאַרְנוּ; וְאֵין אֶחָד מֵהֶן נִקְנֶה בְּקִנְיָן, וְלֹא נַעֲשֶׂה קִנְיָן.</P>

<P><B>ו,ג</B>  בַּמֶּה דְּבָרִים אֲמוּרִים, בִּזְמָן שֶׁקּוֹנֶה שְׁאָר מִטַּלְטְלִין בְּאֶחָד מִמִּינֵי מַטְבֵּעוֹת אֵלּוּ, אוֹ עֲבָדִים וְקַרְקָעוֹת.  אֲבָל הַדֵּינָרִין שֶׁלְּזָהָב לְגַבֵּי מַטְבֵּעוֹת שֶׁלְּכֶסֶף, הֲרֵי הֶן כְּפֵרוֹת; וְכֵן הַמָּעוֹת שֶׁלִּנְחֹשֶׁת, כְּמוֹ פֵּרוֹת לְגַבֵּי מַטְבֵּעַ שֶׁלְּכֶסֶף.</P>

<P><B>ו,ד</B>  כֵּיצַד:  נָתַן לוֹ דֵּינָר שֶׁלְּזָהָב בְּעֶשְׂרִים וַחֲמִשָּׁה דֵּינָר שֶׁלְּכֶסֶף--נִקְנָה הַכֶּסֶף אַף עַל פִּי שֶׁעֲדַיִן לֹא בָא הַכֶּסֶף לְיָדוֹ, וְחַיָּב לִתֵּן לוֹ חֲמִשָּׁה וְעֶשְׂרִים דֵּינָר שֶׁלְּכֶסֶף כְּשֶׁפָּסַק עִמּוֹ:  אִם חֲדָשִׁים, חֲדָשִׁים; וְאִם יְשָׁנִים, יְשָׁנִים.  אֲבָל אִם נָתַן לוֹ עֶשְׂרִים וַחֲמִשָּׁה כֶּסֶף בְּדֵינָר זָהָב--לֹא קָנָה, עַד שֶׁיִּקַּח הַדֵּינָר שֶׁלְּזָהָב; וְכָל אֶחָד מֵהֶן יָכוֹל לַחְזֹר בּוֹ.</P>

<P><B>ו,ה</B>  נָתַן לוֹ שְׁלוֹשִׁים אֵיסָר שֶׁלִּנְחֹשֶׁת בְּדֵינָר כֶּסֶף--נִקְנָה הַדֵּינָר שֶׁלְּכֶסֶף, וְחַיָּב לִתֵּן לוֹ כְּמוֹ שֶׁפָּסַק עִמּוֹ:  אִם דֵּינָר חָדָשׁ, חָדָשׁ; וְאִם יָשָׁן, יָשָׁן.  אֲבָל אִם נָתַן לוֹ דֵּינָר שֶׁלְּכֶסֶף בִּשְׁלוֹשִׁים אֵיסָר--לֹא קָנָה, עַד שֶׁיִּקַּח הָאֵיסָרוֹת שֶׁלִּנְחֹשֶׁת; וְכָל אֶחָד מֵהֶן יָכוֹל לַחְזֹר בּוֹ.</P>

<P><B>ו,ו</B>  וְכֵן מָעוֹת הָרָעוֹת שֶׁפְּסָלַתָּן הַמַּלְכוּת אוֹ הַמְּדִינָה, אוֹ דֵּינָרִין שְׁאֵינָן יוֹצְאִין בְּאוֹתָהּ הַמְּדִינָה, וְאֵין נוֹשְׂאִין וְנוֹתְנִין בָּהֶן עַד שֶׁמְּשַׁנִּין אוֹתָן לְמַטְבֵּעַ אַחֵר--הֲרֵי הֶן כְּפֵרוֹת לְכָל דָּבָר, וְנִקְנִין בְּקִנְיָן, וְקוֹנִין אֶת הַמָּעוֹת, וְאֵין הַמָּעוֹת קוֹנוֹת אוֹתָן כִּשְׁאָר כָּל הַפֵּרוֹת.</P>

<P><B>ו,ז</B>  הַמַּטְבֵּעַ--אֵין לוֹ דֶּרֶךְ שֶׁיִּזְכֶּה בּוֹ מִי שְׁאֵינוּ בִּרְשׁוּתוֹ, אֵלָא עַל גַּב קַרְקָע:  כְּגוֹן שֶׁיִּקְנֶה הַקַּרְקָע וְעַל גַּבָּהּ הַמָּעוֹת, אוֹ שֶׁיִּשְׂכֹּר אֶת מְקוֹם הַמָּעוֹת--כֵּיוָן שֶׁזָּכָה בַּקַּרְקָע בַּכֶּסֶף אוֹ בַּשְּׁטָר אוֹ בַּחֲזָקָה אוֹ בַּקִּנְיָן, זָכָה בַּמָּעוֹת.  וְהוּא שֶׁיִּהְיוּ אוֹתָן הַמָּעוֹת קַיָּמִין, כְּגוֹן שֶׁהָיוּ מֻפְקָדִין בְּמָקוֹם אַחֵר.</P>

<P><B>ו,ח</B>  אֲבָל רְאוּבֵן שֶׁהָיָה לוֹ חוֹב עַל שִׁמְעוֹן, וְהִקְנָה לְלֵוִי קַרְקָע וְעַל גַּבָּהּ חוֹב שֶׁיֵּשׁ לוֹ אֵצֶל שִׁמְעוֹן--יֵרָאֶה לִי שֶׁלֹּא קָנָה הַחוֹב.  [ח] הָיוּ עוֹמְדִים שְׁלָשְׁתָּן, וְאָמַר לוֹ מָנֶה שֶׁיֵּשׁ לִי בְּיָדָךְ, בֵּין פִּקָּדוֹן בֵּין שֶׁהָיָה מַלְוָה, תְּנֵהוּ לְזֶה--קָנָה לֵוִי, וְאֵין אֶחָד מִשְּׁלָשְׁתָּן יָכוֹל לַחְזֹר בּוֹ.  וְדָבָר זֶה אָמְרוּ חֲכָמִים שְׁהִיא הֲלָכָה שְׁאֵין לָהּ טַעַם, לְפִיכָּךְ אֵין לְמֵדִין מִמֶּנָּה לְדִין אַחֵר.</P>

<P><B>ו,ט</B>  הָיָה רְאוּבֵן חַיָּב לְשִׁמְעוֹן מֵאָה זוּז, וְאָמַר לְלֵוִי תֵּן לְשִׁמְעוֹן זֶה מֵאָה זוּז שֶׁאֲנִי חַיָּב לוֹ, עַד שֶׁאֶתֵּן לָךְ אוֹ עַד שֶׁאֶעֱשֶׂה עִמָּךְ חֶשְׁבּוֹן, וְאָמַר לוֹ הִין, וְקִבַּל שִׁמְעוֹן--כָּל אֶחָד מִשְּׁלָשְׁתָּן יָכוֹל לַחְזֹר בּוֹ, וְאַפִלּוּ פָּרַע לֵוִי לְשִׁמְעוֹן מִקְצַת חוֹבוֹ; לְפִיכָּךְ אִם לֹא פָרַע לֵוִי לְשִׁמְעוֹן, חוֹזֵר שִׁמְעוֹן וְתוֹבֵעַ רְאוּבֵן בִּשְׁאָר חוֹבוֹ.</P>

<P><B>ו,י</B>  הַמּוֹכֵר שְׁטָר חוֹב לַחֲבֵרוֹ, אוֹ נְתָנוֹ לוֹ מַתָּנָה--אֵינוּ נִקְנֶה בִּמְסִירַת הַשְּׁטָר לְיָדוֹ:  שֶׁלֹּא מָכַר אֵלָא הָרְאָיָה שֶׁבּוֹ, וְאֵין הָרְאָיָה נִתְפֶּסֶת בַּיָּד.  [יא] וְכֵיצַד יִקְנֶה הַשְּׁטָר:  שֶׁיִּכְתֹּב לוֹ הַמַּקְנֶה קְנֵה שְׁטָר פְּלוֹנִי וְכָל שִׁעְבּוּד שֶׁבּוֹ, וְיִמְסֹר לוֹ הַשְּׁטָר; וְנִמְצָא שֶׁנִּקְנָה בִּכְתִיבָה וּמְסִירָה.  וְאֵינוּ צָרִיךְ עֵדִים לְעִנְיַן קְנִיָּתוֹ; אֲבָל צָרִיךְ עֵדִים לְעִנְיַן תְּבִיעָה, שֶׁהֲרֵי הַנִּתְבָּע אוֹמֵר לוֹ מִי יֹאמַר שֶׁבַּעַל דְּבָרִים שֶׁלִּי כָּתַב וּמָסַר לָךְ.</P>

<P><B>ו,יא</B>  [יב] קִנְיַן הַשְּׁטָרוֹת כַּדֶּרֶךְ הַזֹּאת, מִדִּבְרֵי סוֹפְרִים; אֲבָל מִן הַתּוֹרָה, אֵין הָרְאָיוֹת נִקְנוֹת אֵלָא גּוּף הַדָּבָר הַקָּנוּי בִּלְבָד.  לְפִיכָּךְ הַמּוֹכֵר שְׁטָר חוֹב לַחֲבֵרוֹ--עֲדַיִן יָכוֹל לְמָחְלוֹ, וְאַפִלּוּ יוֹרְשׁוֹ מוֹחֲלוֹ.  [יג] הָאִשָּׁה שֶׁהִכְנִיסָה שְׁטָר חוֹב לְבַעְלָהּ--אֵינָהּ יְכוּלָה לִמְחֹל אֵלָא מִדַּעַת בַּעְלָהּ, מִפְּנֵי שֶׁיָּדָהּ כְּיָדוֹ.</P>

<P><B>ו,יב</B>  [יד] הַמַּקְנֶה לַחֲבֵרוֹ קַרְקָע כָּל שְׁהוּא, וְהִקְנָה לוֹ עַל גַּבָּהּ שְׁטָר חוֹב--הֲרֵי זֶה קָנָה הַשְּׁטָר בְּכָל מָקוֹם שְׁהוּא, בְּלֹא כְּתִיבָה וּבְלֹא מְסִירָה; וְיֵרָאֶה לִי, שֶׁגַּם זֶה יָכוֹל לִמְחֹל אַחַר שֶׁמָּכַר.  וְכֵן הַמּוֹכֵר קַרְקָע, וְכָתַב הַשְּׁטָר וְאֵין הַלּוֹקֵחַ עִמּוֹ--כֵּיוָן שֶׁהִחְזִיק הַלּוֹקֵחַ בַּקַּרְקָע, נִקְנָה הַשְּׁטָר בְּכָל מָקוֹם שְׁהוּא.</P>

<P><B>ו,יג</B>  [טו] הָאוֹמֵר זְכוּ בְּשָׂדֶה זוֹ לִפְלוֹנִי, וְכִתְבוּ לוֹ אֶת הַשְּׁטָר, וְהִחְזִיק הַזּוֹכֶה לוֹ בַּקַּרְקָע--יֵשׁ לַנּוֹתֵן לַחְזֹר בַּשְּׁטָר עַד שֶׁיַּגִּיעַ לְיַד בַּעַל הַמַּתָּנָה, אַף עַל פִּי שְׁאֵינוּ יָכוֹל לַחְזֹר בַּשָּׂדֶה.  [טז] אָמַר לָהֶם זְכוּ לוֹ בַּשָּׂדֶה, עַל מְנַת שֶׁתִּכְתְּבוּ לוֹ אֶת הַשְּׁטָר--אַף עַל פִּי שֶׁהִחְזִיקוּ לוֹ בַּשָּׂדֶה, חוֹזֵר בְּזֶה וּבְזֶה, עַד שֶׁיַּגִּיעַ שְׁטָר הַמַּתָּנָה לְיַד מְקַבֵּל הַמַּתָּנָה.
<BR> </P>

<H2>הִלְכּוֹת מְכִירָה פֵּרֶק ז</H2>

<P><B>ז,א</B>  מִי שֶׁנָּתַן הַדָּמִים, וְלֹא מָשַׁךְ הַפֵּרוֹת--אַף עַל פִּי שֶׁלֹּא נִקְנוּ הַמִּטַּלְטְלִין כְּמוֹ שֶׁבֵּאַרְנוּ, כָּל הַחוֹזֵר בּוֹ בֵּין לוֹקֵחַ בֵּין מוֹכֵר--לֹא עָשָׂה מַעֲשֵׂה יִשְׂרָאֵל, וְחַיָּב לְקַבַּל מִי שֶׁפָּרַע.  וְאַפִלּוּ נָתַן הָעֵרָבוֹן בִּלְבָד--כָּל הַחוֹזֵר, מְקַבֵּל מִי שֶׁפָּרַע.</P>

<P><B>ז,ב</B>  וְכֵיצַד מְקַבֵּל מִי שֶׁפָּרַע:  אוֹרְרִין אוֹתוֹ בְּבֵית דִּין וְאוֹמְרִין מִי שֶׁפָּרַע מֵאַנְשֵׁי דּוֹר הַמַּבּוּל וּמֵאַנְשֵׁי דּוֹר הַפַּלָּגָה וּמֵאַנְשֵׁי סְדוֹם וַעֲמוֹרָה וּמִמִּצְרַיִם שֶׁטָּבְעוּ בַּיָּם, הוּא יִפְרַע מִמִּי שְׁאֵינוּ עוֹמֵד בְּדִבּוּרוֹ; וְאַחַר כָּךְ יַחְזְרוּ הַדָּמִים.</P>

<P><B>ז,ג</B>  הַנּוֹתֵן דְּמֵי הַמִּטַּלְטְלִין, אוֹ מִקְצַת הַדָּמִים, וְחָזַר בּוֹ הַלּוֹקֵחַ, וְאָמַר לוֹ הַמּוֹכֵר בּוֹא וְטֹל אֶת מָעוֹתֶיךָ--הֲרֵי הַמָּעוֹת אֶצְלוֹ כְּמוֹ פִּקָּדוֹן; וְאִם נִגְנְבוּ אוֹ אָבְדוּ, אֵינוּ חַיָּב בְּאַחְרָיוּתָן.  אֲבָל אִם חָזַר בּוֹ הַמּוֹכֵר--הֲרֵי הַמָּעוֹת בִּרְשׁוּתוֹ, וְחַיָּב בְּאַחְרָיוּתָן, וְאַף עַל פִּי שֶׁחָזַר בּוֹ, וְאָמַר לַלּוֹקֵחַ בּוֹא וְטֹל אֶת שֶׁלָּךְ:  עַד שֶׁיְּקַבַּל עָלָיו מִי שֶׁפָּרַע, וְיֹאמַר לוֹ אַחַר כֵּן בּוֹא וְטֹל אֶת שֶׁלָּךְ.</P>

<P><B>ז,ד</B>  מִי שֶׁהָיָה לוֹ חוֹב אֵצֶל חֲבֵרוֹ, וְאָמַר לוֹ מְכֹר לִי חָבִית שֶׁלְּיַיִן בַּחוֹב שֶׁיֵּשׁ לִי אֶצְלָךְ, וְרָצָה הַמּוֹכֵר--הֲרֵי זֶה כְּמִי שֶׁנָּתַן הַדָּמִים עַתָּה, וְכָל הַחוֹזֵר בּוֹ מְקַבֵּל מִי שֶׁפָּרַע; לְפִיכָּךְ אִם מָכַר לוֹ קַרְקָע בְּחוֹבוֹ--אֵין אֶחָד מֵהֶן יָכוֹל לַחְזֹר בּוֹ, אַף עַל פִּי שְׁאֵין מְעוֹת הַמַּלְוָה מְצוּיוֹת בְּשָׁעַת הַמִּמְכָּר.</P>

<P><B>ז,ה</B>  הַלּוֹקֵחַ מֵחֲבֵרוֹ קַרְקָע אוֹ עֲבָדִים אוֹ שְׁאָר מִטַּלְטְלִין, וּפָסְקוּ הַדָּמִים, וְהִנִּיחַ מַשְׁכּוֹן עַל הַדָּמִים--לֹא קָנָה; וְכָל הָרוֹצֶה לַחְזֹר מִשְּׁנֵיהֶם--חוֹזֵר, וְאֵינוּ חַיָּב לְקַבַּל מִי שֶׁפָּרַע.</P>

<P><B>ז,ו</B>  מָכַר לוֹ בִּדְבָרִים בִּלְבָד, וּפָסְקוּ הַדָּמִים, וְרָשַׁם הַלּוֹקֵחַ רֹשֶׁם עַל הַמֶּקָּח, כְּדֵי שֶׁיִּהְיֶה לוֹ סִימָן יָדוּעַ שְׁהוּא שֶׁלּוֹ--אַף עַל פִּי שֶׁלֹּא נָתַן מִן הַדָּמִים כְּלוּם--כָּל הַחוֹזֵר בּוֹ אַחַר שֶׁרָשַׁם, מְקַבֵּל מִי שֶׁפָּרַע.  וְאִם מִנְהַג הַמְּדִינָה שֶׁיִּקְנֶה הָרוֹשֵׁם קִנְיָן גָּמוּר--נִקְנָה הַמֶּקָּח, וְאֵין אֶחָד מֵהֶן יָכוֹל לַחְזֹר בּוֹ; וְיִהְיֶה זֶה חַיָּב לִתֵּן הַדָּמִים.</P>

<P><B>ז,ז</B>  דָּבָר בָּרוּר הוּא, שְׁאֵין דִּין זֶה אֵלָא בְּשֶׁרָשַׁם בִּפְנֵי הַמּוֹכֵר, אוֹ שֶׁאָמַר לוֹ הַמּוֹכֵר לֵךְ וּרְשֹׁם עַל מֶקָּחָךְ, שֶׁהֲרֵי גָּמַר לְהַקְנוֹתוֹ כְּדֶרֶךְ שֶׁבֵּאַרְנוּ בַּחֲזָקָה וּבִמְשִׁיכָה.</P>

<P><B>ז,ח</B>  הַנּוֹשֵׂא וְנוֹתֵן בִּדְבָרִים בִּלְבָד--הֲרֵי זֶה רָאוּי לוֹ לַעֲמֹד בְּדִבּוּרוֹ, אַף עַל פִּי שֶׁלֹּא לָקַח מִן הַדָּמִים כְּלוּם וְלֹא רָשַׁם וְלֹא הִנִּיחַ מַשְׁכּוֹן.  וְכָל הַחוֹזֵר בּוֹ, בֵּין לוֹקֵחַ בֵּין מוֹכֵר--אַף עַל פִּי שְׁאֵינוּ חַיָּב לְקַבַּל מִי שֶׁפָּרַע--הֲרֵי זֶה מִמְּחֻסְּרֵי אֲמָנָה, וְאֵין רוּחַ חֲכָמִים נוֹחָה הִמֶּנּוּ.</P>

<P><B>ז,ט</B>  וְכֵן מִי שֶׁאָמַר לַחֲבֵרוֹ שֶׁיִּתֵּן לוֹ מַתָּנָה, וְלֹא נָתַן--הֲרֵי זֶה מִמְּחֻסְּרֵי אֲמָנָה.  בַּמֶּה דְּבָרִים אֲמוּרִים, בְּמַתָּנָה מוּעֶטֶת, שֶׁהֲרֵי סָמְכָה דַּעְתּוֹ שֶׁלַּמְּקַבֵּל כְּשֶׁהִבְטִיחוֹ.  אֲבָל בְּמַתָּנָה מְרֻבָּה, אֵין בָּהּ חֶסְרוֹן אֲמָנָה, שֶׁהֲרֵי לֹא הֶאֱמִין זֶה שֶׁיִּתֵּן לוֹ דְּבָרִים אֵלּוּ, עַד שֶׁיִּקְנֶה אוֹתָן בִּדְבָרִים שֶׁקּוֹנִין בָּהֶן.</P>

<P><B>ז,י</B>  הַנּוֹתֵן מָעוֹת לַחֲבֵרוֹ לִקְנוֹת לוֹ קַרְקָע אוֹ מִטַּלְטְלִין, וְהִנִּיחַ מְעוֹת חֲבֵרוֹ אֶצְלוֹ, וְהָלַךְ וְקָנָה לְעַצְמוֹ בְּמָעוֹתָיו--מַה שֶׁעָשָׂה עָשׂוּי, וַהֲרֵי הוּא מִכְּלַל הָרַמָּאִין.</P>

<P><B>ז,יא</B>  הָיָה יוֹדֵעַ שֶׁזֶּה הַמּוֹכֵר אוֹהֵב אוֹתוֹ וּמְכַבְּדוֹ, וּמוֹכֵר לוֹ, וְאֵינוּ מוֹכֵר לִמְשַׁלְּחוֹ--הֲרֵי זֶה מֻתָּר לִקְנוֹת לְעַצְמוֹ, וְהוּא שֶׁיַּחְזֹר וְיוֹדִיעוֹ.  וְאִם פָּחַד שֶׁמֶּא יָבוֹא אַחֵר וְיִקְדְּמֶנּוּ לִקְנוֹת--הֲרֵי זֶה קוֹנֶה לְעַצְמוֹ, וְאַחַר כָּךְ מוֹדִיעוֹ.</P>

<P><B>ז,יב</B>  הוֹרוּ מִקְצַת הַמּוֹרִים שְׁאִם קָנָה לְעַצְמוֹ בִּמְעוֹת חֲבֵרוֹ אַחַר שֶׁזְּקָפָן עָלָיו מַלְוָה--הֲרֵי זֶה קָנָה לְעַצְמוֹ, וּמְקַבְּלִין מִמֶּנּוּ כְּשֶׁאָמַר זָקַפְתִּי אוֹתָם הַמָּעוֹת עַל עַצְמִי בְּמַלְוָה.  וַאֲנִי אוֹמֵר שְׁאֵין זֶה דִּין אֱמֶת, אֵלָא הֲרֵי הַמֶּקָּח שֶׁלַּמְּשַׁלֵּחַ כְּמוֹ שֶׁיִּתְבָּאַר בְּדִין הָעֲסָק.</P>

<P><B>ז,יג</B>  שְׁלוֹשָׁה שֶׁנָּתְנוּ מָעוֹת לְאֶחָד לִקְנוֹת לָהֶם מֶקָּח--אִם הָיוּ הַמָּעוֹת מְעֹרָבוֹת, וְקָנָה בְּמִקְצַת הַדָּמִים--אַף עַל פִּי שֶׁהָיְתָה כַּוָּנַת הַשָּׁלִיחַ שֶׁזֶּה שֶׁקָּנָה לְאֶחָד מֵהֶן, הֲרֵי הַמֶּקָּח שֶׁלְּכֻלָּן; וְחוֹלְקִין אוֹתוֹ לְפִי מָעוֹתֵיהֶן.</P>

<P><B>ז,יד</B>  הָיוּ מְעוֹת כָּל אֶחָד מֵהֶן צְרוּרִין וַחֲתוּמִין--אַף עַל פִּי שֶׁהָיָה בְּלֵב הַשָּׁלִיחַ שֶׁזֶּה הַמֶּקָּח לְכֻלָּם, לֹא קָנָה אֵלָא זֶה שֶׁנִּקְנָה הַמֶּקָּח בְּמָעוֹתָיו בִּלְבָד.
<BR> </P>

<H2>הִלְכּוֹת מְכִירָה פֵּרֶק ח</H2>

<P><B>ח,א</B>  הַמּוֹכֵר שָׂדֶה לַחֲבֵרוֹ בְּאֶלֶף זוּז, וְנָתַן לוֹ מִקְצַת הַדָּמִים, וְהָיָה יוֹצֶא וְנִכְנָס וְתוֹבֵעַ שְׁאָר הַדָּמִים--אַפִלּוּ לֹא נִשְׁאָר לוֹ אֵלָא זוּז אֶחָד--לֹא קָנָה הַלּוֹקֵחַ אֶת כֻּלָּהּ, אַף עַל פִּי שֶׁכָּתַב אֶת הַשְּׁטָר אוֹ שֶׁהִחְזִיק.</P>

<P><B>ח,ב</B>  חָזַר בּוֹ הַלּוֹקֵחַ, יַד מוֹכֵר עַל הָעֶלְיוֹנָה:  רָצָה--אוֹמֵר לוֹ הֵא לָךְ מָעוֹתֶיךָ, אוֹ קְנֵה מִן הַקַּרְקָע כְּנֶגֶד הַמָּעוֹת שֶׁנָּתַתָּ; וְנוֹתֵן לוֹ מִן הַזִּבּוֹרִית שֶׁבָּהּ.  וְאִם חָזַר הַמּוֹכֵר, יַד הַלּוֹקֵחַ עַל הָעֶלְיוֹנָה:  רָצָה--אוֹמֵר לוֹ תֶּן לִי מָעוֹתַי, אוֹ תֶּן לִי קַרְקָע כְּנֶגֶד מָעוֹתַי; וְנוֹטֵל מִן הַיָּפֶה שֶׁבָּהּ.</P>

<P><B>ח,ג</B>  וְאִם לֹא הָיָה יוֹצֶא וְנִכְנָס וְתוֹבֵעַ--קָנָה לוֹקֵחַ אֶת כֻּלָּהּ, וְאֵין אֶחָד מֵהֶן יָכוֹל לַחְזֹר בּוֹ; וּשְׁאָר הַדָּמִים עָלָיו כִּשְׁאָר הַחוֹבוֹת.  [ג] מָכַר שָׂדֵהוּ מִפְּנֵי רָעָתָהּ--אַף עַל פִּי שְׁהוּא נִכְנָס וְיוֹצֶא וְתוֹבֵעַ שְׁאָר הַדָּמִים, קָנָה הַכֹּל; וְאֵין הַלּוֹקֵחַ יָכוֹל לַחְזֹר בּוֹ, שֶׁזֶּה שֶׁתּוֹבֵעַ וְרוֹדֵף, לֹא מִפְּנֵי שֶׁעֲדַיִן לֹא גָמַר וְהִקְנָה, אֵלָא כְּדֵי שֶׁלֹּא יַחְזֹר בּוֹ הַלּוֹקֵחַ.</P>

<P><B>ח,ד</B>  וְכֵן הַדִּין בַּמּוֹכֵר מִטַּלְטְלִין--אַף עַל פִּי שֶׁמָּשַׁךְ הַלּוֹקֵחַ הַפֵּרוֹת וְהוֹצִיאָן לִרְשׁוּתוֹ, וְהַמּוֹכֵר נִכְנָס וְיוֹצֶא עַל שְׁאָר הַדָּמִים--לֹא קָנָה; וְיַד הַחוֹזֵר בּוֹ עַל הַתַּחְתּוֹנָה, כְּמוֹ שֶׁבֵּאַרְנוּ:  אֵלָא אִם כֵּן מָכַר מִפְּנֵי רָעַת מִמְכָּרוֹ, הֲרֵי זֶה קָנָה הַכֹּל.</P>

<P><B>ח,ה</B>  לָקַח שׁוֹוֶה מֵאָה בְּמָאתַיִם, וְהָיָה הַמּוֹכֵר יוֹצֶא וְנִכְנָס וְתוֹבֵעַ שְׁאָר הַדָּמִים--הֲרֵי זֶה סְפֵק אִם הוּא כַּמּוֹכֵר שָׂדֵהוּ מִפְּנֵי רָעָתָהּ, וְאֵינוּ תּוֹבֵעַ אֵלָא מִפְּנֵי שֶׁמָּכַר בְּיֹקֶר, אוֹ אֵינוּ כַּמּוֹכֵר שָׂדֵהוּ מִפְּנֵי רָעָתָהּ, וְזֶה שֶׁתּוֹבֵעַ מִפְּנֵי שֶׁעֲדַיִן לֹא גָמַר לְהַקְנוֹתוֹ עַד שֶׁיִּקַּח כָּל הַדָּמִים.</P>

<P><B>ח,ו</B>  לְפִיכָּךְ הָרוֹצֶה לַחְזֹר בּוֹ מִשְּׁנֵיהֶם, אֵינוּ יָכוֹל לַחְזֹר; וְאִם תָּפַס הַמּוֹכֵר מִמֶּקָּח שֶׁמָּכַר כְּנֶגֶד הַמָּעוֹת שֶׁנִּשְׁאֲרוּ לוֹ, אֵין מוֹצִיאִין מִיָּדוֹ.</P>

<P><B>ח,ז</B>  [ו] הַקּוֹנֶה דָּבָר מֵחֲבֵרוֹ, וְנָתַן לוֹ אֶת הַדָּמִים, וְטָעָה בְּמִנְיַן הַמָּעוֹת, וּלְאַחַר זְמָן תְּבָעוֹ הַמּוֹכֵר וְאָמַר לוֹ מֵאָה שֶׁנָּתַתָּ לִי אֵינָם אֵלָא תִּשְׁעִים--נִקְנָה הַמֶּקָּח וּמַחְזִיר לוֹ הָעֲשָׂרָה, אַפִלּוּ אַחַר כַּמָּה שָׁנִים:  בֵּין בְּקַרְקָע בֵּין בְּמִטַּלְטְלִין.</P>

<P><B>ח,ח</B>  [ז] הָאוֹמֵר לַחֲבֵרוֹ כְּשֶׁאֶמְכֹּר שָׂדֶה זוֹ, הֲרֵי הִיא מְכוּרָה לָךְ מֵעַכְשָׁו בְּמֵאָה זוּז, וְקָנָה מִיָּדוֹ עַל כָּךְ, וּלְאַחַר זְמָן מְכָרָהּ לְאַחֵר בְּמֵאָה--קָנָה הָרִאשׁוֹן.  מְכָרָהּ בְּיוֹתֵר עַל מָנֶה--קָנָה הָאַחֲרוֹן, שֶׁלֹּא אָמַר לוֹ אֵלָא כְּשֶׁאֶמְכֹּר שֶׁיִּהְיֶה מוֹכֵר מִדַּעְתּוֹ תְּחִלָּה, וְזֶה לֹא הָיָה רוֹצֶה לִמְכֹּר וְלֹא מָכַר אֵלָא מִפְּנֵי הַתּוֹסֶפֶת שֶׁהוֹסִיף זֶה עַל שׁוֹוֶה; וְנִמְצָא כְּמִי שֶׁנֶּאֱנַס וּמָכַר.</P>

<P><B>ח,ט</B>  [ח] אָמַר לוֹ כְּשֶׁאֶמְכְּרֶנָּה, הֲרֵי הִיא קְנוּיָה לָךְ מֵעַכְשָׁו בְּמַה שֶׁיָּשׁוּמוּ אוֹתָהּ בֵּית דִּין שְׁלוֹשָׁה--אַפִלּוּ עַל פִּי שְׁנַיִם מִן הַשְּׁלוֹשָׁה; אָמַר לוֹ כְּמוֹ שֶׁאוֹמְרִים שְׁלוֹשָׁה, עַד שֶׁיֹּאמְרוּ הַשְּׁלוֹשָׁה.  וְכֵן אִם אָמַר לוֹ כְּמוֹ שֶׁיָּשׁוּמוּ בֵּית דִּין אַרְבָּעָה--עַד שֶׁיָּשׁוּמוּ הָאַרְבָּעָה כֻּלָּן וְיַסְכִּימוּ, וְיִמְכֹּר לְאַחֵר כְּמַה שֶׁהִסְכִּימוּ; וְאַחַר כָּךְ יִקְנֶה הָרִאשׁוֹן.</P>

<P><B>ח,י</B>  שָׁמוּ אוֹתָהּ שְׁלוֹשָׁה אוֹ אַרְבָּעָה, וְאָמַר הַמּוֹכֵר עַד שֶׁיָּבוֹאוּ שְׁלוֹשָׁה אֲחֵרִים אוֹ אַרְבָּעָה וְיָשׁוּמוּ--אֵין שׁוֹמְעִין לוֹ, שֶׁהֲרֵי קָנוּ מִיָּדוֹ תְּחִלָּה שֶׁמָּכַר מֵעַכְשָׁו.
<BR> </P>

<H2>הִלְכּוֹת מְכִירָה פֵּרֶק ט</H2>

<P><B>ט,א</B>  הַמּוֹכֵר לַהֶקְדֵּשׁ, וְאָמַר לוֹ הַגִּזְבָּר בְּכַמָּה אַתָּה מוֹכֵר חֵפֶץ זֶה, וְאָמַר בַּעֲשָׂרָה--אַפִלּוּ הָיָה שׁוֹוֶה מֵאָה--כֵּיוָן שֶׁאָמַר בַּעֲשָׂרָה, אֵינוּ יָכוֹל לַחְזֹר בּוֹ:  שֶׁהָאֲמִירָה לְגָבּוֹהַּ כִּמְסִירָה לְהִדְיוֹט.</P>

<P><B>ט,ב</B>  הַגִּזְבָּר שֶׁקָּנָה לַהֶקְדֵּשׁ, אוֹ שֶׁמָּכַר הַהֶקְדֵּשׁ--יָדוֹ עַל הָעֶלְיוֹנָה.  כֵּיצַד:  נָתַן דָּמִים שֶׁלַּהֶקְדֵּשׁ, אַף עַל פִּי שֶׁלֹּא מָשַׁךְ הַפֵּרוֹת--אִם הוּקְרוּ, קָנָה כְּדִין תּוֹרָה; וְאִם הוּזְלוּ הַפֵּרוֹת, חוֹזֵר, שֶׁהֲרֵי לֹא מָשַׁךְ, וְלֹא יִהְיֶה כּוֹחַ הִדְיוֹט חָמוּר מִכּוֹחַ הֶקְדֵּשׁ.</P>

<P><B>ט,ג</B>  וְכֵן אִם מָכַר חֵפֶץ שֶׁלַּהֶקְדֵּשׁ, וּמְשָׁכוֹ הַלּוֹקֵחַ וְלֹא נָתַן דָּמִים, וְהוּזָל הַחֵפֶץ--קָנָה, שֶׁלֹּא יִהְיֶה כּוֹחַ הִדְיוֹט חָמוּר מִכּוֹחַ הֶקְדֵּשׁ.  וְאִם הוּקַר הַחֵפֶץ--חוֹזֵר בּוֹ, שֶׁהֲרֵי לֹא לָקַח הַגִּזְבָּר דָּמִים, וְהַהֶקְדֵּשׁ אֵינוּ נִקְנֶה אֵלָא בַּכֶּסֶף, שֶׁנֶּאֱמָר "וְנָתַן אֶת-הַכֶּסֶף, וְקָם לוֹ" (ראה ויקרא כז,יט; ויקרא כז,כג); וְאֵין הַגִּזְבָּר חַיָּב לְקַבַּל מִי שֶׁפָּרַע.</P>

<P><B>ט,ד</B>  [ג] נִכְסֵי יְתוֹמִים קְטַנִּים, הֲרֵי הֶן כַּהֶקְדֵּשׁ.  כֵּיצַד:  יְתוֹמִים שֶׁמָּכְרוּ פֵּרוֹת וְנִמְשְׁכוּ מֵהֶן הַפֵּרוֹת, וַעֲדַיִן לֹא לָקְחוּ הַדָּמִים, וְהוּקְרוּ הַפֵּרוֹת--חוֹזְרִין בָּהֶן, שְׁאֵין נִכְסֵי יְתוֹמִים נִקְנִין אֵלָא בַּכֶּסֶף כַּהֶקְדֵּשׁ; הוּזְלוּ הַפֵּרוֹת, לֹא יִהְיֶה כּוֹחַ הִדְיוֹט יָתֵר מִכּוֹחָן.  [ד] וְכֵן אִם לָקְחוּ הַדָּמִים, וַעֲדַיִן לֹא נִמְשְׁכוּ פֵּרוֹתֵיהֶן, וְהוּקְרוּ--חוֹזְרִין כִּשְׁאָר הַהִדְיוֹטוֹת.</P>

<P><B>ט,ה</B>  אֲבָל אִם הוּזְלוּ הַפֵּרוֹת, וְרָצוּ הַלָּקוֹחוֹת לַחְזֹר--חוֹזְרִין וּמְקַבְּלִין מִי שֶׁפָּרַע, כְּדִינָם עִם שְׁאָר הָעָם:  שְׁאִם נְחַיַּב אוֹתָם לִקַּח הַפֵּרוֹת כְּדִין תּוֹרָה--הֲרֵי זוֹ רָעָה לַיְּתוֹמִים, שְׁאִם יִהְיֶה דִּינָם כָּךְ, כְּשֶׁיִּצְטָרְכוּ לִמְכֹּר, לֹא יִמְצְאוּ מִי שֶׁיִּתֵּן לָהֶם דָּמִים.</P>

<P><B>ט,ו</B>  [ה] וְכֵן יְתוֹמִים שֶׁלָּקְחוּ פֵּרוֹת, וּמָשְׁכוּ הַפֵּרוֹת וְלֹא נָתְנוּ הַדָּמִים, וְהוּקְרוּ--לֹא יִהְיֶה כּוֹחַ הִדְיוֹט גָּדוֹל מִכּוֹחָן.  וְאִם הוּזְלוּ הַפֵּרוֹת, אֵינָן חוֹזְרִין--שֶׁזּוֹ רָעָה לָהֶם:  כְּשֶׁיִּצְטָרְכוּ לִקְנוֹת פֵּרוֹת, לֹא יִמְצְאוּ מִי שֶׁיִּמְכֹּר לָהֶם.</P>

<P><B>ט,ז</B>  [ו] נָתְנוּ הַדָּמִים וְלֹא מָשְׁכוּ הַפֵּרוֹת, וְהוּזְלוּ הַפֵּרוֹת--חוֹזְרִין:  לֹא יִהְיֶה כּוֹחַ הִדְיוֹט חָמוּר מֵהֶן.  הוּקְרוּ--אִם רָצוּ הַמּוֹכְרִים לַחְזֹר בָּהֶן, חוֹזְרִין וּמְקַבְּלִין מִי שֶׁפָּרַע:  שְׁאִם יִהְיֶה דִּינָם שֶׁיִּקְנוּ בִּנְתִינַת הַמָּעוֹת--יֹאמַר לָהֶם הַמּוֹכֵר נִשְׂרְפוּ הַפֵּרוֹת שֶׁלְּקַחְתֶּם אוֹ אָבְדוּ בְּאֹנֶס, וּכְבָר נַעֲשׂוּ בִּרְשׁוּתְכֶם מִשָּׁעַת נְתִינַת הַמָּעוֹת.</P>

<P><B>ט,ח</B>  [ז] בְּאַרְבָּעָה פְּרָקִים בַּשָּׁנָה, הִעְמִידוּ דִּבְרֵיהֶם עַל דִּין תּוֹרָה בַּבָּשָׂר, מִפְּנֵי שֶׁהָעָם כֻּלָּן צְרִיכִין לַבָּשָׂר; וְאֵלּוּ הֶן--עֶרֶב יוֹם טוֹב הָאַחֲרוֹן שֶׁלֶּחָג, וְעֶרֶב יוֹם טוֹב הָרִאשׁוֹן שֶׁלַּפֶּסַח, וְעֶרֶב הָעֲצֶרֶת, וְעֶרֶב רֹאשׁ הַשָּׁנָה.</P>

<P><B>ט,ט</B>  כֵּיצַד:  הָיָה לַטַּבָּח שׁוֹר, אַפִלּוּ שׁוֹוֶה מֵאָה דֵּינָר, וְלָקַח דֵּינָר אֶחָד מִן הַלּוֹקֵחַ כְּדֵי לִתֵּן לוֹ בָּשָׂר כְּשֶׁיִּשְׁחֹט, וְלֹא נִתְקַבְּצוּ לוֹ כָּל דְּמֵי הַשּׁוֹר--אֵינוּ יָכוֹל לַחְזֹר בּוֹ, אֵלָא מַשְׁחִיטִין אֶת הַטַּבָּח בְּעַל כָּרְחוֹ, וְכוֹפִין אוֹתוֹ לִשְׁחֹט וְלִתֵּן הַבָּשָׂר לַלּוֹקֵחַ; לְפִיכָּךְ אִם מֵת הַשּׁוֹר, מֵת בִּרְשׁוּת הַלּוֹקֵחַ.
<BR> </P>

<H2>הִלְכּוֹת מְכִירָה פֵּרֶק י</H2>

<P><B>י,א</B>  מִי שֶׁאֲנָסוּהוּ עַד שֶׁמָּכַר וְלָקַח אֶת דְּמֵי הַמֶּקָּח, אַפִלּוּ תְּלָוּהוּ עַד שֶׁמָּכַר--מִמְכָּרוֹ מִמְכָּר, בֵּין בְּמִטַּלְטְלִין בֵּין בְּקַרְקָעוֹת:  שֶׁמִּפְּנֵי אֻנְסוֹ גָּמַר וּמַקְנֶה, וְאַף עַל פִּי שֶׁלֹּא לָקַח הַדָּמִים בִּפְנֵי עֵדִים.</P>

<P><B>י,ב</B>  לְפִיכָּךְ אִם מָסַר מוֹדָעָה קֹדֶם שֶׁיִּמְכֹּר וְאָמַר לִשְׁנֵי עֵדִים, דְּעוּ שֶׁזֶּה שֶׁאֲנִי מוֹכֵר חֵפֶץ פְּלוֹנִי אוֹ שָׂדֶה פְּלוֹנִית לִפְלוֹנִי, מִפְּנֵי שֶׁאֲנִי אָנוּס--הֲרֵי הַמִּמְכָּר בָּטֵל:  וְאַפִלּוּ הִחְזִיק כַּמָּה שָׁנִים, מוֹצִיאִין אוֹתָהּ מִיָּדוֹ; וּמַחְזִיר אֶת הַדָּמִים.</P>

<P><B>י,ג</B>  [ב] וּצְרִיכִין הָעֵדִים לֵידַע שְׁהוּא מוֹכֵר מִפְּנֵי הָאֹנֶס, וּשְׁהוּא אָנוּס וַדַּאי--לֹא שֶׁיִּסְמְכוּ עַל פִּיו.  וְכָל מוֹדָעָה שְׁאֵין כָּתוּב בָּהּ וְאָנוּ הָעֵדִים יָדַעְנוּ שֶׁפְּלוֹנִי זֶה אָנוּס הָיָה, אֵינָהּ מוֹדָעָה.</P>

<P><B>י,ד</B>  [ג] בַּמֶּה דְּבָרִים אֲמוּרִים, בְּמוֹכֵר אוֹ בְּעוֹשֶׂה פְּשָׁרָה.  אֲבָל בְּמַתָּנָה אוֹ בִּמְחִילָה--אִם מָסַר מוֹדָעָה קֹדֶם הַמַּתָּנָה--אַף עַל פִּי שְׁאֵינוּ אָנוּס, הֲרֵי הַמַּתָּנָה בְּטֵלָה:  שְׁאֵין הוֹלְכִין בַּמַּתָּנָה אֵלָא אַחַר גִּלּוּי דַּעַת הַנּוֹתֵן--שְׁאִם אֵינוּ רוֹצֶה בְּכָל לִבּוֹ לְהַקְנוֹת, לֹא קָנָה הַמְּקַבֵּל מַתָּנָה; וְהַמְּחִילָה, מַתָּנָה הִיא.</P>

<P><B>י,ה</B>  [ד] אֶחָד הָאוֹנֵס אֶת חֲבֵרוֹ בְּשֶׁהִכָּהוּ אוֹ תְּלָהוּ עַד שֶׁמָּכַר, אוֹ שֶׁהִפְחִידוֹ בְּדָבָר שֶׁאִפְשָׁר לוֹ לַעֲשׂוֹתוֹ, בֵּין בְּיַד גּוֹיִים בֵּין בְּיָדוֹ--הֲרֵי זֶה אֹנֶס.  וּמַעֲשֶׂה בְּאֶחָד שֶׁשָּׂכַר פַּרְדֵּס מֵחֲבֵרוֹ לְעֶשֶׂר שָׁנִים, וְלֹא הָיָה שְׁטָר בְּיַד הַמַּשְׂכִּיר, וְאַחַר שֶׁאֲכָלוֹ הַשּׂוֹכֵר שָׁלוֹשׁ שָׁנִים, אָמַר לוֹ אִם לֹא תִמְכְּרֶנּוּ לִי, אֶכְבֹּשׁ שְׁטָר שְׂכִירוּתוֹ וְאֶטְעֹן שְׁהוּא לָקוּחַ בְּיָדִי; וְאָמְרוּ חֲכָמִים שֶׁזֶּה אֹנֶס.  וְכֵן כָּל כַּיּוֹצֶא בְּזֶה.</P>

<P><B>י,ו</B>  לְפִיכָּךְ אִם תְּבָעוֹ הַמַּשְׂכִּיר בְּבֵית דִּין, וְכָפַר בּוֹ וְטָעַן שֶׁהַפַּרְדֵּס לוֹ, וְאַחַר כָּךְ מָסַר הַמַּשְׂכִּיר מוֹדָעָה, וְאַחַר כָּךְ מָכַר לַשּׂוֹכֵר שֶׁכָּפַר בּוֹ--הֲרֵי הַמִּמְכָּר בָּטֵל:  שֶׁהֲרֵי יֵשׁ לוֹ עֵדִים שְׁהוּא אָנוּס; וְהֶם הָעֵדִים שֶׁכָּפַר בּוֹ בְּבֵית דִּין בִּפְנֵיהֶם, וְהֶם עֵדֵי הַמּוֹדָעָה.  וְכֵן כָּל כַּיּוֹצֶא בְּזֶה.</P>

<P><B>י,ז</B>  [ה] בַּמֶּה דְּבָרִים אֲמוּרִים, בָּאוֹנֵס, שֶׁהֲרֵי הוּא חַמְסָן, מִפְּנֵי שֶׁכּוֹפֶה אֶת הַמּוֹכֵר לִמְכֹּר שֶׁלֹּא לִרְצוֹנוֹ.  אֲבָל הַגּוֹזֵל וְהֻחְזַק גַּזְלָן, וְאַחַר כָּךְ לָקַח שָׂדֶה שֶׁגָּזַל--אֵין הַמּוֹכֵר צָרִיךְ לִמְסֹר מוֹדָעָה, כְּמוֹ שֶׁבֵּאַרְנוּ בְּהִלְכּוֹת גְּזֵלָה.</P>

<P><B>י,ח</B>  [ו] עֵדֵי הַמּוֹדָעָה--יֵשׁ לָהֶם לַחְתֹּם הֶם עַצְמָן בְּאוֹתוֹ הַמִּמְכָּר שֶׁנִּמְסְרָה לָהֶם הַמּוֹדָעָה עָלָיו, וְאֵין בְּכָּךְ כְּלוּם.  וְאַפִלּוּ אָמַר לָהֶם בִּפְנֵי הָאוֹנֵס בִּרְצוֹנִי מָכַרְתִּי בְּלֹא אֹנֶס, הֲרֵי הַמּוֹדָעָה קַיֶּמֶת:  כְּשֵׁם שֶׁאֲנָסוֹ עַד שֶׁיִּמְכֹּר בְּלֹא רָצוֹן, כָּךְ אֲנָסוֹ עַד שֶׁאָמַר בִּרְצוֹנִי אֲנִי מוֹכֵר.</P>

<P><B>י,ט</B>  [ז] וְכֵן אִם הוֹדָה בִּפְנֵיהֶם שֶׁלָּקַח הַדָּמִים אַחַר שֶׁמָּסַר הַמּוֹדָעָה עַל כָּךְ, אֵינוּ חַיָּב לְהַחְזִיר כְּלוּם:  שֶׁהָאַנָּס אֲנָסוֹ עַד שֶׁיּוֹדֶה, וְהָעֵדִים כְּבָר יָדְעוּ שְׁהוּא אָנוּס.  אֲבָל אִם מָנָה הַדָּמִים בִּפְנֵיהֶם, חַיָּב לְהַחְזִיר.</P>

<P><B>י,י</B>  [ח] הֵעִידוּ עָלָיו עֵדֵי הַמִּמְכָּר שֶׁבִּטַּל הַמּוֹדָעָה, הֲרֵי הַמּוֹדָעָה בְּטֵלָה; וְאִם אָמַר לְעֵדֵי הַמּוֹדָעָה, הֱיוּ יוֹדְעִין שֶׁכָּל קִנְיָן שֶׁאֲנִי לוֹקֵחַ לְבַטַּל הַמּוֹדָעָה וּמוֹדָעָה דְּמוֹדָעָה שֶׁהַכֹּל בָּטֵל, וְאֵינִי אוֹמֵר כָּךְ אֵלָא מִפְּנֵי הָאֹנֶס שֶׁאַתֶּם יוֹדְעִין, וְאֵין בְּדַעְתִּי לְהַקְנוֹת לְזֶה הָאוֹנֵס לְעוֹלָם--הֲרֵי הַמִּמְכָּר בָּטֵל, וְאַף עַל פִּי שֶׁקָּנוּ מִיָּדוֹ לְבַטַּל הַמּוֹדָעָה עַל הַדֶּרֶךְ שֶׁבֵּאַרְנוּ.
<BR> </P>

<H2>הִלְכּוֹת מְכִירָה פֵּרֶק יא</H2>

<P><B>יא,א</B>  הַמַּקְנֶה, בֵּין קַרְקָע בֵּין מִטַּלְטְלִין, וְהִתְנָה תְּנָאִין שֶׁאִפְשָׁר לְקַיְּמָן, בֵּין שֶׁהִתְנָה הַמַּקְנֶה בֵּין שֶׁהִתְנָה הַקּוֹנֶה--אִם נִתְקַיְּמוּ הַתְּנָאִין, נִקְנָה הַדָּבָר שֶׁהֻקְנָה; וְאִם לֹא נִתְקַיַּם הַתְּנָאי, לֹא קָנָה.  וּכְבָר בֵּאַרְנוּ מִשְׁפְּטֵי הַתַּנָּאִים בְּהִלְכּוֹת אִישׁוּת.</P>

<P><B>יא,ב</B>  בַּמֶּה דְּבָרִים אֲמוּרִים, בְּשֶׁקָּנָה בְּדֶרֶךְ מִן הַדְּרָכִים שֶׁקּוֹנִין בָּהֶן, וַהֲרֵי יֵשׁ עָלָיו לְקַיַּם אֶת הַתְּנָאי.  אֲבָל אִם לֹא קָנָה עַתָּה, וְהִתְנָה עִמּוֹ שְׁאִם יִתְקַיַּם תְּנָאי זֶה יִקְנֶה, וְאִם לֹא יִתְקַיַּם לֹא יִקְנֶה--אַף עַל פִּי שֶׁנִּתְקַיַּם הַתְּנָאי, לֹא קָנָה:  שֶׁזּוֹ אַסְמַכְתָּא הִיא, שֶׁהֲרֵי סָמַךְ קְנִיָּתוֹ לַעֲשִׂיַּת כָּךְ וְכָּךְ; וְכָל אַסְמַכְתָּא אֵינָהּ קוֹנָה, שֶׁהֲרֵי לֹא גָמַר בְּלִבּוֹ לְהַקְנוֹתוֹ.</P>

<P><B>יא,ג</B>  כֵּיצַד:  הַמּוֹכֵר בַּיִת לַחֲבֵרוֹ אוֹ נְתָנוֹ לוֹ בְּמַתָּנָה עַל תְּנָאי שֶׁיֵּלֵךְ עִמּוֹ לִירוּשָׁלַיִם בְּיוֹם פְּלוֹנִי, וְהִחְזִיק זֶה בַּבַּיִת מֵעַתָּה--הֲרֵי זֶה קָנָה, כְּשֶׁיֵּלֵךְ עִמּוֹ לִירוּשָׁלַיִם בְּאוֹתוֹ הַיּוֹם; וְאִם עָבַר אוֹתוֹ הַיּוֹם וְלֹא הָלַךְ, לֹא קָנָה.</P>

<P><B>יא,ד</B>  אֲבָל אִם הִתְנָה וְאָמַר לוֹ אִם תֵּלֵךְ עִמִּי לִירוּשָׁלַיִם בְּיוֹם פְּלוֹנִי, אוֹ אִם תָּבִיא לִי דָּבָר פְּלוֹנִי, אֶתֵּן לָךְ בַּיִת זֶה, אוֹ אֶמְכְּרֶנּוּ לָךְ בְּכָּךְ וְכָּךְ, וְהָלַךְ עִמּוֹ בְּאוֹתוֹ הַיּוֹם, אוֹ הֵבִיא לוֹ--אַף עַל פִּי שֶׁהִחְזִיק בַּבַּיִת אַחַר שֶׁקִּיַּם הַתְּנָאי--לֹא קָנָה, שֶׁזּוֹ הִיא אַסְמַכְתָּא.  וְכֵן כָּל כַּיּוֹצֶא בְּזֶה.</P>

<P><B>יא,ה</B>  [ד] לְפִיכָּךְ הַנּוֹתֵן עֵרָבוֹן לַחֲבֵרוֹ, וְאָמַר לוֹ אִם אֲנִי אֶחְזֹר בָּךְ עֵרְבוֹנִי מָחוּל לָךְ, וְהַלָּה אוֹמֵר וְאִם אֲנִי אֶחְזֹר בָּךְ אֶכְפֹּל לָךְ עֵרְבוֹנָךְ--אִם חָזַר בּוֹ הַלּוֹקֵחַ--קָנָה זֶה אֶת הָעֵרָבוֹן, שֶׁהֲרֵי הוּא תַּחַת יָדוֹ; וְאִם חָזַר בּוֹ הַמּוֹכֵר--אֵין מְחַיְּבִין אוֹתוֹ לִכְפֹּל הָעֵרָבוֹן, שֶׁזּוֹ אַסְמַכְתָּא וַעֲדַיִן לֹא קָנָה.</P>

<P><B>יא,ו</B>  [ה] וְכֵן מִי שֶׁפָּרַע מִקְצַת חוֹבוֹ, וְהִשְׁלִישׁ אֶת הַשְּׁטָר וְאָמַר לוֹ אִם לֹא נָתַתִּי לָךְ מִכָּאן וְעַד יוֹם פְּלוֹנִי, תֶּן לוֹ אֶת שְׁטָרוֹ, וְהִגִּיעַ זְמָן, וְלֹא נָתַן--לֹא יִתֵּן הַשָּׁלִישׁ אֶת הַשְּׁטָר, שֶׁזּוֹ אַסְמַכְתָּא הִיא.</P>

<P><B>יא,ז</B>  [ו] וְכֵן כָּל הַתְּנָאִין שֶׁמַּתְנִין בְּנֵי אָדָם בֵּינֵיהֶן, אַף עַל פִּי שְׁהֶן בְּעֵדִים וּבַשְּׁטָר, אִם יִהְיֶה כָּךְ אוֹ אִם תַּעֲשֶׂה כָּךְ אֶתֵּן לָךְ מָנֶה אוֹ אַקְנֶה לָךְ בַּיִת זֶה, וְאִם לֹא יִהְיֶה אוֹ אִם לֹא תַעֲשֶׂה לֹא אַקְנֶה לָךְ וְלֹא אֶתֵּן לָךְ--אַף עַל פִּי שֶׁעָשָׂה אוֹ שֶׁהָיָה הַדָּבָר, לֹא קָנָה:  שֶׁכָּל הָאוֹמֵר אִם יִהְיֶה אוֹ אִם לֹא יִהְיֶה--לֹא גָמַר וְהִקְנָה, שֶׁהֲרֵי דַּעְתּוֹ עֲדַיִן סוֹמֶכֶת שֶׁמֶּא יִהְיֶה אוֹ שֶׁמֶּא לֹא יִהְיֶה.</P>

<P><B>יא,ח</B>  [ז] כָּל הָאוֹמֵר קְנֵה מֵעַכְשָׁו--אֵין כָּאן אַסְמַכְתָּא כְּלָל, וְקָנָה:  שֶׁאִלּוּ לֹא גָמַר לְהַקְנוֹתוֹ, לֹא הִקְנָהוּ מֵעַכְשָׁו.  כֵּיצַד:  אִם בָּאתִי מִכָּאן וְעַד יוֹם פְּלוֹנִי, קְנֵה בַּיִת זֶה מֵעַכְשָׁו, וְקָנוּ מִיָּדוֹ עַל כָּךְ--הֲרֵי זֶה קָנָה, אִם בָּא בְּתוֹךְ הַזְּמָן שֶׁקָּבַע.  וְכֵן כָּל כַּיּוֹצֶא בְּזֶה.</P>

<P><B>יא,ט</B>  [ח] מִי שֶׁמָּכַר חֲצֵרוֹ אוֹ שָׂדֵהוּ, וּפֵרַשׁ בְּשָׁעַת מְכִירָה שְׁהוּא מוֹכֵר כְּדֵי לֵילֵךְ לְמָקוֹם פְּלוֹנִי, אוֹ מִפְּנֵי הַמָּטָר שֶׁנִּמְנָע, כְּדֵי לִקְנוֹת חִטִּים בִּדְמֵי חֲצֵרוֹ--הֲרֵי זֶה כְּמוֹכֵר עַל תְּנָאי.</P>

<P><B>יא,י</B>  לְפִיכָּךְ אִם יָרַד הַמָּטָר אַחַר שֶׁמָּכַר, אוֹ בָּאוּ חִטִּין וְהוּזְלוּ, אוֹ נִמְנָע הַדֶּרֶךְ לֵילֵךְ לְאוֹתָהּ הָאָרֶץ, אוֹ שֶׁלֹּא נִסְתַּיַּע לַעֲלוֹת אוֹ לִקְנוֹת הַחִטִּים--הֲרֵי זֶה מַחְזִיר אוֹתָן הַדָּמִים, וְתַחְזֹר לוֹ קַרְקָעוֹ:  שֶׁהֲרֵי פֵּרַשׁ שְׁאֵינוּ מוֹכֵר אֵלָא לַעֲשׂוֹת דָּבָר פְּלוֹנִי, וַהֲרֵי לֹא נַעֲשָׂה.  וְכֵן כָּל כַּיּוֹצֶא בְּזֶה.</P>

<P><B>יא,יא</B>  [ט] אֲבָל הַמּוֹכֵר סְתָם--אַף עַל פִּי שֶׁהָיָה בְּלִבּוֹ שֶׁמִּפְּנֵי כָּךְ וְכָּךְ הוּא מוֹכֵר, וְאַף עַל פִּי שֶׁמַּרְאִין הַדְּבָרִים שְׁאֵינוּ מוֹכֵר אֵלָא לַעֲשׂוֹת כָּךְ וְכָּךְ, וְלֹא נַעֲשָׂה--אֵינוּ חוֹזֵר:  שֶׁהֲרֵי לֹא פֵרַשׁ; וּדְבָרִים שֶׁבַּלֵּב, אֵינָן דְּבָרִים.</P>

<P><B>יא,יב</B>  [י] מִי שֶׁהִקְנָה לַחֲבֵרוֹ, וְהִתְנָה עָלָיו עַל מְנַת שֶׁתִּתֵּן מֶקָּח זֶה אוֹ תִּמְכְּרֶנּוּ לִפְלוֹנִי--אִם מְכָרוֹ אוֹ נְתָנוֹ לְאוֹתוֹ פְּלוֹנִי, קָנָה; וְאִם לֹא קִיַּם הַתְּנָאי וּמְכָרוֹ לְאַחֵר, אוֹ שֶׁלֹּא מְכָרוֹ וְלֹא נְתָנוֹ בַּזְּמָן שֶׁקָּבַע לוֹ--לֹא קָנָה.  וְכֵן הַמּוֹכֵר אוֹ הַלּוֹקֵחַ שֶׁהִתְנָה שֶׁיַּחְזִיר לוֹ הַמֶּקָּח בִּזְמָן פְּלוֹנִי, אוֹ כְּשֶׁיִּתֵּן לוֹ הַמָּעוֹת--הֲרֵי הַמִּמְכָּר קַיָּם, וְיַחְזִיר כְּשֶׁהִתְנָה.</P>

<P><B>יא,יג</B>  [יא] מָכַר קַרְקָע לַחֲבֵרוֹ, וְהִתְנָה הַמּוֹכֵר וְאָמַר לַלּוֹקֵחַ, כְּשֶׁיִּהְיֶה לִי מָעוֹת, תַּחְזִיר לִי קַרְקָע זוֹ--הֲרֵי הַפֵּרוֹת שֶׁלַּמּוֹכֵר.  מָכַר סְתָם, וְאָמַר לוֹ הַלּוֹקֵחַ מִדַּעְתּוֹ, כְּשֶׁיִּהְיוּ לָךְ מָעוֹת, תְּבִיאֵם לִי וַאֲנִי אַחְזִיר לָךְ קַרְקָע זוֹ--הֲרֵי הַתְּנָאי קַיָּם, וְהַלּוֹקֵחַ אוֹכֵל פֵּרוֹת; וְאֵין בְּזֶה אֲבַק רִבִּית, שֶׁהֲרֵי מִדַּעְתּוֹ חִיַּב עַצְמוֹ בִּתְנָאי זֶה.</P>

<P><B>יא,יד</B>  [יב] מַעֲשֶׂה בְּאִשָּׁה שֶׁשָּׁלְחָה רְאוּבֵן לִקְנוֹת לָהּ חָצֵר מִשִּׁמְעוֹן שֶׁהָיָה קְרוֹבָהּ, וְאָמַר שִׁמְעוֹן הַמּוֹכֵר לִרְאוּבֵן הַשָּׁלִיחַ, אִם יִהְיוּ לִי מָעוֹת תַּחְזִיר לִי פְּלוֹנִית קְרוֹבָתִי קַרְקָע זוֹ, וְהֵשִׁיבוֹ רְאוּבֵן וְאָמַר לוֹ אַתָּה וּפְלוֹנִית קְרוֹבִים כְּמוֹ אַחִים, כְּלוֹמַר, הַדָּבָר קָרוֹב שְׁהִיא תַּחְזִיר לָךְ וְאֵינָהּ מַקְפֶּדֶת עַל זֶה.  וּבָא מַעֲשֶׂה לִפְנֵי חֲכָמִים וְאָמְרוּ, הֲרֵי זֶה הַשָּׁלִיחַ לֹא קָנָה כְּלוּם, שֶׁהֲרֵי לֹא סָמְכָה דַּעְתּוֹ שֶׁלְּקָרוֹב זֶה עַל דִּבְרֵי הַשָּׁלִיחַ, מִפְּנֵי שֶׁלֹּא הֵשִׁיבוֹ תְּשׁוּבָה בְּרוּרָה; וְנִמְצָא שֶׁלֹּא גָמַר, וְלֹא הִקְנָה.  וְכֵן כָּל כַּיּוֹצֶא בְּזֶה.</P>

<P><B>יא,טו</B>  [יג] אַסְמַכְתָּא שֶׁקָּנוּ מִיָּדוֹ עָלֶיהָ בְּבֵית דִּין חָשׁוּב, הֲרֵי זֶה קוֹנֶה:  וְהוּא, שֶׁיַּתְפִּיס זָכִיּוֹתָיו בְּבֵית דִּין; וְהוּא, שֶׁלֹּא יִהְיֶה אָנוּס.</P>

<P><B>יא,טז</B>  [יד] כֵּיצַד:  הֲרֵי שֶׁהִתְפִּיס שְׁטָרוֹ אוֹ שׁוֹבָרוֹ בְּבֵית דִּין, וְקָנוּ מִיָּדוֹ שְׁאִם לֹא בָא בְּיוֹם פְּלוֹנִי יִנָּתֵן שְׁטָר זֶה לְבַעַל דִּינוֹ, וְהִגִּיעַ הַיּוֹם, וְלֹא בָא--הֲרֵי אֵלּוּ נוֹתְנִים; וְאִם עִכְּבוֹ נָהָר אוֹ חֹלִי מִלָּבוֹא, לֹא יִתְּנוּ.  וְכֵן כָּל כַּיּוֹצֶא בְּזֶה:  וְהוּא, שֶׁיִּהְיֶה בְּבֵית דִּין חָשׁוּב.</P>

<P><B>יא,יז</B>  [טו] הַמְּחַיֵּב עַצְמוֹ בְּמָמוֹן לְאַחֵר בְּלֹא תְּנָאי כְּלָל--אַף עַל פִּי שֶׁלֹּא הָיָה חַיָּב לוֹ כְּלוּם, הֲרֵי זֶה חַיָּב:  שֶׁדָּבָר זֶה כְּמוֹ מַתָּנָה הוּא, וְאֵינוּ אַסְמַכְתָּא.</P>

<P><B>יא,יח</B>  כֵּיצַד:  הָאוֹמֵר לָעֵדִים הֱיוּ עָלַי עֵדִים שֶׁאֲנִי חַיָּב לִפְלוֹנִי מָנֶה, אוֹ שֶׁכָּתַב לוֹ בַּשְּׁטָר הֲרֵינִי חַיָּב לָךְ מָנֶה, אַף עַל פִּי שְׁאֵין שָׁם עֵדִים, אוֹ שֶׁאָמַר לוֹ בִּפְנֵי עֵדִים הֲרֵינִי חַיָּב לָךְ מָנֶה בַּשְּׁטָר, אַף עַל פִּי שֶׁלֹּא אָמַר אַתֶּם עֵדַי--הוֹאִיל וְאָמַר בַּשְּׁטָר--הֲרֵי זֶה כְּמִי שֶׁאָמַר הֱיוּ עָלַי עֵדִים, וְחַיָּב לְשַׁלַּם:  אַף עַל פִּי שֶׁשְּׁנֵיהֶם מוֹדִים וְהָעֵדִים יוֹדְעִים, שֶׁלֹּא הָיָה לוֹ אֶצְלוֹ כְּלוּם--שֶׁהֲרֵי חִיַּב עַצְמוֹ, וְגָמַר וְשִׁעְבַּד עַצְמוֹ כְּמוֹ שֶׁיִּשְׁתַּעְבַּד הָעַרָּב.  וּכְזֶה הוֹרוּ רֹב הַגְּאוֹנִים.</P>

<P><B>יא,יט</B>  [טז] חִיַּב עַצְמוֹ בְּדָבָר שְׁאֵינוּ קָצוּב, כְּגוֹן שֶׁאָמַר הֲרֵינִי חַיָּב לָזוּן אוֹתָךְ אוֹ לְכַסּוֹתָךְ חָמֵשׁ שָׁנִים--אַף עַל פִּי שֶׁקָּנוּ מִיָּדוֹ, לֹא נִשְׁתַּעְבַּד:  שֶׁזּוֹ כְּמוֹ מַתָּנָה הִיא, וְאֵין כָּאן דָּבָר יָדוּעַ וּמָצוּי שֶׁנְּתָנוֹ בְּמַתָּנָה.  וְכֵן הוֹרוּ רִבּוֹתַי.  [יז] וּמִפְּנֵי מַה הַפּוֹסֵק עִם אִשְׁתּוֹ שֶׁיִּהְיֶה זָן אֶת בִּתָּהּ, חַיָּב לְזוּנָהּ--מִפְּנֵי שֶׁפָּסַק בְּשָׁעַת נִשּׂוּאִין, וְהַדָּבָר דּוֹמֶה לַדְּבָרִים הַנִּקְנִין בַּאֲמִירָה.</P>

<P><B>יא,כ</B>  [יח] כְּשֶׁהָיוּ חַכְמֵי סְפָרַד רוֹצִים לְהַקְנוֹת בְּאַסְמַכְתָּא, כָּךְ הָיוּ עוֹשִׂין:  קוֹנִין מִזֶּה שְׁהוּא חַיָּב לְזֶה מֵאָה דֵּינָרִין; וְאַחַר שֶׁיְּחַיַּב עַצְמוֹ, קוֹנִין מִבַּעַל חוֹבוֹ שֶׁכָּל זְמָן שֶׁיִּהְיֶה כָּךְ אוֹ שֶׁיַּעֲשֶׂה כָּךְ, הֲרֵי הַחוֹב הַזֶּה מָחוּל לוֹ מֵעַכְשָׁו, וְאִם לֹא יִהְיֶה אוֹ לֹא יַעֲשֶׂה, הֲרֵינִי תּוֹבְעוֹ בְּמָמוֹן שֶׁחִיַּב עַצְמוֹ בּוֹ.  וְעַל דֶּרֶךְ זֶה הָיִינוּ עוֹשִׂין בְּכָל הַתְּנָאִין שֶׁבֵּין אָדָם לְאִשְׁתּוֹ בַּשִּׁדּוּכִין, וּבְכָל הַדְּבָרִים הַדּוֹמִין לָהֶם.
<BR> </P>

<H2>הִלְכּוֹת מְכִירָה פֵּרֶק יב</H2>

<P><B>יב,א</B>  אָסוּר לַמּוֹכֵר אוֹ לַקּוֹנֶה לְהוֹנוֹת אֶת חֲבֵרוֹ, שֶׁנֶּאֱמָר "וְכִי-תִמְכְּרוּ מִמְכָּר לַעֲמִיתֶךָ, אוֹ קָנֹה מִיַּד עֲמִיתֶךָ--אַל-תּוֹנוּ, אִישׁ אֶת-אָחִיו" (ויקרא כה,יד).  וְאַף עַל פִּי שְׁהוּא עוֹבֵר עַל לֹא תַעֲשֶׂה, אֵינוּ לוֹקֶה, מִפְּנֵי שֶׁנִּתָּן לְהִשָּׁבוֹן; וּבֵין שֶׁהוֹנָה בְּמֵזִיד, בֵּין שֶׁלֹּא יָדַע שֶׁיֵּשׁ בִּמְכָר זֶה הוֹנָיָה--חַיָּב לְהָשִׁיב.</P>

<P><B>יב,ב</B>  כַּמָּה תִּהְיֶה הַהוֹנָיָה וְיִהְיֶה חַיָּב לְהָשִׁיב, שְׁתוּת בְּשׁוֹוֶה.  כֵּיצַד:  הֲרֵי שֶׁמָּכַר שׁוֹוֶה שִׁשָּׁה בַּחֲמִשָּׁה, אוֹ שׁוֹוֶה שִׁשָּׁה בְּשִׁבְעָה, אוֹ שׁוֹוֶה חֲמִשָּׁה בְּשִׁשָּׁה, אוֹ שׁוֹוֶה שִׁבְעָה בְּשִׁשָּׁה--הֲרֵי זוֹ הוֹנָיָה; וְנִקְנָה הַמֶּקָּח, וְחַיַּב הַמּוֹנֶה לְהַחְזִיר אֶת הַהוֹנָיָה כֻּלָּהּ לַמִּתְאַנֶּה.</P>

<P><B>יב,ג</B>  הָיְתָה הַהוֹנָיָה פָּחוּת מִזֶה בְּכָל שְׁהוּא, כְּגוֹן שֶׁמָּכַר שׁוֹוֶה שִׁשִּׁים דֵּינָר בַּחֲמִשִּׁים דֵּינָר וּפְרוּטָה--אֵינוּ חַיָּב לְהַחְזִיר כְּלוּם:  שֶׁכָּל פָּחוּת מִשְּׁתוּת, דֶּרֶךְ הַכֹּל לִמְחֹל בּוֹ.</P>

<P><B>יב,ד</B>  הָיְתָה הַהוֹנָיָה יְתֵרָה עַל שְׁתוּת בְּכָל שְׁהוּא, כְּגוֹן שֶׁמָּכַר שׁוֹוֶה שִׁשִּׁים בַּחֲמִשִּׁים פָּחוּת פְּרוּטָה--בָּטֵל הַמֶּקָּח, וְהַמִּתְאַנֶּה יָכוֹל לְהַחְזִיר הַחֵפֶץ וְלֹא יִקְנֶה כְּלָל; אֲבָל הַמּוֹנֶה אוֹתוֹ אֵינוּ יָכוֹל לַחְזֹר אִם רָצָה זֶה וְקִבַּל, אַף עַל פִּי שֶׁבָּטֵל הַמֶּקָּח.</P>

<P><B>יב,ה</B>  אֵין הַמּוֹנֶה חַיָּב לְהַחְזִיר, עַד שֶׁתִּהְיֶה הַהוֹנָיָה יָתֵר עַל פְּרוּטָה; הָיְתָה פְּרוּטָה בְּשׁוֹוֶה--אֵינוּ מַחְזִיר, שְׁאֵין הוֹנָיָה לַפְּרוּטוֹת.</P>

<P><B>יב,ו</B>  [ה] עַד מָתַי יִהְיֶה לוֹ לַחְזֹר וְלִתְבֹּעַ הַהוֹנָיָה, אוֹ לְבַטַּל הַמֶּקָּח--עַד כְּדֵי שֶׁיַּרְאֶה לַתַּגָּר אוֹ לִקְרוֹבוֹ.  וְאִם שָׁהָה יָתֵר עַל זֶה--אַפִלּוּ לָקַח שׁוֹוֶה מֵאָה בְּמָאתַיִם, אֵינוּ חוֹזֵר.</P>

<P><B>יב,ז</B>  [ו] בַּמֶּה דְּבָרִים אֲמוּרִים, בַּלּוֹקֵחַ, שֶׁהֲרֵי הַמֶּקָּח בְּיָדוֹ וּמַרְאֵהוּ.  אֲבָל הַמּוֹכֵר חוֹזֵר בְּהוֹנָיָה לְעוֹלָם; וְאֵין צָרִיךְ לוֹמַר בְּבִטּוּל מֶקָּח, שְׁאֵינוּ יוֹדֵעַ דְּמֵי זֶה שֶׁמָּכַר עַד שֶׁיִּרְאֶה כְּמוֹתוֹ שֶׁנִּמְכַּר.</P>

<P><B>יב,ח</B>  לְפִיכָּךְ אִם הָיָה הַמֶּקָּח דָּבָר שְׁאֵין בְּמִינוֹ שִׁנּוּי וְהוּא כֻּלּוֹ שׁוֹוֶה, כְּגוֹן הַפַּלְפְּלִין וְכַיּוֹצֶא בָּהֶן--הֲרֵי זֶה אֵינוּ חוֹזֵר, אֵלָא עַד כְּדֵי שֶׁיִּשְׁאַל עַל שַׁעַר שֶׁבַּשּׁוּק בִּלְבָד.  [ז] וְכֵן אִם נוֹדַע שֶׁבָּא לְיָדוֹ כְּמִמְכָּרוֹ, וְיָדַע שֶׁטָּעָה וְלֹא תָבַע--אֵינוּ יָכוֹל לַחְזֹר וְלִתְבֹּעַ, שֶׁהֲרֵי מָחַל.</P>

<P><B>יב,ט</B>  [ח] כְּשֵׁם שֶׁהוֹנָיָה לַהִדְיוֹט--כָּךְ הוֹנָיָה לַתַּגָּר, אַף עַל פִּי שְׁהוּא בָּקִי.  וּכְשֵׁם שֶׁהוֹנָיָה בַּפֵּרוֹת וּבַבְּהֵמָה, כָּךְ יֵשׁ הוֹנָיָה בַּמַּטְבֵּעוֹת.  [ט] כֵּיצַד:  הֲרֵי שֶׁהָיָה דֵּינָר זָהָב בְּאַרְבָּעָה וְעֶשְׂרִים דֵּינָר שֶׁלְּכֶסֶף, וְצֵרְפָהּ בְּעֶשְׂרִים דֵּינָר, אוֹ בִּשְׁמוֹנָה וְעֶשְׂרִים--הֲרֵי זֶה מַחְזִיר אֶת הַהוֹנָיָה; הָיָה יָתֵר עַל זֶה, בָּטֵל הַצֵּרוּף; פָּחוּת מִכָּאן, מְחִילָה.</P>

<P><B>יב,י</B>  וְכֵן אִם הָיְתָה הַסֶּלַע חֲסֵרָה שְׁתוּת, וְהָיוּ מוֹצִיאִין הַסְּלָעִים בְּמִנְיָן לֹא בְּמִשְׁקָל--מַחְזִיר הַהוֹנָיָה.</P>

<P><B>יב,יא</B>  עַד מָתַי יֵשׁ לוֹ לְהַחְזִיר הַדֵּינָר אוֹ הַסֶּלַע--בַּכְּרָכִים, עַד כְּדֵי שֶׁיַּרְאֶה לַשֻּׁלְחָנִי.  בַּכְּפָרִים שְׁאֵין הַשֻּׁלְחָנִי מָצוּי שָׁם, יֵשׁ לוֹ לְהַחְזִיר עַד עַרְבֵּי שַׁבָּתוֹת:  שְׁאֵין מַכִּיר הַסֶּלַע וְחֶסְרוֹנָהּ וְדָמֶיהָ אֵלָא שֻׁלְחָנִי.</P>

<P><B>יב,יב</B>  וְהוּא הַדִּין לַמּוֹכֵר סְפָרִים, אוֹ אֲבָנִים טוֹבוֹת וּמַרְגָּלִיּוֹת--שֶׁיֵּשׁ לַלּוֹקֵחַ לַחְזֹר, עַד כְּדֵי שֶׁיַּרְאֶה אוֹתָם לַתַּגָּרִים הַבְּקִיאִים בָּהֶן בְּכָל מָקוֹם שְׁהֶן:  שְׁאֵין הַכֹּל בְּקִיאִים בִּדְבָרִים אֵלּוּ.  לְפִיכָּךְ אִם לֹא הָיָה מַכִּיר בְּאוֹתָהּ הַמְּדִינָה, וְהוֹלִיךְ הַמֶּקָּח לְמָקוֹם אַחֵר, אוֹ שֶׁבָּא הַבָּקִי לְאַחַר זְמָן מְרֻבֶּה, וְהוֹדִיעוֹ שֶׁטָּעָה--הֲרֵי זֶה חוֹזֵר.</P>

<P><B>יב,יג</B>  [יב] הַנּוֹתֵן סֶלַע חֲסֵרָה לַחֲבֵרוֹ--אִם הָיָה מַכִּירָהּ, אַפִלּוּ לְאַחַר שְׁנֵים עָשָׂר חֹדֶשׁ--הֲרֵי זֶה מַחְזִירָהּ; וְאִם הָיָה אִפְשָׁר לְהוֹצִיאָהּ עַל יְדֵי הַדֹּחַק--אֵינוּ יָכוֹל לְהַחְזִירָהּ לְאַחַר זְמָן, אֵלָא אִם כֵּן קִבְּלָהּ מִמֶּנּוּ בְּמִדַּת חֲסִידוּת.</P>

<P><B>יב,יד</B>  [יג] הַמּוֹכֵר לַחֲבֵרוֹ שׁוֹוֶה אַרְבַּע בְּחָמֵשׁ, שֶׁהֲרֵי הַמֶּקָּח בָּטֵל כְּמוֹ שֶׁבֵּאַרְנוּ, וְלֹא הִסְפִּיק לְהַרְאוֹתוֹ לַתַּגָּר אוֹ לִקְרוֹבוֹ, עַד שֶׁהוּקַר וְעָמַד בְּשֶׁבַע--לוֹקֵחַ יָכוֹל לַחְזֹר בּוֹ, וְלֹא הַמּוֹכֵר:  שֶׁהֲרֵי הַלּוֹקֵחַ אוֹמֵר לַמּוֹכֵר אִלּוּ לֹא הוֹנוֹתַנִי, לֹא הָיִיתָ יָכוֹל לַחְזֹר, וְעַתָּה שֶׁהוֹנוֹתַנִי תַּחְזֹר, הֵיאַךְ יִהְיֶה הַחוֹטֶא נִשְׂכָּר.</P>

<P><B>יב,טו</B>  [יד] וְכֵן מוֹכֵר שֶׁמָּכַר שׁוֹוֶה חָמֵשׁ בְּאַרְבַּע, וְזָל וְעָמַד בְּשָׁלוֹשׁ--מוֹכֵר יָכוֹל לַחְזֹר בּוֹ, וְלֹא לוֹקֵחַ:  שֶׁהֲרֵי אוֹמֵר הַמּוֹכֵר לַלּוֹקֵחַ, לֹא מִפְּנֵי שָׁהוֹנוֹתַנִי תַּחְזֹר בִּי.</P>

<P><B>יב,טז</B>  [טו] הַמּוֹכֵר שׁוֹוֶה חָמֵשׁ בְּשֵׁשׁ, וְלֹא הִסְפִּיק לְהַרְאוֹת עַד שֶׁהוּקַר וְעָמַד בִּשְׁמוֹנֶה--הֲרֵי הַמּוֹכֵר חַיָּב לְהַחְזִיר הָאַחַת שֶׁלְּהוֹנָיָה:  שֶׁהֲרֵי נִקְנָה הַמֶּקָּח, וְחַיָּב לְהַחְזִיר; וּכְשֶׁהוֹקִיר, בִּרְשׁוּת לוֹקֵחַ הוֹקִיר.</P>

<P><B>יב,יז</B>  וְכֵן אִם מָכַר שׁוֹוֶה שֵׁשׁ בְּחָמֵשׁ, וְהוּזְלוּ וְעָמְדוּ עַל שָׁלוֹשׁ--הֲרֵי הַלּוֹקֵחַ חַיָּב לְהַחְזִיר סֶלַע אַחַת שֶׁלְּהוֹנָיָה, שֶׁהֲרֵי נִקְנָה הַמֶּקָּח וּבִרְשׁוּת הַלּוֹקֵחַ הוּזַל.
<BR> </P>

<H2>הִלְכּוֹת מְכִירָה פֵּרֶק יג</H2>

<P><B>יג,א</B>  הַמַּחְלִיף כֵּלִים בְּכֵלִים אוֹ בְּהֵמָה בִּבְהֵמָה, אַפִלּוּ מַחַט בְּשִׁרְיוֹן, אוֹ טָלֶה בְּסוּס--אֵין לוֹ הוֹנָיָה, שֶׁזֶּה רוֹצֶה בְּמַחַט יָתֵר מִן הַשִּׁרְיוֹן; אֲבָל הַמַּחְלִיף פֵּרוֹת בְּפֵרוֹת, בֵּין שֶׁשָּׁמוּ אוֹתָם קֹדֶם הַמְּכִירָה בֵּין שֶׁשָּׁמוּ אוֹתָם אַחַר הַמְּכִירָה--יֵשׁ לָהֶן הוֹנָיָה.</P>

<P><B>יג,ב</B>  הַלּוֹקֵחַ בְּדָמִים אַכְסָרָה, כְּגוֹן שֶׁחָפַן בְּמָעוֹת וְאָמַר לוֹ מְכֹר לִי פָּרָתָךְ בְּאֵלּוּ--אַף עַל פִּי שֶׁקּוֹנֶה בַּחֲלִיפִין, קָנָה וּמַחְזִיר הוֹנָיָה כְּמוֹ שֶׁבֵּאַרְנוּ.  וְהוּא הַדִּין לַלּוֹקֵחַ פֵּרוֹת אַכְסָרָה בְּסֶלַע אוֹ בִּשְׁתַּיִם, שֶׁקָּנָה וּמַחְזִיר הוֹנָיָה.</P>

<P><B>יג,ג</B>  בַּעַל הַבַּיִת שֶׁמָּכַר כְּלֵי תַּשְׁמִישׁוֹ, אֵין לוֹ הוֹנָיָה, שֶׁאִלּוּ לֹא הִרְבּוּ לוֹ בַּדָּמִים, לֹא הָיָה מוֹכֵר לוֹ כְּלֵי תַּשְׁמִישׁוֹ.</P>

<P><B>יג,ד</B>  [ג] הָאוֹמֵר לַחֲבֵרוֹ עַל מְנַת שְׁאֵין לָךְ עָלַי הוֹנָיָה, יֵשׁ לוֹ עָלָיו הוֹנָיָה.  בַּמֶּה דְּבָרִים אֲמוּרִים, בִּסְתָם, שְׁאֵינוּ יוֹדֵעַ כַּמָּה הוֹנָיָה יֵשׁ בּוֹ כְּדֵי שֶׁיִּמְחֹל.  וְאֵין צָרִיךְ לוֹמַר אִם אָמַר לוֹ עַל מְנַת שְׁאֵין בּוֹ הוֹנָיָה, שֶׁהֲרֵי יֵשׁ בּוֹ.  אֲבָל בַּמְּפָרֵשׁ--אֵין לוֹ הוֹנָיָה, שֶׁכָּל תְּנָאי שֶׁבְּמָמוֹן קַיָּם.</P>

<P><B>יג,ה</B>  [ד] כֵּיצַד:  מוֹכֵר שֶׁאָמַר לַלּוֹקֵחַ חֵפֶץ זֶה שֶׁאֲנִי נוֹתֵן לָךְ בְּמָאתַיִם, יוֹדֵעַ אֲנִי שְׁאֵינוּ שׁוֹוֶה אֵלָא מָנֶה, עַל מְנָת שְׁאֵין לָךְ עָלַי הוֹנָיָה, אֲנִי מוֹכֵר לָךְ--אֵין לוֹ עָלָיו הוֹנָיָה.  וְכֵן לוֹקֵחַ שֶׁאָמַר לַמּוֹכֵר חֵפֶץ זֶה שֶׁאֲנִי לוֹקֵחַ מִמָּךְ בְּמֵאָה, יוֹדֵעַ אֲנִי שֶׁשּׁוֹוֶה מָאתַיִם, עַל מְנָת שְׁאֵין לָךְ עָלַי הוֹנָיָה, אֲנִי לוֹקֵחַ מִמָּךְ--אֵין לוֹ עָלָיו הוֹנָיָה.</P>

<P><B>יג,ו</B>  [ה] הַנּוֹשֵׂא וְנוֹתֵן בֶּאֱמוּנָה, אֵין לוֹ עָלָיו הוֹנָיָה.  כֵּיצַד:  חֵפֶץ זֶה בְּכָּךְ וְכָּךְ לְקַחְתִּיו, וְכָּךְ וְכָּךְ אֲנִי מִשְׂתַּכֵּר בּוֹ--אֵין לוֹ עָלָיו הוֹנָיָה.  [ו] וְהַנּוֹשֵׂא וְנוֹתֵן בֶּאֱמוּנָה, אִם לָקַח כֵּלִים רַבִּים אוֹ בְּגָדִים רַבִּים בְּמִמְכָּר אֶחָד--לֹא יְחַשַּׁב אֶת הָרַע בֶּאֱמוּנָה וְאֶת הַיָּפֶה בְּשָׁוְיוֹ, אֵלָא אוֹ זֶה וְזֶה בֶּאֱמוּנָה אוֹ זֶה וְזֶה בְּשָׁוְיוֹ.</P>

<P><B>יג,ז</B>  וְיֵשׁ לוֹ לְהַעֲלוֹת עַל הַמֶּקָּח שְׂכַר הַכַּתָּף, וּשְׂכַר הַחַמָּר, וּשְׂכַר הַפֻּנְדָּק.  אֲבָל שְׂכַר עַצְמוֹ מִפְּנֵי שְׁהוּא כְּפוֹעֵל--אֵינוּ מוֹסִיף אוֹתוֹ עַל הַמֶּקָּח, אֵלָא מְפָרֵשׁ וְאוֹמֵר לוֹ כָּךְ וְכָּךְ אֲנִי מִשְׂתַּכֵּר.</P>

<P><B>יג,ח</B>  [ז] הַגּוֹי--אֵין לוֹ הוֹנָיָה, שֶׁנֶּאֱמָר "אִישׁ אֶת-אָחִיו" (ויקרא כה,יד).  וְגוֹי שֶׁהוֹנָה אֶת יִשְׂרָאֵל, מַחְזִיר הַהוֹנָיָה בְּדִינִין שֶׁלָּנוּ:  לֹא יִהְיֶה זֶה חָמוּר מִיִּשְׂרָאֵל.</P>

<P><B>יג,ט</B>  [ח] אֵלּוּ דְּבָרִים שְׁאֵין לָהֶם הוֹנָיָה--הַקַּרְקָעוֹת, וְהָעֲבָדִים, וְהַשְּׁטָרוֹת, וְהַהֶקְדֵּשׁוֹת; אַפִלּוּ מָכַר שׁוֹוֶה אֶלֶף בְּדֵינָר, אוֹ שׁוֹוֶה דֵּינָר בְּאֶלֶף--אֵין בָּהֶן הוֹנָיָה:  שֶׁנֶּאֱמָר "אוֹ קָנֹה מִיַּד עֲמִיתֶךָ" (ויקרא כה,יד), דָּבָר הַנִּקְנֶה מִיָּד לְיַד--יָצְאוּ קַרְקָעוֹת, וְיָצְאוּ עֲבָדִים שֶׁהֻקְּשׁוּ לַקַּרְקָעוֹת, וְיָצְאוּ שְׁטָרוֹת שְׁאֵין גּוּפָן קָנוּי אֵלָא לָרְאָיָה שֶׁבָּהֶן; "עֲמִיתֶךָ", וְלֹא הֶקְדֵּשׁ.</P>

<P><B>יג,י</B>  [ט] בַּמֶּה דְּבָרִים אֲמוּרִים, בְּמוֹכֵר נִכְסֵי עַצְמוֹ.  אֲבָל הַשָּׁלִיחַ שֶׁטָּעָה בְּכָל שְׁהוּא, בֵּין בְּמִטַּלְטְלִין בֵּין בְּקַרְקָעוֹת--חוֹזֵר.  וְיֵרָאֶה לִי שֶׁכֵּן הַדִּין בְּאַפְטְרוּפוֹס שֶׁטָּעָה בְּכָל שְׁהוּא, בֵּין בְּמִטַּלְטְלִין בֵּין בְּקַרְקָעוֹת--חוֹזֵר; וְאֵינוּ דּוֹמֶה לְבֵית דִּין, מִפְּנֵי שְׁהוּא יָחִיד.</P>

<P><B>יג,יא</B>  [י] בֵּית דִּין שֶׁמָּכְרוּ נִכְסֵי יְתוֹמִים וְטָעוּ, בֵּין בְּמִטַּלְטְלִין בֵּין בְּקַרְקָעוֹת--אִם טָעוּ בְּפָחוּת מִשְּׁתוּת, הֲרֵי זוֹ מְחִילָה כְּהִדְיוֹט; טָעוּ בִּשְׁתוּת, בָּטֵל הַמֶּקָּח.  וְאִם רָצוּ שֶׁלֹּא לְבַטַּל הַמִּמְכָּר, וְיַחְזִירוּ הַהוֹנָיָה--מַחְזִירִין:  לֹא יִהְיֶה כּוֹחַ הִדְיוֹט חָמוּר מֵהֶן.</P>

<P><B>יג,יב</B>  [יא] יֵרָאֶה לִי שֶׁבֵּית דִּין שֶׁמָּכְרוּ קַרְקָע אוֹ עֲבָדִים שֶׁלִּיתוֹמִים שׁוֹוֶה מָנֶה בְּמָאתַיִם, אֵין הַלּוֹקֵחַ יָכוֹל לַחְזֹר בָּהֶן:  לֹא יִהְיֶה כּוֹחַ הִדְיוֹט חָמוּר מִכּוֹחַ הַיְּתוֹמִים.  וְכֵן הַדִּין בְּאַפְטְרוּפוֹס שֶׁמָּכַר קַרְקָע וַעֲבָדִים--שְׁאֵין הַלּוֹקֵחַ יָכוֹל לַחְזֹר בְּהוֹנָיָה, כְּדִין הַהִדְיוֹט.</P>

<P><B>יג,יג</B>  [יב] הָאַחִין וְהַשֻּׁתָּפִין שֶׁחָלְקוּ מִטַּלְטְלִין, הֲרֵי הֶן כְּלָקוֹחוֹת:  פָּחוּת מִשְּׁתוּת, נִקְנָה מֶקָּח וְאֵין מַחְזִיר כְּלוּם; יָתֵר עַל שְׁתוּת, בָּטֵל מֶקָּח; שְׁתוּת, קָנָה וּמַחְזִיר הוֹנָיָה.  וְאִם הִתְנוּ בֵּינֵיהֶם שֶׁיַּחְלְקוּ בְּשׁוּם הַדַּיָּנִין, וְטָעוּ בִּשְׁתוּת--בְּטֵלָה חֲלֻקָּה:  שֶׁהַדַּיָּנִין שֶׁשָּׁמוּ וּפָחֲתוּ שְׁתוּת, אוֹ הוֹתִירוּ שְׁתוּת--מִכְרָן בָּטֵל.</P>

<P><B>יג,יד</B>  [יג] הַבְּהֵמָה, וְהַמַּרְגָּלִיּוֹת, וְהַסַּיִף, וְסִפְרֵי הַתּוֹרָה--הֲרֵי הֶן כִּשְׁאָר מִטַּלְטְלִין, וְיֵשׁ בָּהֶן הוֹנָיָה.  אֵין לָךְ דָּבָר שְׁאֵין בּוֹ הוֹנָיָה, חוּץ מֵאַרְבָּעָה דְּבָרִים שֶׁמָּנוּ חֲכָמִים:  וְהוּא, שֶׁיִּהְיֶה מוֹכֵר אוֹ קוֹנֶה בְּנִכְסֵי עַצְמוֹ כְּמוֹ שֶׁבֵּאַרְנוּ.</P>

<P><B>יג,טו</B>  [יד] כְּשֵׁם שְׁאֵין לַקַּרְקָעוֹת הוֹנָיָה--כָּךְ שְׂכִירוּת קַרְקָע, אֵין לוֹ הוֹנָיָה:  אַפִלּוּ שָׂכַר טְרַקְלִין גָּדוֹל בְּדֵינָר בְּשָׁנָה, אוֹ רֶפֶת קְטַנָּה בְּדֵינָר בְּכָל יוֹם--אֵין לוֹ הוֹנָיָה.</P>

<P><B>יג,טז</B>  [טו] הַשּׂוֹכֵר אֶת הַפּוֹעֵל לַעֲשׂוֹת עִמּוֹ, בֵּין בְּקַרְקָע בֵּין בְּמִטַּלְטְלִין--אֵין לוֹ הוֹנָיָה, מִפְּנֵי שְׁהוּא כְּקוֹנֶה אוֹתוֹ לִזְמָן, וַעֲבָדִים, אֵין בָּהֶם הוֹנָיָה.</P>

<P><B>יג,יז</B>  [טז] שְׂכָרוֹ לִזְרֹעַ לוֹ קַרְקָע, וְאָמַר זָרַעְתִּי זֶרַע הָרָאוּי לָהּ, וּבָאוּ עֵדִים, וְהֵעִידוּ שֶׁזָּרַע בָּהּ פָּחוּת מִן הָרָאוּי לָהּ--הֲרֵי זֶה סְפֵק אִם יֵשׁ לוֹ הוֹנָיָה, מִפְּנֵי הַזֶּרַע, אוֹ אֵין לוֹ הוֹנָיָה, מִפְּנֵי הַקַּרְקָע.  לְפִיכָּךְ אֵין מוֹצִיאִין מִיַּד הַנִּתְבָּע; וְכֵן אֵין מַשְׁבִּיעִין אוֹתוֹ אֵלָא שְׁבוּעַת הֶסֵּת, מִפְּנֵי צַד הַקַּרְקָע שֶׁיֵּשׁ כָּאן.</P>

<P><B>יג,יח</B>  [יז] הַשּׂוֹכֵר אֶת הַכְּלִי אוֹ אֶת הַבְּהֵמָה, יֵשׁ בָּהֶם הוֹנָיָה:  שֶׁהַשְּׂכִירוּת, מְכִירָה בַּת יוֹמָהּ הִיא.  וְאִם יֵשׁ בָּהּ הוֹנָיָה שְׁתוּת אוֹ יָתֵר, בֵּין שֶׁנִּתְאַנֶּה שׂוֹכֵר בֵּין שֶׁנִּתְאַנֶּה מַשְׂכִּיר--הֲרֵי זֶה מַחְזִיר הוֹנָיָה, וְאַפִלּוּ לְאַחַר זְמָן מְרֻבֶּה.</P>

<P><B>יג,יט</B>  [יח] יֵרָאֶה לִי שֶׁהַקַּבְלָן, יֵשׁ לוֹ הוֹנָיָה.  כֵּיצַד:  כְּגוֹן שֶׁקִּבַּל עָלָיו לֶאֱרֹג בֶּגֶד זֶה בַּעֲשָׂרָה זוּזִים, אוֹ לִתְפֹּר חֲלוּק זֶה בִּשְׁנֵי זוּזִים--הֲרֵי זֶה יֵשׁ לוֹ הוֹנָיָה; וְכָל אֶחָד מִשְּׁנֵיהֶם, בֵּין קַבְלָן בֵּין בַּעַל הַבֶּגֶד--חוֹזֵר לְעוֹלָם כַּמּוֹכֵר.
<BR> </P>

<H2>הִלְכּוֹת מְכִירָה פֵּרֶק יד</H2>

<P><B>יד,א</B>  כְּבָר בֵּאַרְנוּ שֶׁהַנּוֹשֵׂא וְנוֹתֵן בֶּאֱמוּנָה, וְאָמַר כָּךְ וְכָּךְ אֲנִי מִשְׂתַּכֵּר--אֵין לוֹ הוֹנָיָה:  אַפִלּוּ אָמַר זֶה לָקַחְתִּי בְּסֶלַע וּבְעֶשֶׂר אֲנִי מוֹכֵר, מֻתָּר.  אֲבָל בֵּית דִּין חַיָּבִין לִפְסֹק הַשְּׁעָרִים, וּלְהַעְמִיד שׁוֹטְרִין לְכָּךְ; וְלֹא יִהְיֶה כָּל אֶחָד וְאֶחָד מִשְׂתַּכֵּר כָּל מַה שֶׁיִּרְצֶה, אֵלָא שְׁתוּת בִּלְבָד יִפְסְקוּ לָהֶם בִּשְׂכָרָם, וְלֹא יִשְׂתַּכַּר הַמּוֹכֵר יָתֵר עַל שְׁתוּת.</P>

<P><B>יד,ב</B>  בַּמֶּה דְּבָרִים אֲמוּרִים, בִּדְבָרִים שֶׁיֵּשׁ בָּהֶם חַיֵּי נֶפֶשׁ כְּגוֹן יֵינוֹת שְׁמָנִים וּסְלָתוֹת.  אֲבָל הָעִיקָרִין, כְּגוֹן הֶחָמָס וְהַקֹּשְׁטְ וְהַלְּבוֹנָה וְכַיּוֹצֶא בָּהֶן--אֵין פּוֹסְקִין לָהֶם שַׁעַר, אֵלָא יִשְׂתַּכַּר הַמִּשְׂתַּכֵּר כָּל מַה שֶׁיִּרְצֶה.  [ג] וְאֵין מִשְׂתַּכְּרִין פַּעֲמַיִם בַּבֵּיצִים; אֵלָא הַתַּגָּר הָרִאשׁוֹן הוּא מוֹכְרָן בְּשָׂכָר, וְהַלּוֹקֵחַ מִמֶּנּוּ מוֹכְרָן בַּקֶּרֶן בִּלְבָד.</P>

<P><B>יד,ג</B>  [ד] אָסוּר לַעֲשׂוֹת סְחוֹרָה בְּאֶרֶץ יִשְׂרָאֵל בִּדְבָרִים שֶׁיֵּשׁ בָּהֶן חַיֵּי נֶפֶשׁ; אֵלָא זֶה מֵבִיא מִגָּרְנוֹ וּמוֹכֵר וְזֶה מֵבִיא מִגָּרְנוֹ וּמוֹכֵר, כְּדֵי שֶׁיִּמְכְּרוּ בְּזוֹל.  וּבִמְקוֹם שֶׁהַשֶּׁמֶן מְרֻבֶּה, מֻתָּר לְהִשְׂתַּכַּר בַּשֶּׁמֶן.</P>

<P><B>יד,ד</B>  [ה] אֵין אוֹצְרִין פֵּרוֹת שֶׁיֵּשׁ בָּהֶן חַיֵּי נֶפֶשׁ בְּאֶרֶץ יִשְׂרָאֵל, וְכֵן בְּכָל מָקוֹם שֶׁרֻבּוֹ יִשְׂרָאֵל:  שֶׁהֲרֵי מַגִּיעַ מִדָּבָר זֶה, צַעַר לְיִשְׂרָאֵל.  בַּמֶּה דְּבָרִים אֲמוּרִים, בַּלּוֹקֵחַ מִן הַשּׁוּק; אֲבָל הַמַּכְנִיס מִשֶּׁלּוֹ, מֻתָּר לוֹ לַעֲשׂוֹת קַבּוֹ אוֹצָר.</P>

<P><B>יד,ה</B>  [ו] מֻתָּר לֶאֱצֹר פֵּרוֹת שָׁלוֹשׁ שָׁנִים, עֶרֶב שְׁבִיעִית וּשְׁבִיעִית וּמוֹצָאֵי שְׁבִיעִית.  וּבִשְׁנֵי בַּצֹּרֶת--אַפִלּוּ קַב חַרּוּבִין לֹא יֶאֱצֹר, מִפְּנֵי שֶׁמַּכְנִיס מְאֵרָה בַּשְּׁעָרִים.  וְכָל הַמַּפְקִיעַ שְׁעָרִים, אוֹ שֶׁאָצַר פֵּרוֹת בְּאֶרֶץ יִשְׂרָאֵל, אוֹ בִּמְקוֹם שֶׁרֻבּוֹ יִשְׂרָאֵל--הֲרֵי זֶה כַּמַּלְוֶה בְּרִבִּית.</P>

<P><B>יד,ו</B>  [ז] בַּמֶּה דְּבָרִים אֲמוּרִים, בְּפֵרוֹת שֶׁיֵּשׁ בָּהֶן חַיֵּי נֶפֶשׁ.  אֲבָל הַתְּבָלִין, כְּגוֹן כַּמּוֹן וּפַלְפְּלִין--מֻתָּר לֶאֱצֹר אוֹתָן בְּאֶרֶץ יִשְׂרָאֵל וּלְהוֹצִיא אוֹתָן מִמָּקוֹם לְמָקוֹם, כִּשְׁאָר הָעִיקָרִין.</P>

<P><B>יד,ז</B>  [ח] אֵין מוֹצִיאִין פֵּרוֹת שֶׁיֵּשׁ בָּהֶן חַיֵּי נֶפֶשׁ, כְּגוֹן יֵינוֹת שְׁמָנִים וּסְלָתוֹת, מֵאֶרֶץ יִשְׂרָאֵל לְחוּצָה לָאָרֶץ וְלֹא לְסוּרְיָה, וְלֹא מֵרְשׁוּת מֶלֶךְ זֶה לִרְשׁוּת מֶלֶךְ אַחֵר בְּאֶרֶץ יִשְׂרָאֵל.</P>

<P><B>יד,ח</B>  [ט] רַשָּׁאִין בְּנֵי הָעִיר לָקֹץ לָהֶם שַׁעַר לְכָל דָּבָר שֶׁיִּרְצוּ, וְאַפִלּוּ לַבָּשָׂר וְלַלֶּחֶם, וּלְהַתְנוֹת בֵּינֵיהֶם כָּל מִי שֶׁיַּעֲבֹר עַל הַתְּנָאי, יַעַנְשׁוּ אוֹתוֹ כָּךְ וְכָּךְ.  [י] וְכֵן רַשָּׁאִין אַנְשֵׁי אֻמָּנִיּוֹת לִפְסֹק בֵּינֵיהֶם שֶׁלֹּא יַעֲשֶׂה אֶחָד בַּיּוֹם שֶׁיַּעֲשֶׂה חֲבֵרוֹ, וְכַיּוֹצֶא בְּזֶה, וְכָל מִי שֶׁיַּעֲבֹר עַל הַתְּנָאי, יַעַנְשׁוּ אוֹתוֹ כָּךְ וְכָּךְ.</P>

<P><B>יד,ט</B>  [יא] בַּמֶּה דְּבָרִים אֲמוּרִים, בִּמְדִינָה שְׁאֵין בָּהּ חָכָם חָשׁוּב לְתַקַּן מַעֲשֵׂה הַמְּדִינָה וּלְהַצְלִיחַ דַּרְכֵי יוֹשְׁבֶיהָ.  אֲבָל אִם יֵשׁ בָּהּ חָכָם חָשׁוּב, אֵין הַתְּנָאי שֶׁלָּהֶן מוֹעִיל כְּלוּם; וְאֵינָן יְכוּלִין לַעֲנֹשׁ וּלְהַפְסִיד עַל מִי שֶׁלֹּא קִבַּל מִן הַתְּנָאי, אֵלָא אִם כֵּן הִתְנָה עִמָּהֶם וְעָשׂוּ מִדַּעַת הֶחָכָם.  וְכָל מִי שֶׁהִפְסִיד לְפִי הַתְּנָאי שְׁאֵינוּ מִדַּעַת הֶחָכָם, מְשַׁלֵּם.</P>

<P><B>יד,י</B>  [יב] כְּשֵׁם שֶׁהוֹנָיָה בְּמֶקָּח וּמִמְכָּר, כָּךְ הוֹנָיָה בִּדְבָרִים--שֶׁנֶּאֱמָר "וְלֹא תוֹנוּ אִישׁ אֶת-עֲמִיתוֹ, וְיָרֵאתָ מֵאֱלֹהֶיךָ . . . אֲנִי ה'" (ויקרא כה,יז), זוֹ הוֹנָיַת דְּבָרִים.  [יג] כֵּיצַד:  הָיָה בַּעַל תְּשׁוּבָה, לֹא יֹאמַר לוֹ זְכֹר מַעֲשֶׂיךָ הָרִאשׁוֹנִים.  וְאִם הָיָה בֶּן גֵּרִים, לֹא יֹאמַר לוֹ זְכֹר מַעֲשֵׂה אֲבוֹתֶיךָ.</P>

<P><B>יד,יא</B>  הָיָה גֵּר וּבָא לִלְמֹד תּוֹרָה, לֹא יֹאמַר לוֹ פֶּה שֶׁאָכַל נְבֵלוֹת וּטְרֵפוֹת יָבוֹא וְיִלְמֹד תּוֹרָה שֶׁנִּתְּנָה מִפִּי הַגְּבוּרָה.  הָיוּ חֳלָאִים וְיִסּוּרִים בָּאִין עָלָיו, אוֹ שֶׁהָיָה מְקַבֵּר אֶת בָּנָיו--לֹא יֹאמַר לוֹ כְּדֶרֶךְ שֶׁאָמְרוּ חֲבֵרָיו שֶׁלְּאִיּוֹב, "הֲלֹא יִרְאָתְךָ, כִּסְלָתֶךָ . . . זְכָר-נָא--מִי הוּא נָקִי אָבָד" (איוב ד,ו-ז).</P>

<P><B>יד,יב</B>  [יד] הָיוּ חַמָּרִין מְבַקְּשִׁין תְּבוּאָה--לֹא יֹאמַר לָהֶם לְכוּ אֵצֶל פְּלוֹנִי שֶׁמּוֹכֵר תְּבוּאָה, וְהוּא יוֹדֵעַ בּוֹ שְׁאֵינוּ מוֹכֵר תְּבוּאָה מֵעוֹלָם.  נִשְׁאֲלָה שְׁאֵלָה שֶׁלִּדְבַר חָכְמָה--לֹא יֹאמַר לְמִי שְׁאֵינוּ יוֹדֵעַ אוֹתָהּ חָכְמָה מַה תָּשִׁיב בְּדָבָר זֶה, אוֹ מַה דַּעְתָּךְ בְּדָבָר זֶה.  וְכֵן כָּל כַּיּוֹצֶא בְּאֵלּוּ הַדְּבָרִים.</P>

<P><B>יד,יג</B>  [טו] כָּל הַמּוֹנֶה אֶת הַגֵּר, בֵּין בְּמָמוֹן בֵּין בִּדְבָרִים--עוֹבֵר בִּשְׁלוֹשָׁה לָאוִין:  שֶׁנֶּאֱמָר "וְגֵר לֹא-תוֹנֶה" (שמות כב,כ), זוֹ הוֹנָיַת דְּבָרִים; "וְלֹא תִלְחָצֶנּוּ" (שם), זוֹ הוֹנָיַת מָמוֹן.  הַא לָמַדְתָּ שֶׁהַמּוֹנֶה אֶת הַגֵּר, עוֹבֵר בִּשְׁלוֹשָׁה לָאוִין--מִשּׁוֹם "לֹא תוֹנוּ אִישׁ אֶת-עֲמִיתוֹ" (ויקרא כה,יז), וּמִשּׁוֹם "אַל-תּוֹנוּ, אִישׁ אֶת-אָחִיו" (ויקרא כה,יד), וּמִשּׁוֹם "וְגֵר לֹא-תוֹנֶה".</P>

<P><B>יד,יד</B>  [טז] וְכֵן אִם לְחָצוֹ וְהוֹנָהוּ בְּמָמוֹן, עוֹבֵר בִּשְׁלוֹשָׁה--מִשּׁוֹם "אַל-תּוֹנוּ, אִישׁ אֶת-אָחִיו" (ויקרא כה,יד), וּמִשּׁוֹם "וְלֹא תוֹנוּ אִישׁ אֶת-עֲמִיתוֹ" (ויקרא כה,יז), וּמִשּׁוֹם "וְלֹא תִלְחָצֶנּוּ" (שמות כב,כ).</P>

<P><B>יד,טו</B>  [יז] וּמִפְּנֵי מַה עוֹבֵר בַּגֵּר עַל לָאו שֶׁלְּהוֹנָיַת דְּבָרִים, אַף בְּהוֹנָיַת מָמוֹן, וְעַל לָאו שֶׁלְּהוֹנָיַת מָמוֹן, אַף בְּהוֹנָיַת דְּבָרִים--מִפְּנֵי שֶׁהוֹצִיא הַכָּתוּב אֶת שְׁנֵיהֶם בְּלָשׁוֹן הוֹנָיָה סְתָם, וְכָפַל הַלָּאוִין בַּגֵּר בִּשְׁנֵי הַדְּבָרִים בַּפֵּרוּשׁ:  לֹא תוֹנֶה, וְלֹא תִלְחַץ.</P>

<P><B>יד,טז</B>  [יח] גְּדוֹלָה הוֹנָיַת דְּבָרִים מֵהוֹנָיַת מָמוֹן--שֶׁזּוֹ נִתְּנָה לְהִשָּׁבוֹן, וְזוֹ לֹא נִתְּנָה לְהִשָּׁבוֹן, וְזֶה בִּמְמוֹנוֹ, וְזֶה בְּגוּפוֹ; וַהֲרֵי הוּא אוֹמֵר בְּהוֹנָיַת דְּבָרִים "וְיָרֵאתָ מֵאֱלֹהֶיךָ" (ויקרא כה,יז), לְפִי שֶׁהַדָּבָר מָסוּר לַלֵּב.  הַא כָּל דָּבָר שְׁהוּא מָסוּר לַלֵּב, נֶאֱמָר בּוֹ "וְיָרֵאתָ מֵאֱלֹהֶיךָ" (שם; וגם ויקרא יט,יד; ויקרא יט,לב; ויקרא כה,לו; ויקרא כה,מג).  וְכָל הַצּוֹעֵק מֵהוֹנָיַת דְּבָרִים--נַעֲנֶה מִיָּד, שֶׁנֶּאֱמָר "כִּי אֲנִי ה'" (ויקרא כה,יז).
<BR> </P>

<H2>הִלְכּוֹת מְכִירָה פֵּרֶק טו</H2>

<P><B>טו,א</B>  הַמּוֹכֵר לַחֲבֵרוֹ בְּמִדָּה, אוֹ בְּמִשְׁקָל, אוֹ בְּמִנְיָן, וְטָעָה בְּכָל שְׁהוּא--חוֹזֵר לְעוֹלָם:  שְׁאֵין הוֹנָיָה אֵלָא בְּדָמִים; אֲבָל בְּחֶשְׁבּוֹן, חוֹזֵר.</P>

<P><B>טו,ב</B>  כֵּיצַד:  מָכַר לוֹ מֵאָה אֱגוֹז בְּדֵינָר, וְנִמְצְאוּ מֵאָה וְאֶחָד אוֹ תִּשְׁעָה וְתִשְׁעִים--נִקְנָה הַמֶּקָּח וּמַחְזִיר אֶת הַטְּעוּת, וְאַפִלּוּ אַחַר כַּמָּה שָׁנִים.  וְכֵן אִם נִמְצְאוּ הַמָּעוֹת יָתֵר אוֹ חָסֵר מִן הַמִּנְיָן שֶׁפָּסְקוּ, חוֹזֵר; וְאַפִלּוּ אַחַר שֶׁקָּנוּ מִיָּדוֹ שֶׁלֹּא נִשְׁאַר לוֹ אֵצֶל חֲבֵרוֹ כְּלוּם--חוֹזֵר, שֶׁקִּנְיָן בִּטְעוּת הוּא.  וְכֵן כָּל כַּיּוֹצֶא בְּזֶה.</P>

<P><B>טו,ג</B>  וְכֵן הַמּוֹכֵר לַחֲבֵרוֹ קַרְקָע, אוֹ עֶבֶד, אוֹ בְּהֵמָה, אוֹ שְׁאָר מִטַּלְטְלִין, וְנִמְצָא בַּמֶּקָּח מוּם שֶׁלֹּא יָדַע בּוֹ הַלּוֹקֵחַ--מַחְזִירוֹ אַפִלּוּ אַחַר כַּמָּה שָׁנִים, שֶׁזֶּה מֶקַּח טְעוּת הוּא:  וְהוּא, שֶׁלֹּא יִשְׁתַּמַּשׁ בַּמֶּקָּח אַחַר שֶׁיָּדַע בַּמּוּם; אֲבָל אִם נִשְׁתַּמַּשׁ בּוֹ אַחַר שֶׁרָאָה הַמּוּם--הֲרֵי זֶה מָחַל, וְאֵינוּ יָכוֹל לְהַחְזִיר.</P>

<P><B>טו,ד</B>  אֵין מְחַשְּׁבִין פְּחָת הַמּוּם.  אַפִלּוּ מָכַר לוֹ כְּלִי שׁוֹוֶה עֲשָׂרָה דֵּינָרִין, וְנִמְצָא בּוֹ מוּם הַמַּפְחִיתוֹ מִדָּמָיו אֵיסָר--מַחְזִיר אֶת הַכְּלִי, וְאֵינוּ יָכוֹל לוֹמַר לוֹ הֵא לָךְ אֵיסָר פְּחָת הַמּוּם:  שֶׁהַלּוֹקֵחַ אוֹמֵר בְּחֵפֶץ שָׁלֵם אֲנִי רוֹצֶה.</P>

<P><B>טו,ה</B>  וְכֵן אִם רָצָה הַלּוֹקֵחַ לִקַּח פְּחָת הַמּוּם, הָרְשׁוּת בְּיַד הַמּוֹכֵר:  שְׁהוּא אוֹמֵר לוֹ אִם תִּקְנֶה אוֹתוֹ כְּמוֹת שְׁהוּא, אוֹ טֹל דָּמִים שֶׁלָּךְ וְלֵךְ.</P>

<P><B>טו,ו</B>  [ה] כָּל שֶׁהִסְכִּימוּ עָלָיו בְּנֵי הַמְּדִינָה שְׁהוּא מוּם שֶׁמַּחְזִירִין בּוֹ מֶקָּח זֶה, מַחְזִירִין בּוֹ; וְכָל שֶׁהִסְכִּימוּ עָלָיו שְׁאֵינוּ מוּם, הֲרֵי זֶה אֵינוּ מַחְזִיר בּוֹ אֵלָא אִם פֵּרַשׁ:  שֶׁכָּל הַנּוֹשֵׂא וְנוֹתֵן סְתָם, עַל מִנְהַג הַמְּדִינָה הוּא סוֹמֵךְ.</P>

<P><B>טו,ז</B>  [ו] כָּל הַלּוֹקֵחַ סְתָם, אֵינוּ לוֹקֵחַ אֵלָא דָּבָר הַשָּׁלֵם מִכָּל מוּם.  וְאִם פֵּרַשׁ הַמּוֹכֵר וְאָמַר, עַל מְנַת שְׁאֵין אַתָּה חוֹזֵר עָלַי בַּמּוּם--הֲרֵי זֶה חוֹזֵר עַד שֶׁיְּפָרַשׁ הַמּוּם שֶׁיֵּשׁ בְּמִמְכָּרוֹ, וְיִמְחֹל הַלּוֹקֵחַ, אוֹ עַד שֶׁיֹּאמַר לוֹ כָּל מוּם שֶׁיִּמָּצֵא בְּמֶקָּח זֶה הַפּוֹחֵת דָּמָיו עַד כָּךְ וְכָּךְ, קִבַּלְתִּי אוֹתוֹ:  שֶׁהַמּוֹחֵל צָרִיךְ לֵידַע הַדָּבָר שֶׁיִּמְחֹל בּוֹ וִיפָרַשׁ אוֹתוֹ, כְּמוֹ הַמְּפָרֵשׁ בְּהוֹנָיָה.</P>

<P><B>טו,ח</B>  [ז] הַמּוֹכֵר פָּרָה לַחֲבֵרוֹ, וּמָנָה בָּהּ מוּמִין גְּלוּיִים וּמוּמִין שְׁאֵינָן נִכָּרִין, וְלֹא הָיָה בָּהּ מוּם מֵאוֹתָן הַמּוּמִין הַגְּלוּיִין שֶׁמָּנָה, וְנִמְצָא בָּהּ מוּם מֵאוֹתָן שְׁאֵינָן נִכָּרִין--הֲרֵי זֶה מֶקַּח טְעוּת וְחוֹזֵר, אַף עַל פִּי שֶׁפֵּרַשׁ הַמּוּם שֶׁנִּמְצָא:  שֶׁהֲרֵי הַלּוֹקֵחַ אוֹמֵר כְּשֶׁרָאִיתִי שְׁאֵין בָּהּ אֵלּוּ הַמּוּמִין הַנִּרְאִין שֶׁמָּנָה, אָמַרְתִּי כָּךְ אֵין בָּהּ אֵלּוּ שְׁאֵינָן נִרְאִין שֶׁמָּנָה, וְאֵינוּ מְפָרֵשׁ מוּמִין אֵלּוּ, אֵלָא כְּדֵי לְהַשְׁבִּיחַ דַּעְתִּי.</P>

<P><B>טו,ט</B>  [ח] כֵּיצַד:  פָּרָה זוֹ עִוֶּרֶת הִיא, חִגֶּרֶת הִיא, נַשְׁכָנִית הִיא, רַבְצָנִית הִיא, וְנִמְצֵאת נַשְׁכָנִית בִּלְבָד, אוֹ רַבְצָנִית--הֲרֵי זֶה מֶקַּח טְעוּת.  הָיוּ בָּהּ כָּל הַמּוּמִין שֶׁמָּנָה, אֵין זֶה מֶקַּח טְעוּת.  וְכֵן אִם הָיְתָה חִגֶּרֶת, וְנִמְצֵאת נַשְׁכָנִית--אַף עַל פִּי שְׁאֵינָהּ עִוֶּרֶת, אֵין זֶה מֶקַּח טְעוּת.</P>

<P><B>טו,י</B>  [ט] הֶרְאָה לוֹ הַמּוּם שֶׁיֵּשׁ בָּהּ, וְאָמַר לוֹ מוּם זֶה יֵשׁ בָּהּ וּמוּם פְּלוֹנִי וּמוּם פְּלוֹנִי--אַף עַל פִּי שֶׁאוֹתָן הַמּוּמִין שֶׁמָּנָה אֵינָן נִרְאִין, וְנִמְצְאוּ בָּהּ אוֹ מִקְצָתָן--אֵין זֶה מֶקַּח טְעוּת.</P>

<P><B>טו,יא</B>  [י] וְכֵן הַמּוֹכֵר שִׁפְחָה לַחֲבֵרוֹ, וְאָמַר לוֹ חִגֶּרֶת הִיא, גִּדֶּמֶת הִיא, סוֹמָה הִיא, שׁוֹטָה הִיא, נִכְפֵּית הִיא, וְלֹא הָיָה בָּהּ מוּם מֵאֵלּוּ הַמּוּמִין שֶׁמָּנָה, וְנִמְצֵאת נִכְפֵּית--הֲרֵי זֶה מֶקַּח טְעוּת.  וְכֵן כָּל כַּיּוֹצֶא בְּזֶה.</P>

<P><B>טו,יב</B>  [יא] מִכָּאן אֲנִי אוֹמֵר שֶׁהַמּוֹכֵר לַחֲבֵרוֹ חֵפֶץ בְּמֵאָה דֵּינָרִין, וְאָמַר לוֹ חֵפֶץ זֶה אֵינוּ שׁוֹוֶה אֵלָא זוּז אֶחָד, עַל מְנָת שְׁאֵין לָךְ עָלַי הוֹנָיָה--הֲרֵי זֶה יֵשׁ לוֹ עָלָיו הוֹנָיָה:  שֶׁהֲרֵי זֶה אוֹמֵר כֵּיוָן שֶׁרָאִיתִי שְׁאֵינוּ שׁוֹוֶה זוּז, יָדַעְתִּי שְׁאֵינוּ מִתְכַּוֵּן אֵלָא לְהַשְׁבִּיחַ דַּעְתִּי.  עַד שֶׁיְּפָרַשׁ כְּדֵי הַהוֹנָיָה שֶׁיֵּשׁ בְּמֶקָּחוֹ בַּוַּדַּאי אוֹ קָרוֹב לָהּ, בִּכְדֵי שֶׁהַדַּעַת נוֹטָה שֶׁהֲרֵי זֶה יָדַע בַּוַּדַּאי הַדָּבָר שֶׁמָּחַל בּוֹ.  וּכְזֶה רָאוּי לָדוּן.</P>

<P><B>טו,יג</B>  [יב] הַמּוֹכֵר עֶבֶד אוֹ שִׁפְחָה--אֵין הַלּוֹקֵחַ יָכוֹל לְהַחְזִירוֹ מִפְּנֵי מוּמֵי הַנּוֹאי שְׁאֵין מְבַטְּלִין אוֹתוֹ מִמְּלַאכְתּוֹ, וְהֶן הַנִּקְרָאִין סִמְפּוֹן:  שְׁאִם הָיָה סִמְפּוֹן זֶה גָּלוּי, כְּבָר רָאָהוּ; וְאִם אֵינוּ נִרְאֶה כְּגוֹן שׁוּמָה בַּבָּשָׂר, אוֹ נְשִׁיכַת כֶּלֶב, אוֹ רֵיחַ הַפֶּה אוֹ הַחֹטֶם, וְכַיּוֹצֶא בָּהֶן--הוֹאִיל וְאֵינוּ מְבַטְּלוֹ מִמְּלַאכְתּוֹ, אֵינוּ מַחְזִיר, שְׁאֵין הָעֲבָדִים לְתַשְׁמִישׁ הַמִּטָּה, אֵלָא לִמְלָאכָה.</P>

<P><B>טו,יד</B>  [יג] נִמְצָא בּוֹ שְׁחִין רָע, אוֹ חֹלִי הַמֵּתֵשׁ אֶת כּוֹחוֹ, אוֹ שֶׁהָיָה נִכְפֶּה, אוֹ מְשֻׁעֲמָם--הֲרֵי זֶה מוּם, מִפְּנֵי שֶׁמְּבָטְּלוֹ מִמְּלַאכְתּוֹ.  וְכֵן אִם נִמְצֵאת בּוֹ צָרַעַת וְכַיּוֹצֶא בָּהּ מִדְּבָרִים אֵלּוּ הַמְּגֹאָלִים--הֲרֵי זֶה מוּם, מִפְּנֵי שֶׁנַּפְשׁוֹ שֶׁלָּאָדָם אוֹנֶנֶת מֵהֶם; וְנִמְצָא שְׁאֵינוּ מִתְעַסֵּק לוֹ בִּמְלֶאכֶת אֲכִילָה וּשְׁתִיָּה.</P>

<P><B>טו,טו</B>  וְכֵן אִם נִמְצָא לִסְטִיס מְזֻיָּן--הֲרֵי זֶה מוּם הַמְּאַבֵּד אֶת כֻּלּוֹ, מִפְּנֵי שֶׁהַמֶּלֶךְ תּוֹפֵס אוֹתוֹ וְהוֹרְגוֹ.  וְכֵן אִם נִמְצָא מֻכְתָּב לַמַּלְכוּת--הֲרֵי זֶה מוּם וּמַחְזִירוֹ, מִפְּנֵי שֶׁהַמֶּלֶךְ תּוֹפְסוֹ לִמְלַאכְתּוֹ בְּכָל עֵת שֶׁיִּרְצֶה.</P>

<P><B>טו,טז</B>  אֲבָל אִם נִמְצָא גַּנָּב אוֹ חוֹטֵף אוֹ גּוֹנֵב נְפָשׁוֹת, אוֹ בּוֹרֵחַ תָּמִיד, אוֹ זוֹלֵל וְסוֹבֵא, וְכַיּוֹצֶא בִּדְבָרִים אֵלּוּ--אֵינוּ יָכוֹל לְהַחְזִיר, שֶׁכָּל הָעֲבָדִים בְּחֶזְקַת שֶׁיֵּשׁ בָּהֶן כָּל הַדֵּעוֹת הָרָעוֹת:  אֵלָא אִם פֵּרַשׁ.
<BR> </P>

<H2>הִלְכּוֹת מְכִירָה פֵּרֶק טז</H2>

<P><B>טז,א</B>  הַמּוֹכֵר זֵרְעוֹנֵי גִּנָּה, שְׁאֵין עַצְמָן שֶׁלַּזֵּרְעוֹנִים נֶאֱכָל, לַחֲבֵרוֹ, וְלֹא צָמְחוּ--חַיָּב בְּאַחְרָיוּתָן וּמַחְזִיר לוֹ הַדָּמִים שֶׁלָּקַח מִמֶּנּוּ, שֶׁחֶזְקָתָן לִזְרִיעָה:  וְהוּא, שֶׁלֹּא צָמְחוּ מֵחֲמַת עַצְמָן; אֲבָל אִם לָקָת הָאָרֶץ בְּבָרָד וְכַיּוֹצֶא בּוֹ--אֵינוּ חַיָּב בְּאַחְרָיוּתָן, שֶׁמֶּא מֵחֲמַת הַבָּרָד לֹא צָמְחוּ.  וְכֵן כָּל כַּיּוֹצֶא בְּזֶה.</P>

<P><B>טז,ב</B>  מָכַר לוֹ זְרָעִים הַנֶאֱכָלִין, כְּגוֹן חִטִּים וּשְׂעוֹרִים, וּזְרָעָן, וְלֹא צָמְחוּ--אֵינוּ חַיָּב בְּאַחְרָיוּתָן:  אַפִלּוּ הָיוּ זֶרַע פִּשְׁתָּן, שֶׁרֹב בְּנֵי אָדָם קוֹנִין אוֹתוֹ לִזְרִיעָה--הוֹאִיל וְאוֹכְלִין אוֹתוֹ, אֵינוּ חַיָּב בְּאַחְרָיוּת זְרִיעָתוֹ.  וְאִם הוֹדִיעוֹ שְׁהוּא קוֹנֶה לְזֶרַע, חַיָּב בְּאַחְרָיוּתָן.  וְהוּא הַדִּין לַדְּבָרִים הַנִּמְכָּרִים לִרְפוּאָה, וְלִצְבִיעָה.  וְכֵן כָּל כַּיּוֹצֶא בְּזֶה.</P>

<P><B>טז,ג</B>  מִכָּאן אַתָּה לָמֵד שֶׁהַלּוֹקֵחַ מֶקָּח מֵחֲבֵרוֹ, וְהוֹדִיעוֹ שְׁהוּא מוֹלִיכוֹ לִמְדִינָה פְּלוֹנִית לְמָכְרוֹ שָׁם, וְאַחַר שֶׁהוֹלִיכוֹ לְשָׁם נִמְצָא בּוֹ מוּם--אֵינוּ יָכוֹל לוֹמַר לוֹ הַחְזֵר לִי מֶקָּחִי לְכָאן; אֵלָא מַחְזִיר לוֹ אֶת הַדָּמִים, וְהַמּוֹכֵר מִטַּפֵּל לְהָבִיא מִמְכָּרוֹ אוֹ לְמָכְרוֹ שָׁם.  וְאַפִלּוּ אָבַד אוֹ נִגְנַב אַחַר שֶׁהוֹדִיעוֹ, הֲרֵי הוּא בִּרְשׁוּת מוֹכֵר.</P>

<P><B>טז,ד</B>  אֲבָל אִם לֹא הוֹדִיעוֹ שֶׁיּוֹלִיכוֹ לִמְדִינָה אַחֶרֶת, וְהוֹלִיכוֹ וְנִמְצָא בּוֹ שָׁם מוּם--הֲרֵי זֶה בִּרְשׁוּת הַלּוֹקֵחַ, עַד שֶׁיַּחְזִיר הַמֶּקָּח בְּמוּמוֹ לַמּוֹכֵר.</P>

<P><B>טז,ה</B>  [ד] הַלּוֹקֵחַ מֶקָּח וְנִמְצָא בּוֹ מוּם, וְאָבַד אַחַר כָּךְ אוֹ נִגְנַב--הֲרֵי זֶה בִּרְשׁוּת לוֹקֵחַ, עַד שֶׁיַּחְזִירוֹ לַמּוֹכֵר; וְאִם הִתְלִיעַ וְנִפְסַד מֵחֲמַת הַזְּמָן, הֲרֵי זֶה בִּרְשׁוּת מוֹכֵר.  וְאִם הָיָה לוֹ לְהוֹדִיעַ הַמּוֹכֵר, וְלֹא הוֹדִיעוֹ--הֲרֵי זֶה בִּרְשׁוּת לוֹקֵחַ.</P>

<P><B>טז,ו</B>  [ה] הַמּוֹכֵר שׁוֹר לַחֲבֵרוֹ, וְנִמְצָא נַגָּח--יָכוֹל לוֹמַר לוֹ לִשְׁחִיטָה מְכַרְתִּיו לָךְ.  בַּמֶּה דְּבָרִים אֲמוּרִים, בְּשֶׁהָיָה הַלּוֹקֵחַ קוֹנֶה לִשְׁחִיטָה וְלַחֲרִישָׁה; אֲבָל אִם הָיָה יָדוּעַ שְׁהוּא קוֹנֶה לַחֲרִישָׁה בִּלְבָד, הֲרֵי זֶה מֶקַּח טְעוּת וְחוֹזֵר.  וְכֵן כָּל כַּיּוֹצֶא בְּזֶה.</P>

<P><B>טז,ז</B>  [ו] הַמּוֹכֵר בְּהֵמָה לַטַּבָּח, וּשְׁחָטָהּ וְנִמְצֵאת טְרֵפָה--אִם נוֹדַע בַּוַּדַּאי שֶׁהָיְתָה טְרֵפָה כְּשֶׁלְּקָחָהּ, הֲרֵי זֶה מַחְזִיר לוֹ אֶת הַשְּׁחוּטָה וְיַחְזִיר הַמּוֹכֵר אֶת הַדָּמִים.  מִכָּאן אַתָּה לָמֵד שֶׁהַמּוֹכֵר שֶׁהָיָה מוּם בְּמִמְכָּרוֹ, וְעָשָׂה בּוֹ הַלּוֹקֵחַ מוּם אַחֵר קֹדֶם שֶׁיִּוָּדַע לוֹ הַמּוּם הָרִאשׁוֹן--אִם עָשָׂה דָּבָר שֶׁדַּרְכּוֹ לַעֲשׂוֹתוֹ, כְּגוֹן זֶה שֶׁשָּׁחַט אֶת הַטְּרֵפָה--פָּטוּר; וְאִם שִׁנָּה, וְעָשָׂה מוּם אַחֵר קֹדֶם שֶׁיִּוָּדַע לוֹ הַמּוּם--מַחְזִיר הַמֶּקָּח לִבְעָלָיו, וּמְשַׁלֵּם דְּמֵי הַמּוּם שֶׁעָשָׂה.</P>

<P><B>טז,ח</B>  [ז] קָנָה בֶּגֶד וּקְרָעוֹ לַעֲשׂוֹת מִמֶּנּוּ חֲלוּק, וְאַחַר כָּךְ נוֹדַע הַמּוּם מֵחֲמַת הַקְּרִיעָה--מַחְזִיר לוֹ אֶת הַקְּרָעִים.  תְּפָרוֹ, וְאַחַר כָּךְ נוֹדַע הַמּוּם--אִם הִשְׁבִּיחַ, נוֹטֵל שְׁבָח הַתְּפִירָה מִן הַמּוֹכֵר.  וְכֵן כָּל כַּיּוֹצֶא בְּזֶה.</P>

<P><B>טז,ט</B>  [ח] הַמּוֹכֵר קַרְקָע לַחֲבֵרוֹ, וְאָכַל פֵּרוֹתֶיהָ, וּלְאַחַר זְמָן נִרְאֶה לוֹ בָּהּ מוּם--אִם רָצָה לְהַחְזִיר הַקַּרְקָע לַבְּעָלִים, מַחְזִיר כָּל הַפֵּרוֹת שֶׁאָכַל; וְאִם הָיְתָה חָצֵר וְדָר בָּהּ, צָרִיךְ לְהַעֲלוֹת לוֹ שָׂכָר.</P>

<P><B>טז,י</B>  [ט] הַמּוֹכֵר דָּבָר שֶׁיֵּשׁ בּוֹ מוּם שְׁאֵינוּ נִרְאֶה, וְאָבַד הַמֶּקָּח מֵחֲמַת אוֹתוֹ הַמּוּם--הֲרֵי זֶה מַחְזִיר אֶת הַדָּמִים.  [י] כֵּיצַד:  הַמּוֹכֵר שׁוֹר לַחֲבֵרוֹ שְׁאֵין לוֹ טוֹחֲנוֹת, וְהִנִּיחוֹ הַלּוֹקֵחַ עִם הַבָּקָר שֶׁלּוֹ, וְהָיָה מַנִּיחַ הַמַּאֲכָל לִפְנֵי כֻּלָּן וְאוֹכְלִין, וְלֹא הָיָה יוֹדֵעַ שֶׁזֶּה אֵינוּ אוֹכֵל עַד שֶׁמֵּת בָּרָעָב--הֲרֵי זֶה מַחְזִיר לוֹ אֶת הַנְּבֵלָה, וְיַחְזִיר לוֹ אֶת הַדָּמִים.  וְכֵן כָּל כַּיּוֹצֶא בְּזֶה.</P>

<P><B>טז,יא</B>  הָיָה הַמּוֹכֵר סַפְסָר שֶׁלּוֹקֵחַ מִזֶּה וּמוֹכֵר לְזֶה, וְאֵינוּ מַשְׁהֶה הַמֶּקָּח עִמּוֹ, וְלֹא יָדַע בְּמוּם זֶה--הֲרֵי הַסַּפְסָר נִשְׁבָּע שְׁבוּעַת הֶסֵּת שֶׁלֹּא יָדַע בְּמוּם זֶה, וְיִפָּטֵר:  מִפְּנֵי שֶׁהָיָה עַל הַלּוֹקֵחַ לִבְדֹּק הַשּׁוֹר בִּפְנֵי עַצְמוֹ, וּלְהַחְזִירוֹ לוֹ קֹדֶם שֶׁיָּמוּת; וְהָיָה הַסַּפְסָר מַחְזִירוֹ עַל הַמּוֹכֵר הָרִאשׁוֹן.  וְהוֹאִיל וְלֹא עָשָׂה, הוּא הִפְסִיד עַל עַצְמוֹ.  וְכֵן כָּל כַּיּוֹצֶא בְּזֶה.</P>

<P><B>טז,יב</B>  הַשּׁוֹחֵט אֶת הַבְּכוֹר וּמְכָרוֹ, וְנוֹדַע שֶׁלֹּא הֶרְאָהוּ לְמֻמְחֶה--מַה שֶׁאָכַל אָכַל, וְיַחְזִיר לוֹ אֶת הַדָּמִים; וְהַנִּשְׁאָר מִן הַבָּשָׂר בְּיַד הַלָּקוֹחוֹת--יִקָּבֵר, וְיַחְזִיר לָהֶם אֶת הַדָּמִים.  וְכֵן הַשּׁוֹחֵט אֶת הַפָּרָה וּמְכָרָהּ, וְנוֹדַע שְׁהִיא טְרֵפָה--מַה שֶׁאָכַל אָכַל, וְיַחְזִיר לוֹ אֶת הַדָּמִים; וּמַה שֶׁלֹּא אָכַל--יַחְזִיר הַבָּשָׂר לַטַּבָּח, וְיַחְזִיר לוֹ אֶת הַדָּמִים.</P>

<P><B>טז,יג</B>  מָכַר הַלּוֹקֵחַ בָּשָׂר זֶה שֶׁלִּטְרֵפָה לַגּוֹיִים, אוֹ שֶׁהֶאֱכִילוֹ לַכְּלָבִים--יְחַשַּׁב עִם הַטַּבָּח עַל דְּמֵי הַטְּרֵפָה, וְיַחְזִיר לוֹ הַטַּבָּח אֶת הַמּוֹתָר.  וְכֵן כָּל כַּיּוֹצֶא בְּזֶה.</P>

<P><B>טז,יד</B>  הַמּוֹכֵר בָּשָׂר לַחֲבֵרוֹ, וְנִמְצָא בְּשַׂר בְּכוֹר, פֵּרוֹת, וְנִמְצְאוּ טְבָלִים, יַיִן, וְנִמְצָא יֵין נֶסֶךְ--מַה שֶׁאָכְלוּ אָכְלוּ, וְיַחְזִיר לָהֶן אֶת הַדָּמִים.  וְכֵן כָּל הַמּוֹכֵר דָּבָר שֶׁאָסוּר לְאָכְלוֹ מִן הַתּוֹרָה, כָּךְ הוּא דִּינוֹ--בֵּין שֶׁהָיָה אִסּוּרוֹ בְּכָרֵת, בֵּין שֶׁהָיָה בְּלָאו בִּלְבָד.</P>

<P><B>טז,טו</B>  אֲבָל הַמּוֹכֵר דָּבָר שֶׁאִסּוּר אֲכִילָתוֹ מִדִּבְרֵי סוֹפְרִים--אִם הָיוּ הַפֵּרוֹת קַיָּמִין--מַחְזִיר אֶת הַפֵּרוֹת, וְנוֹטֵל אֶת דָּמָיו; וְאִם אֲכָלָן אֲכָלָן, וְאֵין הַמּוֹכֵר מַחְזִיר לוֹ כְּלוּם.  וְכָל אִסּוּרֵי הֲנָיָה, בֵּין מִן הַתּוֹרָה בֵּין מִדִּבְרֵיהֶם--מַחְזִיר אֶת הַדָּמִים, וְאֵין בָּהֶן דִּין מְכִירָה כְּלָל.
<BR> </P>

<H2>הִלְכּוֹת מְכִירָה פֵּרֶק יז</H2>

<P><B>יז,א</B>  אַרְבַּע מִדּוֹת בַּמּוֹכְרִין:  מָכַר לוֹ חִטִּים יָפוֹת וְנִמְצְאוּ רָעוֹת--הַלּוֹקֵחַ יָכוֹל לַחְזֹר בּוֹ, וְלֹא הַמּוֹכֵר.  רָעוֹת וְנִמְצְאוּ יָפוֹת--הַמּוֹכֵר יָכוֹל לַחְזֹר בּוֹ, וְלֹא הַלּוֹקֵחַ.  רָעוֹת וְנִמְצְאוּ רָעוֹת, יָפוֹת וְנִמְצְאוּ יָפוֹת--אַף עַל פִּי שְׁאֵינָן יָפוֹת שְׁאֵין לְמַעְלָה מֵהֶן, וְלֹא רָעוֹת שְׁאֵין לְמַטָּה מֵהֶן, וַהֲרֵי יֵשׁ שָׁם הוֹנָיָה שְׁתוּת--אֵין אֶחָד מֵהֶם יָכוֹל לַחְזֹר בּוֹ, אֵלָא קָנָה וּמַחְזִיר הוֹנָיָה.</P>

<P><B>יז,ב</B>  אֲבָל הַמּוֹכֵר חִטִּים שַׁחְמָמִית וְנִמְצֵאת לְבָנָה, אוֹ לְבָנָה וְנִמְצֵאת שַׁחְמָמִית, עֵצִים שֶׁלְּזַיִת וְנִמְצְאוּ שֶׁלְּשִׁקְמָה, שֶׁלְּשִׁקְמָה וְנִמְצְאוּ שֶׁלְּזַיִת, יַיִן וְנִמְצָא חֹמֶץ, חֹמֶץ וְנִמְצָא יַיִן--כָּל אֶחָד מִשְּׁנֵיהֶן יָכוֹל לַחְזֹר בַּחֲבֵרוֹ, שְׁאֵין זֶה הַמִּין שֶׁאָמַר שֶׁיִּמְכֹּר לוֹ.  וְכֵן כָּל כַּיּוֹצֶא בְּזֶה.</P>

<P><B>יז,ג</B>  הַמּוֹכֵר יַיִן לַחֲבֵרוֹ, וּנְתָנוֹ הַלּוֹקֵחַ בְּקַנְקַנִּים וְהִחְמִיץ מִיָּד--אֵינוּ חַיָּב בְּאַחְרָיוּתוֹ, וְאַף עַל פִּי שֶׁאָמַר לוֹ לְתַבְשִׁיל אֲנִי צָרִיךְ לוֹ; וְאִם יָדַע שֶׁיֵּינוֹ מַחְמִיץ, הֲרֵי זֶה מֶקַּח טְעוּת.</P>

<P><B>יז,ד</B>  מָכַר לוֹ יַיִן, וַהֲרֵי הוּא בְּקַנְקַנֵּי הַמּוֹכֵר וְהִחְמִיץ--אִם אָמַר לוֹ לְמִקְפָּה אֲנִי צָרִיךְ--מַחְזִיר וְאוֹמֵר לוֹ הֲרֵי יֵינָךְ וְקַנְקַנָּךְ, שֶׁאֲנִי לֹא קָנִיתִי לִשְׁתּוֹתוֹ אֵלָא לְבַשַּׁל מְעַט מְעַט.  וְאִם לֹא אָמַר לוֹ לְמִקְפָּה הוּא--אֵינוּ יָכוֹל לְהַחְזִיר, שֶׁהֲרֵי אוֹמֵר לוֹ לָמָּה לֹא שָׁתִיתָ אוֹתוֹ, וְלֹא הָיָה לָךְ לְשַׁהוֹתוֹ עַד שֶׁיַּחְמִיץ.</P>

<P><B>יז,ה</B>  [ד] הַמּוֹכֵר חָבִית שֶׁלְּשֵׁכָר לַחֲבֵרוֹ, וְהֶחָבִית שֶׁלַּמּוֹכֵר, וְהִחְמִיצָה בְּתוֹךְ שְׁלוֹשָׁה יָמִים הָרִאשׁוֹנִים--הֲרֵי זֶה בִּרְשׁוּת הַמּוֹכֵר, וּמַחְזִיר אֶת הַדָּמִים; מִכָּאן וְאִלַּךְ, בִּרְשׁוּת לוֹקֵחַ.  [ה] הַמּוֹכֵר חָבִית שֶׁלְּיַיִן לַחֲבֵרוֹ כְּדֵי לְמָכְרָהּ מְעַט מְעַט, וְהִחְמִיצָה בְּמַחֲצִיתָהּ אוֹ בִּשְׁלִישָׁהּ--חוֹזֶרֶת לַמּוֹכֵר; וְאִם שִׁנָּה הַלּוֹקֵחַ הַנֶּקֶב שֶׁלָּהּ, אוֹ שֶׁהִגִּיעַ יוֹם הַשּׁוּק וְשָׁהָה וְלֹא מָכַר--הֲרֵי הִיא בִּרְשׁוּת הַלּוֹקֵחַ.</P>

<P><B>יז,ו</B>  וְכֵן הַמְּקַבֵּל חָבִית שֶׁלְּיַיִן מֵחֲבֵרוֹ כְּדֵי לְהוֹלִיכָהּ לְמָקוֹם פְּלוֹנִי וּלְמָכְרָהּ שָׁם, וְקֹדֶם שֶׁתַּגִּיעַ לְשָׁם הוּזַל הַיַּיִן אוֹ הִחְמִיצָה--הֲרֵי זוֹ בִּרְשׁוּת הַמּוֹכֵר, מִפְּנֵי שֶׁהֶחָבִית וְהַיַּיִן שֶׁלּוֹ.  וְכֵן כָּל כַּיּוֹצֶא בְּזֶה.</P>

<P><B>יז,ז</B>  [ו] הָאוֹמֵר לַחֲבֵרוֹ יַיִן מְבֻשָּׂם אֲנִי מוֹכֵר לָךְ, חַיָּב לְהַעְמִיד לוֹ עַד הָעֲצֶרֶת.  אָמַר לוֹ יַיִן יָשָׁן אֲנִי מוֹכֵר לָךְ, נוֹתֵן לוֹ מִשֶּׁלְּשָׁנָה שֶׁעָבְרָה; מְיֻשָּׁן, מִשֶּׁלְּשָׁלוֹשׁ שָׁנִים:  וְצָרִיךְ שֶׁיַּעֲמֹד וְלֹא יַחְמִיץ עַד הֶחָג.  וּבִמְקוֹם שֶׁיֵּשׁ שָׁם מִנְהָג יָדוּעַ, הַכֹּל כְּמִנְהַג הַמְּדִינָה.</P>

<P><B>יז,ח</B>  [ז] הָאוֹמֵר לַחֲבֵרוֹ מַרְתֵּף זֶה שֶׁלְּיַיִן אֲנִי מוֹכֵר לָךְ לְמִקְפָּה, אוֹ שֶׁמָּכַר לוֹ מַרְתֵּף שֶׁלְּיַיִן סְתָם--הֲרֵי הַלּוֹקֵחַ מְקַבֵּל עָלָיו עֲשָׂרָה קַנְקַנִּים בְּכָל מֵאָה שֶׁלֹּא יִהְיֶה יֵינָם טוֹב, אֵלָא כְּבָר הִתְחִיל לְהִשְׁתַּנּוֹת; יָתֵר עַל זֶה לֹא יְקַבַּל.</P>

<P><B>יז,ט</B>  [ח] אָמַר לוֹ מַרְתֵּף שֶׁלְּיַיִן לְמִקְפָּה אֲנִי מוֹכֵר לָךְ, אוֹ שֶׁאָמַר לוֹ חָבִית שֶׁלְּיַיִן אֲנִי מוֹכֵר לָךְ--נוֹתֵן לוֹ יַיִן שֶׁכֻּלּוֹ יָפֶה וְרָאוּי לַתַּבְשִׁיל.  אָמַר לוֹ מַרְתֵּף זֶה שֶׁלְּיַיִן--נוֹתֵן לוֹ יֵין הַנִּמְכָּר בְּחָנוּת, שֶׁהֲרֵי הוּא בֵּינוֹנִי לֹא רָע וְלֹא יָפֶה.  אָמַר לוֹ מַרְתֵּף זֶה אֲנִי מוֹכֵר לָךְ, וְלֹא הִזְכִּיר יַיִן--אַפִלּוּ כֻּלּוֹ חֹמֶץ, הִגִּיעוֹ.  וְכֵן כָּל כַּיּוֹצֶא בְּזֶה.</P>

<P><B>יז,י</B>  [ט] הָאוֹמֵר לַחֲבֵרוֹ עֲרֵבָה שֶׁלְּעֵץ אֲנִי מוֹכֵר לָךְ, אוֹ קוֹרַת בֵּית הַבַּד אֲנִי מוֹכֵר לָךְ--אֵינוּ נוֹתֵן לוֹ עֵץ שֶׁרָאוּי לַחְפֹּר בּוֹ עֲרֵבָה, אוֹ קוֹרָה שֶׁרְאוּיָה לְקוֹרַת בֵּית הַבַּד, אֵלָא עֲרֵבָה בְּצוּרָתָהּ, אוֹ קוֹרַת בֵּית הַבַּד בְּצוּרָתָהּ, שֶׁכָּל הָרוֹאֶה אוֹמֵר זוֹ עֲרֵבָה, אוֹ זוֹ קוֹרַת בֵּית הַבַּד.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת מְכִירָה פֵּרֶק יח</H2>

<P><B>יח,א</B>  אָסוּר לְרַמּוֹת אֶת בְּנֵי אָדָם בְּמֶקָּח וּמִמְכָּר, אוֹ לִגְנֹב אֶת דַּעְתָּם; וְאֶחָד גּוֹיִים וְאֶחָד יִשְׂרָאֵל, בְּדָבָר זֶה.  הָיָה יוֹדֵעַ שֶׁיֵּשׁ בְּמִמְכָּרוֹ מוּם, יוֹדִיעוֹ לַלּוֹקֵחַ.  וְאַפִלּוּ לִגְנֹב דַּעַת הַבְּרִיּוֹת בִּדְבָרִים, אָסוּר.</P>

<P><B>יח,ב</B>  אֵין מְפַרְכְּסִין לֹא אֶת הָאָדָם, וְלֹא אֶת הַבְּהֵמָה, וְלֹא אֶת הַכֵּלִים הַיְּשָׁנִים כְּדֵי שֶׁיֵּרָאוּ כַּחֲדָשִׁים.  אֲבָל מְפַרְכֵּס הַחֲדָשִׁים, כְּדֵי שֶׁיָּשׁוּף וִיגַהַץ וִייַפֶּה כָּל צָרְכּוֹ.</P>

<P><B>יח,ג</B>  אֵין מְשַׁרְבְּטִין אֶת הָאָדָם בְּמַיִם שֶׁלְּחִזְרִין וְכַיּוֹצֶא בָּהֶן כְּדֵי שֶׁיִּתְפַּח וְיֵרָאוּ פָּנָיו שְׁמֵנִים, וְלֹא צוֹבְעִין אֶת הַפָּנִים בְּסָרָק וְכַיּוֹצֶא בּוֹ, וְלֹא נוֹפְחִין אֶת הַקְּרָבַיִם, וְלֹא שׁוֹרִין אֶת הַבָּשָׂר בַּמַּיִם; וְכֵן כָּל כַּיּוֹצֶא בִּדְבָרִים אֵלּוּ אֲסוּרִין.  וְאֵין מוֹכְרִין בְּשַׂר נְבֵלָה לַגּוֹי בִּכְלַל בְּשַׂר שְׁחוּטָה, אַף עַל פִּי שֶׁהַנְּבֵלָה אֶצְלוֹ כַּשְּׁחוּטָה.</P>

<P><B>יח,ד</B>  מֻתָּר לָבֹר אֶת הַגָּרִיסִין, אֲבָל לֹא עַל פִּי הַמְּגוּרָה, שְׁאֵינוּ אֵלָא כְּגוֹנֵב אֶת הָעַיִן, וְיִדָּמֶה שֶׁהַכֹּל בָּרוּר.  וּמֻתָּר לַחֶנְוָנִי לְחַלַּק קְלָיוֹת וֶאֱגוֹזִים לַתִּינוֹקוֹת וְלַשְּׁפָחוֹת כְּדֵי לְהַרְגִּילָן לָבוֹא אֶצְלוֹ; וּפוֹחֵת מִשַּׁעַר שֶׁבַּשּׁוּק כְּדֵי לְהַרְבּוֹת בְּמַקִּיפִין מִמֶּנּוּ, וְאֵין בְּנֵי הַשּׁוּק יְכוּלִין לְעַכַּב עָלָיו, וְאֵין בְּזֶה גְּנֵבַת דַּעַת.</P>

<P><B>יח,ה</B>  אֵין מְעָרְבִין פֵּרוֹת בְּפֵרוֹת, אַפִלּוּ חֲדָשִׁים בַּחֲדָשִׁים, וְאֵין צָרִיךְ לוֹמַר יְשָׁנִים בַּחֲדָשִׁים:  וְאַפִלּוּ הַיְּשָׁנִים בְּיֹקֶר וְהַחֲדָשִׁים בְּזוֹל, מִפְּנֵי שֶׁהַלּוֹקֵחַ רוֹצֶה לְיַשְּׁנָן.</P>

<P><B>יח,ו</B>  בַּיַּיִן הִתִּירוּ לְעָרַב קָשֶׁה בְּרַךְ בֵּין הַגִּתּוֹת בִּלְבָד, מִפְּנֵי שֶׁמַּשְׁבִּיחוֹ.  וְאִם הָיָה טַעְמוֹ נִכָּר, מֻתָּר לְעָרַב בְּכָל מָקוֹם:  שֶׁכָּל דָּבָר הַנִּכָּר טַעְמוֹ, הַלּוֹקֵחַ מַרְגִּישׁ בּוֹ; וּלְפִיכָּךְ מֻתָּר לְעָרַב אוֹתוֹ.</P>

<P><B>יח,ז</B>  [ו] אֵין מְעָרְבִין מַיִם בְּיַיִן.  וּמִי שֶׁנִּתְעָרַב לוֹ מַיִם בְּיֵינוֹ--לֹא יִמְכְּרֶנּוּ בְּחָנוּת, אֵלָא אִם כֵּן מוֹדִיעוֹ; וְלֹא לַתַּגָּר אַף עַל פִּי שֶׁמּוֹדִיעוֹ, שֶׁמֶּא יְרַמֶּה בּוֹ אֲחֵרִים.  וּמְקוֹם שֶׁנָּהֲגוּ לְהַטִּיל מַיִם בַּיַּיִן, יַטִּיל:  וְהוּא, שֶׁיִּהְיֶה בֵּין הַגִּתּוֹת.</P>

<P><B>יח,ח</B>  [ז] הַתַּגָּר נוֹטֵל מֵחָמֵשׁ גִּתּוֹת, וְנוֹתֵן לְתוֹךְ פִּיטָס אֶחָד; מֵחָמֵשׁ גְּרָנוֹת, וְנוֹתֵן לְתוֹךְ מְגוּרָה אַחַת:  וּבִלְבָד, שֶׁלֹּא יִתְכַּוַּן לְעָרַב.</P>

<P><B>יח,ט</B>  [ח] אָסוּר לְעָרַב שְׁמָרִים בֵּין בְּיַיִן בֵּין בְּשֶׁמֶן, וְאַפִלּוּ כָּל שְׁהוּא; וְאַפִלּוּ שְׁמָרִים שֶׁלְּאֶמֶשׁ בִּשְׁמָרִים שֶׁלְּיוֹם, אָסוּר.  אֲבָל אִם עִרָּה הַיַּיִן מִכְּלִי לִכְלִי, נוֹתֵן שְׁמָרָיו לְתוֹכוֹ.</P>

<P><B>יח,י</B>  [ט] הַמּוֹכֵר לַחֲבֵרוֹ שֶׁמֶן מְזֻקָּק, אֵינוּ מְקַבֵּל שְׁמָרִים.  מָכַר לוֹ שֶׁמֶן סְתָם, מְקַבֵּל לוֹג וּמֶחְצָה שְׁמָרִים לְכָל מֵאָה לוֹג; וּמְקַבֵּל בִּשְׁאָר שְׁמָרִים שֶׁמֶן עָכוּר הָעוֹלֶה לְמַעְלָה עַל פְּנֵי הַשֶּׁמֶן, יָתֵר עַל הַשְּׁמָרִים הַיְּדוּעִים בְּאוֹתוֹ מָקוֹם.  [י] בַּמֶּה דְּבָרִים אֲמוּרִים, בְּשֶׁנָּתַן לוֹ הַמָּעוֹת בְּתִשְׁרִי שֶׁהַשֶּׁמֶן עָכוּר, וְלָקַח הַשֶּׁמֶן בְּנִיסָן בְּמִדַּת תִּשְׁרִי, שְׁהִיא גְּדוֹלָה מִפְּנֵי אוֹתוֹ הַשֶּׁמֶן הַקּוֹפֶה לְמַעְלָה.  אֲבָל אִם לָקַח בְּמִדַּת נִיסָן, שְׁהִיא קְטַנָּה מִפְּנֵי שֶׁכְּבָר צָלַל הַשֶּׁמֶן--אֵינוּ מְקַבֵּל אֵלָא הַשְּׁמָרִים בִּלְבָד.</P>

<P><B>יח,יא</B>  הַמּוֹכֵר חִטִּים לַחֲבֵרוֹ, מְקַבֵּל עָלָיו רֹבַע קִיטוֹנוֹת לְכָל סְאָה.  שְׂעוֹרִים, מְקַבֵּל עָלָיו רֹבַע נִשּׁוֹבוֹת לְכָל סְאָה.  עֲדָשִׁים, מְקַבֵּל עָלָיו רֹבַע עַפְרוּרִית לִסְאָה.  תְּאֵנִים, מְקַבֵּל עָלָיו עֶשֶׂר מַתְלִיעוֹת לְכָל מֵאָה.  מָכַר לוֹ שְׁאָר פֵּרוֹת, מְקַבֵּל עָלָיו רֹבַע טִנּוֹפוֹת לְכָל סְאָה.</P>

<P><B>יח,יב</B>  נִמְצָא בָּהֶן יָתֵר עַל הַשֵּׁעוּרִין הָאֵלּוּ כָּל שְׁהוּא--יְנַפֶּה אֶת הַכֹּל, וְיִתֵּן לוֹ פֵּרוֹת מְנֻפִּין וּבְרוּרִין שְׁאֵין בָּהֶן כְּלוּם.  [יב] וְאֵין כָּל אֵלּוּ הַדְּבָרִים אֲמוּרִים, אֵלָא בִּמְקוֹם שְׁאֵין לָהֶם מִנְהָג; אֲבָל בִּמְקוֹם שֶׁיֵּשׁ לָהֶם מִנְהָג, הַכֹּל כְּמִנְהַג הַמְּדִינָה.</P>

<P><B>יח,יג</B>  יֵשׁ מְקוֹמוֹת שֶׁנָּהֲגוּ שֶׁיִּהְיוּ כָּל הַפֵּרוֹת בְּרוּרִין וּמְנֻקִּין מִכָּל דָּבָר, וְשֶׁיִּהְיוּ הַיֵּינוֹת וְהַשְּׁמָנִים צְלוּלִין, וְלֹא יִמָּכְרוּ שְׁמָרִים כְּלָל.  וְיֵשׁ מְקוֹמוֹת שֶׁנָּהֲגוּ אַפִלּוּ הָיוּ בָּהֶן מֶחְצָה שְׁמָרִים, אוֹ שֶׁהָיָה בַּפֵּרוֹת מֶחְצָה עָפָר אוֹ תֶּבֶן אוֹ מִין אַחֵר, יִמָּכֵר כְּמוֹת שְׁהוּא.</P>

<P><B>יח,יד</B>  לְפִיכָּךְ הַבּוֹרֵר צְרוֹר מִתּוֹךְ גָּרְנוֹ שֶׁלַּחֲבֵרוֹ, נוֹתֵן לוֹ דְּמֵי חִטִּים כְּשֵׁעוּר צְרוֹר שֶׁבֵּרַר, שֶׁאִלּוּ הִנִּיחוֹ, הָיָה נִמְכָּר בְּמִדַּת הַחִטִּים; וְאִם תֹּאמַר יַחְזִירֶנּוּ, הֲרֵי אָמְרוּ אָסוּר לְעָרַב כָּל שְׁהוּא.</P>

<P><B>יח,טו</B>  [יד] הַמּוֹכֵר קַנְקַנִּים בַּשָּׁרוֹן בִּמְקוֹם שְׁאֵין מִנְהָג, מְקַבֵּל לְכָל מֵאָה עֲשָׂרָה פֻּטְסוֹת:  וְהוּא, שֶׁיִּהְיוּ נָאוֹת וַעֲשׂוּיוֹת בְּגָפְרִית.
<BR> </P>

<H2>הִלְכּוֹת מְכִירָה פֵּרֶק יט</H2>

<P><B>יט,א</B>  אָסוּר לַמּוֹכֵר לִמְכֹּר לַחֲבֵרוֹ קַרְקָע אוֹ מִטַּלְטְלִין שֶׁיֵּשׁ עֲלֵיהֶן עֲסֵקִין וְיֵשׁ בָּהֶן דִּין, עַד שֶׁיּוֹדִיעוֹ:  שֶׁאַף עַל פִּי שֶׁהָאַחְרָיוּת עָלָיו, אֵין אָדָם רוֹצֶה שֶׁיִּתֵּן מָעוֹתָיו, וְיֵרֵד לַדִּין וְיִהְיֶה נִתְבָּע מֵאֲחֵרִים.</P>

<P><B>יט,ב</B>  הַמּוֹכֵר קַרְקָע לַחֲבֵרוֹ, וְאַחַר שֶׁקְּנָיָהּ הַלּוֹקֵחַ בְּאֶחָד מִן הַדְּרָכִים שֶׁקּוֹנִין בָּהֶן, קֹדֶם שֶׁיִּשְׁתַּמַּשׁ בָּהּ, יָצְאוּ עָלֶיהָ מְעַרְעֲרִין--הֲרֵי זֶה יָכוֹל לַחְזֹר בּוֹ:  שְׁאֵין לָךְ מוּם גָּדוֹל מִזֶּה, שֶׁעֲדַיִן לֹא נִהְנָה בּוֹ וּבָאוּ הַתּוֹבְעִין.  לְפִיכָּךְ יִבְטַל הַמֶּקָּח, וְיַחְזִיר הַמּוֹכֵר אֶת הַדָּמִים וְיַעֲשֶׂה דִּין עִם הַמְּעַרְעֲרִין.</P>

<P><B>יט,ג</B>  וְאִם נִשְׁתַּמַּשׁ בָּהּ הַלּוֹקֵחַ כָּל שְׁהוּא, וְאַפִלּוּ דָּשׁ הַמְּצָר שֶׁלָּהּ וְעֵרְבוֹ עִם הָאָרֶץ--אֵינוּ יָכוֹל לַחְזֹר בּוֹ, אֵלָא עוֹשֶׂה דִּין עִם הַמְּעַרְעֲרִין; וְאִם הוֹצִיאוּהָ מִיָּדוֹ בַּדִּין, יַחְזֹר עַל הַמּוֹכֵר כְּדִין כָּל הַנִּטְרָפִין.</P>

<P><B>יט,ד</B>  [ג] כָּל הַמּוֹכֵר קַרְקָע אוֹ עֶבֶד אוֹ שְׁאָר מִטַּלְטְלִין, הֲרֵי זֶה חַיָּב בְּאַחְרָיוּתָן.  כֵּיצַד:  אִם הוֹצִיאוּ הַמֶּקָּח מִיַּד הַלּוֹקֵחַ מֵחֲמַת הַמּוֹכֵר--חוֹזֵר הַלּוֹקֵחַ וְנוֹטֵל כָּל הַדָּמִים שֶׁנָּתַן מִן הַמּוֹכֵר, שֶׁהֲרֵי נִלְקַח הַמֶּקָּח מֵחֲמָתוֹ.</P>

<P><B>יט,ה</B>  כָּךְ הוּא הַדִּין בְּכָל מִמְכָּר, אַף עַל פִּי שֶׁלֹּא פֵרַשׁ הַלּוֹקֵחַ דָּבָר זֶה אֵלָא קָנָה סְתָם.  אַפִלּוּ מָכַר הַקַּרְקָע בַּשְּׁטָר, וְלֹא הִזְכִּיר בּוֹ הָאַחְרָיוּת--הֲרֵי זֶה חַיָּב בְּאַחְרָיוּתָהּ:  שֶׁהָאַחְרָיוּת שֶׁלֹּא הֻזְכְּרָה, טְעוּת סוֹפֵר הִיא.</P>

<P><B>יט,ו</B>  [ד] בַּמֶּה דְּבָרִים אֲמוּרִים, בְּשֶׁהוֹצִיאוּ הַמֶּקָּח מִיַּד הַלּוֹקֵחַ בֵּית דִּין שֶׁלְּיִשְׂרָאֵל, כְּגוֹן שֶׁהָיָה הַמֶּקָּח מִטַּלְטְלִין וְהָיוּ גְּנוּבִין אוֹ גְּזוּלִין, אוֹ שֶׁהָיְתָה הַקַּרְקָע גְּזוּלָה, אוֹ שֶׁבָּא בַּעַל חוֹב שֶׁלַּמּוֹכֵר וּטְרָפָהּ מִיַּד הַלּוֹקֵחַ; וְהַכֹּל בְּבֵית דִּין שֶׁלְּיִשְׂרָאֵל.</P>

<P><B>יט,ז</B>  אֲבָל אִם הַגּוֹי הוּא שֶׁהוֹצִיא הַמֶּקָּח מִיַּד הַלּוֹקֵחַ--בֵּין בְּדִין הַמֶּלֶךְ, בֵּין בְּעַרְכָּיוֹת שֶׁלָּהֶן--אֵין הַמּוֹכֵר חַיָּב בְּאַחְרָיוּתוֹ; וְאַף עַל פִּי שֶׁהַגּוֹי טוֹעֵן שֶׁהַמּוֹכֵר גָּנַב חֵפֶץ זֶה אוֹ גְּזָלוֹ מִמֶּנּוּ, וְהֵבִיא עֵדֵי גּוֹיִים עַל כָּךְ--אֵין הַמּוֹכֵר חַיָּב כְּלוּם:  שֶׁזֶּה אֹנֶס הוּא, וְאֵין הַמּוֹכֵר חַיָּב בְּאַחְרָיוּת הָאֹנֶס.</P>

<P><B>יט,ח</B>  [ה] הַמּוֹכֵר קַרְקָע לַחֲבֵרוֹ, וְהִתְנָה עִמּוֹ שֶׁכָּל אֹנֶס שֶׁיִּוָּלֵד בְּקַרְקָע זוֹ יִהְיֶה חַיָּב לְשַׁלַּם--אַפִלּוּ בָּא גּוֹי וּגְזָלָהּ מֵחֲמַת הַמּוֹכֵר, חַיָּב לְשַׁלַּם.  אֲבָל אִם נִפְסַק הַנָּהָר שֶׁהָיָה מַשְׁקֶה אוֹתָהּ, אוֹ שֶׁחָזַר הַנָּהָר לַעֲבֹר בְּתוֹכָהּ וְנַעֲשָׂת בְּרֵכָה, אוֹ שֶׁבָּאָה זְוָעָה וְהִשְׁחִיתָה אוֹתָהּ--הֲרֵי זֶה פָּטוּר:  שֶׁאֵלּוּ וְכַיּוֹצֶא בָּהֶן אֹנֶס שְׁאֵינוּ מָצוּי הוּא, וְלֹא עָלָה עַל לֵב הַמּוֹכֵר דָּבָר זֶה הַפֶּלֶא בָּעֵת שֶׁהִתְנָה; וְכָל אֹנֶס שְׁאֵינוּ מָצוּי, אֵינוּ בִּכְלַל תְּנָאי זֶה.</P>

<P><B>יט,ט</B>  [ו] וְהוּא הַדִּין לְכָל תְּנָאי שֶׁבְּמָמוֹן, שֶׁאוֹמְדִין דַּעַת הַמַּתְנֶה, וְאֵין כּוֹלְלִין בְּאוֹתוֹ הַתְּנָאי אֵלָא הַדְּבָרִים הַיְּדוּעִין שֶׁבִּגְלָלָן הָיָה הַתְּנָאי, וְהֶם שֶׁהָיוּ בְּדַעַת הַמַּתְנֶה בְּעֵת שֶׁהִתְנָה.</P>

<P><B>יט,י</B>  [ז] מַעֲשֶׂה בְּאֶחָד שֶׁשָּׂכַר מַלָּחִים לְהַעְבִיר שֻׁמְשְׁמִין לְמָקוֹם פְּלוֹנִי, וְהִתְנָה עִמָּהֶם שְׁהֶן חַיָּבִין בְּכָל אֹנֶס שֶׁיֵּארַע לָהֶם עַד שֶׁיַּגִּיעוּ הַשֻּׁמְשְׁמִין לְמָקוֹם פְּלוֹנִי, וְנִפְסַק הַנָּהָר שֶׁהָיוּ מוֹלִיכִין בּוֹ; וְאָמְרוּ חֲכָמִים זֶה אֹנֶס שְׁאֵינוּ מָצוּי, וְאֵין חַיָּבִין לְהוֹלִיךְ שֻׁמְשְׁמִין אֵלּוּ עַל גַּבֵּי בְּהֵמָה עַד אוֹתוֹ הַמָּקוֹם.  וְכֵן כָּל כַּיּוֹצֶא בְּזֶה.</P>

<P><B>יט,יא</B>  [ח] הַמּוֹכֵר קַרְקָע לַחֲבֵרוֹ, וְהִתְנָה הַמּוֹכֵר שֶׁלֹּא יִהְיֶה עָלָיו אַחְרָיוּת--אַפִלּוּ נוֹדַע בַּוַּדַּאי שֶׁזּוֹ הָאָרֶץ גְּזוּלָה, וְיָצָאת מִיַּד הַלּוֹקֵחַ--אֵין הַמּוֹכֵר חַיָּב כְּלוּם; וְאֵין צָרִיךְ לוֹמַר אִם בָּא בַּעַל חוֹב וּטְרָפָהּ, שְׁאֵינוּ מַחְזִיר לוֹ כְּלוּם:  שֶׁכָּל תְּנָאי שֶׁבְּמָמוֹן קַיָּם.</P>

<P><B>יט,יב</B>  [ט] רְאוּבֵן שֶׁמָּכַר שָׂדֶה לְשִׁמְעוֹן שֶׁלֹּא בְּאַחְרָיוּת, וּבָא לֵוִי לְהוֹצִיאָהּ מִיַּד שִׁמְעוֹן--אִם רָצָה רְאוּבֵן לַעֲשׂוֹת דִּין עִם לֵוִי, עוֹשֶׂה; וְאֵין לֵוִי יָכוֹל לוֹמַר לוֹ מַה לִי וְלָךְ, וַהֲרֵי אֵין עָלֶיךָ אַחְרָיוּת--שֶׁהֲרֵי רְאוּבֵן אוֹמֵר לוֹ אֵין רְצוֹנִי שֶׁתִּהְיֶה לְשִׁמְעוֹן תַּרְעֹמֶת עָלַי, שֶׁהֲרֵי הִפְסִיד בִּגְלָלִי.</P>

<P><B>יט,יג</B>  [י] רְאוּבֵן שֶׁמָּכַר שָׂדֶה לְשִׁמְעוֹן שֶׁלֹּא בְּאַחְרָיוּת, וְחָזַר וּלְקָחָהּ מִשִּׁמְעוֹן בְּאַחְרָיוּת, וּבָא בַּעַל חוֹב שֶׁלִּרְאוּבֵן לִטְרֹף אוֹתָהּ מִמֶּנּוּ--אֵינוּ יָכוֹל לַחְזֹר עַל שִׁמְעוֹן:  שֶׁאַף עַל פִּי שֶׁלֹּא קִבַּל עָלָיו אַחְרָיוּת לְשִׁמְעוֹן, אַחְרָיוּת עַצְמוֹ קִבַּל, שֶׁלֹּא יִהְיֶה הוּא הַמּוֹכֵר, וְהוּא הַמּוֹצִיא לְעַצְמוֹ.</P>

<P><B>יט,יד</B>  אֲבָל אִם בָּא בַּעַל חוֹב שֶׁלְּיַעֲקוֹב אֲבִיהֶם, וּטְרָפָהּ מִיַּד רְאוּבֵן--חוֹזֵר בְּכָל הַדָּמִים עַל שִׁמְעוֹן:  מִפְּנֵי שֶׁשִּׁמְעוֹן קִבַּל לוֹ הָאַחְרָיוּת, וּרְאוּבֵן לֹא קִבַּל לְשִׁמְעוֹן אַחְרָיוּת אֲחֵרִים כְּלָל.
<BR> </P>

<H2>הִלְכּוֹת מְכִירָה פֵּרֶק כ</H2>

<P><B>כ,א</B>  הַמְּבַקֵּשׁ לִקְנוֹת מֶקַּח מֵחֲבֵרוֹ, מוֹכֵר אוֹמֵר בְּמָאתַיִם אֲנִי מוֹכֵר, וְהַלּוֹקֵחַ אוֹמֵר אֵינִי קוֹנֶה אֵלָא בְּמָנֶה, וְהָלַךְ זֶה לְבֵיתוֹ וְזֶה לְבֵיתוֹ, וְאַחַר כָּךְ נִתְקַבְּצוּ, וּמָשַׁךְ זֶה הַחֵפֶץ סְתָם--אִם הַמּוֹכֵר הוּא שֶׁתָּבַע הַלּוֹקֵחַ וְנָתַן לוֹ הַחֵפֶץ, אֵינוּ נוֹתֵן אֵלָא מָנֶה; וְאִם הַלּוֹקֵחַ הוּא שֶׁבָּא וּמָשַׁךְ הַחֵפֶץ סְתָם, חַיָּב לִתֵּן מָאתַיִם.</P>

<P><B>כ,ב</B>  הַלּוֹקֵחַ מֶקָּח מֵאֶחָד מֵחֲמִשָּׁה בְּנֵי אָדָם, וְכָל אֶחָד מֵהֶן תּוֹבֵעַ אוֹתוֹ וְאוֹמֵר אֲנִי הוּא בַּעַל הַמֶּקָּח, וְהוּא אֵינוּ יוֹדֵעַ מִמִּי מֵהֶן לָקַח--מַנִּיחַ דְּמֵי הַמֶּקָּח בֵּינֵיהֶם, וּמִסְתַּלֵּק; וְיִהְיוּ הַדָּמִים מֻנָּחִין עַד שֶׁיּוֹדוּ, אוֹ עַד שֶׁיָּבוֹא אֵלִיָּהוּ.  וְאִם הָיָה חָסִיד, נוֹתֵן דָּמִים לְכָל אֶחָד וְאֶחָד כְּדֵי לָצֵאת יְדֵי שָׁמַיִם.</P>

<P><B>כ,ג</B>  לָקַח מֶקָּח מֵאַחַד מֵהֶן, וְכָפַר בּוֹ וְנִשְׁבַּע עַל שֶׁקֶר, וְעָשָׂה תְּשׁוּבָה וַהֲרֵי הוּא רוֹצֶה לְשַׁלַּם, וְכָל אֶחָד וְאֶחָד תּוֹבֵעַ אוֹתוֹ וְאוֹמֵר אֲנִי הוּא שֶׁכָּפַרְתָּ בִּי וְנִשְׁבַּעְתָּ לִי, וְהוּא אוֹמֵר אֵינִי יוֹדֵעַ--חַיָּב לְשַׁלַּם לְכָל אֶחָד וְאֶחָד, מִפְּנֵי שֶׁעָבַר עֲבֵרָה.</P>

<P><B>כ,ד</B>  נֶאֱמָן בַּעַל הַמֶּקָּח לוֹמַר לְזֶה מָכַרְתִּי, וּלְזֶה לֹא מָכַרְתִּי:  אֵימָתַי, בִּזְמָן שֶׁהַמֶּקָּח יוֹצֶא מִתַּחַת יָדוֹ.  אֲבָל אִם אֵין הַמֶּקָּח יוֹצֶא מִתַּחַת יָדוֹ, הֲרֵי הוּא עֵד אֶחָד בִּלְבָד, וְדִינוֹ בְּעֵדוּת זוֹ כְּדִין כָּל אָדָם, שֶׁהֲרֵי אֵינוּ נוֹגֵעַ בְּעֵדוּתוֹ.</P>

<P><B>כ,ה</B>  לְפִיכָּךְ אִם נָטַל הַדָּמִים מִשְּׁנַיִם, וְנָטַל מֵאֶחָד מִדַּעְתּוֹ וּמֵאֶחָד בְּעַל כָּרְחוֹ, וְלֹא יָדַע מִמִּי נָטַל מִדַּעְתּוֹ וּמִמִּי נָטַל בְּעַל כָּרְחוֹ--בֵּין שֶׁהָיָה הַמֶּקָּח בְּיָדוֹ, בֵּין שֶׁהָיוּ שְׁנֵיהֶן תּוֹפְסִין בּוֹ--אֵין כָּאן עֵדוּת כְּלָל, וְכָל אֶחָד מִשְּׁנֵיהֶן נִשְׁבָּע בְּתַקָּנַת חֲכָמִים בִּנְקִיטַת חֵפֶץ וְנוֹטֵל חֲצִי הַמֶּקָּח וַחֲצִי הַדָּמִים.</P>

<P><B>כ,ו</B>  [ה] הֲרֵי שֶׁטָּעַן עַל חֲבֵרוֹ וְאָמַר מָכַרְתָּ לִי, וְזֶה אוֹמֵר לֹא מָכַרְתִּי, אוֹ מָכַרְתִּי, וְלֹא נָתַתָּ לִי דָּמִים; אוֹ שֶׁטָּעַן הַלּוֹקֵחַ שֶׁנָּתַן הַדָּמִים, וַעֲדַיִן לֹא מָשַׁךְ, אוֹ שֶׁאָמַר מָשַׁכְתִּי וְלֹא רָאִיתִי מוּם זֶה, וְהַמּוֹכֵר אוֹמֵר לוֹ הוֹדַעְתִּיו לָךְ; אוֹ שֶׁאָמַר הָאֶחָד מֵהֶם כָּךְ וְכָּךְ הָיָה תְּנָאי בֵּינֵינוּ, וְהָאֶחָד אוֹמֵר לֹא הָיָה שָׁם תְּנָאי:  בְּכָל אֵלּוּ הַטְּעָנוֹת וְכַיּוֹצֶא בָּהֶן--הַמּוֹצִיא מֵחֲבֵרוֹ, עָלָיו הָרְאָיָה.</P>

<P><B>כ,ז</B>  [ו] לֹא הָיְתָה שָׁם רְאָיָה--נִשְׁבָּע הַכּוֹפֵר שֶׁמְּבַקְּשִׁין לְהוֹצִיא מִיָּדוֹ, שְׁבוּעַת הֶסֵּת; וְאִם הוֹדָה בְּמִקְצָת, אוֹ שֶׁיֵּשׁ עָלָיו עֵד אֶחָד--נִשְׁבָּע שְׁבוּעַת הַתּוֹרָה, כִּשְׁאָר הַטְּעָנוֹת כֻּלָּן.</P>

<P><B>כ,ח</B>  [ז] אָמַר לַחֶנְוָנִי תֶּן לִי בְּדֵינָר פֵּרוֹת, וְנָתַן לוֹ, וַהֲרֵי הַפֵּרוֹת מֻנָּחִין בִּרְשׁוּת הָרַבִּים, וְהַחֶנְוָנִי תּוֹבֵעַ הַדֵּינָר, וּבַעַל הַבַּיִת אוֹמֵר לוֹ נְתַתִּיו לָךְ וְהִשְׁלַכְתָּ אוֹתוֹ לְתוֹךְ כִּיסָךְ--הֲרֵי זֶה הַלּוֹקֵחַ נִשְׁבָּע בְּתַקָּנַת חֲכָמִים בִּנְקִיטַת חֵפֶץ, וְנוֹטֵל הַפֵּרוֹת, הוֹאִיל וּכְבָר יָצְאוּ מֵרְשׁוּת הַמּוֹכֵר, וַהֲרֵי הֶן בִּרְשׁוּת הָרַבִּים.  וְאִלּוּ הָיוּ בִּרְשׁוּת הַלּוֹקֵחַ--הָיָה נִשְׁבָּע הֶסֵּת, וְנִפְטָר; וְאִלּוּ הָיוּ עֲדַיִן בִּרְשׁוּת הַחֶנְוָנִי--הָיָה נִשְׁבָּע הֶסֵּת, וְיִשָּׁאֲרוּ פֵּרוֹתָיו אֶצְלוֹ.</P>

<P><B>כ,ט</B>  [ח] נָתַן הַלּוֹקֵחַ דֵּינָר לַחֶנְוָנִי, וּבָא לִטֹּל פֵּרוֹת הַמֻּנָּחִין בִּרְשׁוּת הָרַבִּים, וְאָמַר לוֹ הַחֶנְוָנִי דֵּינָר זֶה שֶׁנָּתַתָּ לִי עַכְשָׁו הוּא דְּמֵי פֵּרוֹת שֶׁכְּבָר נְתַתִּים לָךְ וְהוֹלַכְתָּם לְתוֹךְ בֵּיתָךְ, אֲבָל פֵּרוֹתַי אֵלּוּ הַמֻּנָּחִין בִּרְשׁוּת הָרַבִּים מֵעוֹלָם לֹא מְכַרְתִּים לָךְ--הֲרֵי הַחֶנְוָנִי נִשְׁבָּע בְּתַקָּנַת חֲכָמִים בִּנְקִיטַת חֵפֶץ שֶׁכָּךְ הָיָה הַדָּבָר, וּמַחְזִיר פֵּרוֹתָיו לַחֶנְוָנִי:  שֶׁהֲרֵי לֹא הוֹדָה לוֹ שֶׁמְּכָרָן מֵעוֹלָם.  וְאִלּוּ הָיוּ בְּחָנוּתוֹ, הָיָה נִשְׁבָּע הֶסֵּת כְּמוֹ שֶׁבֵּאַרְנוּ.</P>

<P><B>כ,י</B>  [ט] וְכֵן הַדִּין בְּנוֹתֵן דֵּינָר לַשֻּׁלְחָנִי לִטֹּל מָעוֹת, בִּזְמָן שֶׁהַמָּעוֹת צְבוּרִין בִּרְשׁוּת הָרַבִּים--אִם הוֹדָה הַשֻּׁלְחָנִי שֶׁמְּכָרָן, וַעֲדַיִן לֹא נָטַל הַדֵּינָר--נִשְׁבָּע הַלּוֹקֵחַ בִּנְקִיטַת חֵפֶץ שֶׁנָּתַן, וְנוֹטֵל הַמָּעוֹת; וְאִם לֹא הוֹדָה שֶׁמְּכָרָן, אַף עַל פִּי שֶׁמּוֹדֶה שֶׁלָּקַח מִמֶּנּוּ דֵּינָר עַתָּה, וְטוֹעֵן שֶׁדֵּינָר זֶה דְּמֵי הַמָּעוֹת שֶׁכְּבָר הוֹלִיכָן הַלּוֹקֵחַ לְתוֹךְ בֵּיתוֹ--הֲרֵי הַשֻּׁלְחָנִי נִשְׁבָּע בִּנְקִיטַת חֵפֶץ, וְיַחְזִיר מָעוֹתָיו לְחָנוּתוֹ.</P>

<P><B>כ,יא</B>  [י] הַמַּחְלִיף פָּרָה בַּחֲמוֹר, וְיָלְדָה, וְכֵן הַמּוֹכֵר שִׁפְחָתוֹ, וְיָלְדָה--זֶה אוֹמֵר עַד שֶׁלֹּא מָכַרְתִּי יָלְדָה, וְזֶה אוֹמֵר מִשֶּׁלָּקַחְתִּי יָלְדָה, אַפִלּוּ אָמַר הַמּוֹכֵר אֵינִי יוֹדֵעַ--עַל הַלּוֹקֵחַ לְהָבִיא רְאָיָה.  אַף עַל פִּי שֶׁהַפָּרָה עוֹמֶדֶת בָּאֲגַם, וְהַשִּׁפְחָה עוֹמֶדֶת בַּסִּמְטָה--הֲרֵי הֶן בְּחֶזְקַת הַמּוֹכֵר, עַד שֶׁיָּבִיא הַלּוֹקֵחַ רְאָיָה.</P>

<P><B>כ,יב</B>  לֹא הֵבִיא רְאָיָה, יִשָּׁבַע הַמּוֹכֵר בִּנְקִיטַת חֵפֶץ עַל וֶלֶד הַפָּרָה.  אֲבָל עַל וֶלֶד הַשִּׁפְחָה, אֵינוּ נִשְׁבָּע אֵלָא הֶסֵּת, שְׁאֵין נִשְׁבָּעִין בִּנְקִיטַת חֵפֶץ עַל הָעֲבָדִים וְלֹא עַל הַקַּרְקָעוֹת, כְּמוֹ שֶׁיִּתְבָּאַר בְּהִלְכּוֹת טוֹעֵן וְנִטְעָן.</P>

<P><B>כ,יג</B>  [יא] זֶה אוֹמֵר אֵינִי יוֹדֵעַ, וְזֶה אוֹמֵר אֵינִי יוֹדֵעַ, וְאֵינָהּ בִּרְשׁוּת אֶחָד מֵהֶן--יַחְלֹקוּ; זֶה אוֹמֵר בִּרְשׁוּתִי יָלְדָה, וְהָאַחֵר שׁוֹתֵק--זָכָה הַטּוֹעֵן בַּוֶּלֶד.</P>

<P><B>כ,יד</B>  [יב] מִי שֶׁהָיוּ לוֹ שְׁנֵי עֲבָדִים קָטָן וְגָדוֹל, אוֹ שְׁתֵּי שָׂדוֹת גְּדוֹלָה וּקְטַנָּה, הַלּוֹקֵחַ אוֹמֵר גְּדוֹלִים לָקַחְתִּי, וְהַמּוֹכֵר אוֹמֵר קְטַנִּים הוּא שֶׁמָּכַרְתִּי--עַל הַלּוֹקֵחַ לְהָבִיא רְאָיָה, אוֹ יִשָּׁבַע הַמּוֹכֵר הֶסֵּת שֶׁלֹּא מָכַר אֵלָא קָטָן.</P>

<P><B>כ,טו</B>  [יג] אָמַר הַלּוֹקֵחַ גָּדוֹל לָקַחְתִּי, וְהַמּוֹכֵר שׁוֹתֵק--זָכָה בַּגָּדוֹל.  וְאִם אָמַר הַמּוֹכֵר אֵינִי יוֹדֵעַ, עַל הַלּוֹקֵחַ לְהָבִיא רְאָיָה; אוֹ יִשָּׁבַע הַמּוֹכֵר הֶסֵּת שְׁאֵינוּ יוֹדֵעַ, וְאֵין לְזֶה אֵלָא הַקָּטָן.</P>

<P><B>כ,טז</B>  [יד] כָּל מִי שֶׁנֻּלַּד הַסָּפֵק בִּרְשׁוּתוֹ, עָלָיו לְהָבִיא רְאָיָה.  כֵּיצַד:  הַמַּחְלִיף פָּרָה בַּחֲמוֹר, וּמָשַׁךְ בַּעַל הַחֲמוֹר אֶת הַפָּרָה, וְלֹא הִסְפִּיק בַּעַל הַפָּרָה לִמְשֹׁךְ אֶת הַחֲמוֹר, עַד שֶׁמֵּת הַחֲמוֹר--עַל בַּעַל הַחֲמוֹר לְהָבִיא רְאָיָה שֶׁהָיְתָה חֲמוֹרוֹ קַיֶּמֶת, בְּעֵת מְשִׁיכַת הַפָּרָה.  וְכֵן כָּל כַּיּוֹצֶא בְּזֶה.</P>

<P><B>כ,יז</B>  [טו] מַחַט שֶׁנִּמְצֵאת בְּעֹבִי בֵּית הַכּוֹסוֹת, וְנִקְּבָה אוֹתוֹ נֶקֶב מְפֻלָּשׁ--אִם נִמְצָא עָלֶיהָ קֹרֶט דָּם, בַּיָּדוּעַ שֶׁזּוֹ נִטְרְפָה קֹדֶם שְׁחִיטָה; לְפִיכָּךְ אִם הֻגְלָד פִּי הַמַּכָּה, בַּיָּדוּעַ שְׁהִיא הָיְתָה טְרֵפָה שְׁלוֹשָׁה יָמִים קֹדֶם שְׁחִיטָה.  לֹא הֻגְלָד פִּי הַמַּכָּה--הֲרֵי הַדָּבָר סָפֵק, וְעַל הַטַּבָּח לְהָבִיא רְאָיָה שֶׁקֹּדֶם לְקִיחָתוֹ נִטְרְפָה:  שֶׁהֲרֵי בִּרְשׁוּתוֹ נֻלַּד הַסָּפֵק.  וְאִם לֹא הֵבִיא רְאָיָה, יְשַׁלַּם הַדָּמִים לַמּוֹכֵר כְּמוֹ שֶׁבֵּאַרְנוּ.
<BR> </P>

<H2>הִלְכּוֹת מְכִירָה פֵּרֶק כא</H2>

<P><B>כא,א</B>  הַמַּקְנֶה לַחֲבֵרוֹ דָּבָר שְׁאֵינוּ מְסֻיָּם--אִם הָיָה מִינוֹ יָדוּעַ, אַף עַל פִּי שְׁאֵין מִדָּתוֹ אוֹ מִשְׁקָלוֹ אוֹ מִנְיָנוֹ יָדוּעַ--הֲרֵי זֶה קָנָה; וְאִם אֵין מִינוֹ יָדוּעַ, לֹא קָנָה.</P>

<P><B>כא,ב</B>  כֵּיצַד:  עֲרֵמָה זוֹ שֶׁלְּחִטִּים אֲנִי מוֹכֵר לָךְ בְּכָּךְ וְכָּךְ, שַׂק זֶה הַמָּלֵא תְּאֵנִים אֲנִי מוֹכֵר לָךְ בְּכָּךְ וְכָּךְ, מַרְתֵּף זֶה שֶׁלְּיַיִן אֲנִי מוֹכֵר לָךְ בְּכָּךְ וְכָּךְ--אַף עַל פִּי שְׁאֵין מִדַּת הָעֲרֵמָה יְדוּעָה, וְלֹא מִשְׁקַל הַתְּאֵנִים וְלֹא מִנְיַן הַקַּנְקַנִּים יָדוּעַ--הֲרֵי מִמְכָּרוֹ קַיָּם, אַף עַל פִּי שֶׁמָּצָא חָסֵר אוֹ יָתֵר עַל הָאֹמֶד שֶׁהָיָה בְּדַעְתָּם; וְיֵשׁ לָהֶם הוֹנָיָה, לְפִי הַשַּׁעַר שֶׁבַּשּׁוּק כְּמוֹ שֶׁבֵּאַרְנוּ.</P>

<P><B>כא,ג</B>  אֲבָל הָאוֹמֵר לַחֲבֵרוֹ כָּל מַה שֶׁיֵּשׁ בַּבַּיִת הַזֶּה אֲנִי מוֹכֵר לָךְ בְּכָּךְ וְכָּךְ, כָּל מַה שֶׁיֵּשׁ בַּתֵּבָה הַזֹּאת אוֹ בַּשַּׂק הַזֶּה אֲנִי מוֹכֵר לָךְ בְּכָּךְ וְכָּךְ, וְרָצָה הַלּוֹקֵחַ וּמָשַׁךְ--אֵין כָּאן קִנְיָן כְּלָל, שֶׁלֹּא סָמְכָה דַּעַת הַלּוֹקֵחַ:  שֶׁהֲרֵי אֵינוּ יוֹדֵעַ מַה יֵשׁ בּוֹ אִם תֶּבֶן אוֹ זָהָב, וְאֵין זֶה אֵלָא כִּמְשַׂחֵק בַּקֻּבְיָה.  וְכֵן כָּל כַּיּוֹצֶא בְּזֶה.</P>

<P><B>כא,ד</B>  וְכֵן הַמּוֹכֵר לַחֲבֵרוֹ בַּעֲשָׂרָה דֵּינָרִין חִטִּים, וְלֹא פָסַק כַּמָּה סְאָה מָכַר לוֹ--נוֹתֵן לוֹ כַּשַּׁעַר שֶׁבַּשּׁוּק בְּשָׁעַת הַמְּכִירָה.  וְכָל הַחוֹזֵר בּוֹ מֵאַחַר נְתִינַת הַדָּמִים, וְלֹא רָצָה בַּשַּׁעַר שֶׁהָיָה בַּשּׁוּק בְּשָׁעַת מַתַּן הַמָּעוֹת--מְקַבֵּל מִי שֶׁפָּרַע כְּמוֹ שֶׁבֵּאַרְנוּ.</P>

<P><B>כא,ה</B>  הַמּוֹכֵר מָקוֹם לַחֲבֵרוֹ לַעֲשׂוֹת לוֹ בַּיִת, אוֹ רֶפֶת בָּקָר, וְכֵן הַמְּקַבֵּל מֵחֲבֵרוֹ לַעֲשׂוֹת לוֹ בֵּית חַתְנוּת לִבְנוֹ, אוֹ בֵּית אַלְמְנוּת לְבִתּוֹ--עוֹשֶׂה אַרְבַּע אַמּוֹת עַל שֵׁשׁ.  מָכַר לוֹ מְקוֹם בַּיִת גָּדוֹל, עוֹשֶׂה שְׁמוֹנֶה עַל עֶשֶׂר.  מָכַר לוֹ מְקוֹם טְרַקְלִין, עוֹשֶׂה עֶשֶׂר עַל עֶשֶׂר.  תַּרְבֵּץ שֶׁלְּחָצֵר, שְׁתֵּים עֶשְׂרֵה עַל שְׁתֵּים עֶשְׂרֵה.  וְרוּם כָּל בַּיִת וּבַיִת, כַּחֲצִי אָרְכּוֹ וְכַחֲצִי רָחְבּוֹ.</P>

<P><B>כא,ו</B>  הַמּוֹכֵר מָקוֹם לַחֲבֵרוֹ לַעֲשׂוֹת לוֹ קְבוּרָה, וְכֵן הַמְּקַבֵּל מָקוֹם מֵחֲבֵרוֹ לַעֲשׂוֹת בּוֹ קְבוּרָה--עוֹשֶׂה מְעָרָה, וְפוֹתֵחַ לַמְּעָרָה שְׁמוֹנָה קְבָרוֹת, שְׁלוֹשָׁה מִכָּאן וּשְׁלוּשָׁה מִכָּאן, וּשְׁנַיִים מִכְּנֶגֶד הַנִּכְנָס לַמְּעָרָה:  מִדַּת הַמְּעָרָה אַרְבַּע אַמּוֹת עַל שֵׁשׁ, וְכָל קֶבֶר וְקֶבֶר אֹרֶךְ אַרְבַע אַמּוֹת וְרֹחַב שִׁשָּׁה טְפָחִים וְרֹם שִׁבְעָה; נִמְצָא בֵּין כָּל קֶבֶר וְקֶבֶר שֶׁמִּן הַצְּדָדִין אַמָּה וְמֶחְצָה, וְבֵין הַשְּׁנַיִים הָאֶמְצָעִיִּים שְׁתֵי אַמּוֹת.</P>

<P><B>כא,ז</B>  הַמּוֹכֵר לַחֲבֵרוֹ בְּתוֹךְ שָׂדֵהוּ מְקוֹם אַמַּת הַמַּיִם לְהַשְׁקוֹת בָּהּ בֵּית הַשְּׁלָהִין--נוֹתֵן לוֹ בְּתוֹךְ שָׂדֵהוּ אַמָּה שֶׁרָחְבָּהּ שְׁתֵּי אַמּוֹת, וְאַמָּה מִכָּאן וְאַמָּה מִכָּאן לַאֲגַפֶּיהָ.  וְאִם מָכַר לוֹ אַמַּת הַמַּיִם לְהַשְׁקוֹת בָּהּ בְּקִלּוֹן--נוֹתֵן לוֹ אַמָּה שֶׁרָחְבָּהּ אַמָּה, וַחֲצִי אַמָּה מִכָּאן וַחֲצִי אַמָּה מִכָּאן לַאֲגַפֶּיהָ.</P>

<P><B>כא,ח</B>  אֵלּוּ הָאֲגַפִּין--בַּעַל הַשָּׂדֶה נוֹטְעָן, אֲבָל אֵינוּ זוֹרְעָן:  שֶׁהַזְּרָעִים מְחַלְחְלִין אֶת הַקַּרְקָע, וּמְקַלְקְלִין אֶת אַמַּת הַמַּיִם.  וְאַמַּת הַמַּיִם הַזֹּאת שֶׁכָּלוּ אֲגַפֶּיהָ--בַּעַל הָאַמָּה מְתַקְּנָהּ מֵעָפָר אוֹתָהּ הַשָּׂדֶה, שֶׁעַל מְנָת כֵּן קִבַּל עָלָיו הַמּוֹכֵר לִהְיוֹת אַמַּת הַמַּיִם בְּתוֹךְ שָׂדֵהוּ.</P>

<P><B>כא,ט</B>  הַמּוֹכֵר לַחֲבֵרוֹ דֶּרֶךְ בְּתוֹךְ שָׂדֵהוּ--אִם דֶּרֶךְ יָחִיד מָכַר לוֹ, נוֹתֵן לוֹ רֹחַב שְׁתֵּי אַמּוֹת וּמֶחְצָה כְּדֵי שֶׁיַּעֲמֹד חֲמוֹר בְּמַשָּׂאוֹ עַל אֹרֶךְ הַדֶּרֶךְ.  מָכַר לוֹ דֶּרֶךְ בֵּין עִיר לְעִיר, נוֹתֵן לוֹ רֹחַב שְׁמוֹנֶה אַמּוֹת בְּאֹרֶךְ הַדֶּרֶךְ.</P>

<P><B>כא,י</B>  מָכַר לוֹ דֶּרֶךְ הָרַבִּים, נוֹתֵן לוֹ רֹחַב שֵׁשׁ עֶשְׂרֵה אַמָּה.  [י] דֶּרֶךְ הַמֶּלֶךְ וְדֶרֶךְ הַקֶּבֶר, אֵין לָהּ שֵׁעוּר; וְיֵרָאֶה לִי שֶׁזֶּה כְּמוֹכֵר דָּבָר שְׁאֵין מִינוֹ יָדוּעַ.  [יא] מָכַר לוֹ מָקוֹם לְמַעְמָד, נוֹתֵן לוֹ בֵּית אַרְבַּעַת קַבִּים.  [יב] הָאוֹמֵר לַחֲבֵרוֹ בּוֹר וְכוֹתָלֶיהָ אֲנִי מוֹכֵר לָךְ, נוֹתֵן לוֹ רֹחַב הַכּוֹתָל שְׁלוֹשָׁה טְפָחִים.</P>

<P><B>כא,יא</B>  [יג] הַמּוֹכֵר שָׂדֶה לַחֲבֵרוֹ, וּמָסַר לוֹ מְצָר אֶחָד אָרוֹךְ וּמְצָר אֶחָד קָצֵר--אִם הָיָה הָאָרוֹךְ שֶׁלְּאִישׁ אֶחָד, לֹא קָנָה מִן הָאָרוֹךְ אֵלָא כְּנֶגֶד הַקָּצֵר; וְאִם הָיָה שֶׁלִּשְׁנַיִם, יִקְנֶה כְּנֶגֶד רֹאשׁ תּוֹר.</P>

<P><B>כא,יב</B>  [יד] הָיָה מְצָר רְאוּבֵן מִזְרָח וּמַעְרָב, וּמְצָר שִׁמְעוֹן צָפוֹן וְדָרוֹם--צָרִיךְ שֶׁיִּכְתֹּב לוֹ מְצָר רְאוּבֵן מִשְּׁתֵּי רוּחוֹת, וּמְצָר שִׁמְעוֹן מִשְּׁתֵּי רוּחוֹת.</P>

<P><B>כא,יג</B>  [טו] מָסַר לוֹ מְצָר רִאשׁוֹן וּמְצָר שֵׁנִי וּמְצָר שְׁלִישִׁי, וְלֹא מָסַר לוֹ מְצָר רְבִיעִי--קָנָה הַשָּׂדֶה כֻּלָּהּ.  אֲבָל הַמְּצָר הָרְבִיעִי--אִם הָיָה מֻבְלָע בְּתוֹךְ הַמְּצָרִים, וְאֵין עָלָיו רֶכֶב שֶׁלִּדְקָלִים, וְאֵין בּוֹ תִּשְׁעַת קַבִּין--קָנָה אַף הַמְּצָר הָרְבִיעִי; וְאִם לֹא הָיָה מֻבְלָע, וְיֵשׁ עָלָיו רֶכֶב דְּקָלִים, אוֹ שֶׁיֵּשׁ בּוֹ תִּשְׁעַת קַבִּין--לֹא קָנָהוּ.</P>

<P><B>כא,יד</B>  הָיָה מֻבְלָע וְיֵשׁ עָלָיו רֶכֶב דְּקָלִים, אוֹ יֵשׁ בּוֹ תִּשְׁעַת קַבִּין, אוֹ שֶׁלֹּא הָיָה מֻבְלָע וְאֵין עָלָיו דְּקָלִים, וְאֵין בּוֹ תִּשְׁעַת קַבִּין--הֲרֵי הַדָּבָר מָסוּר לְבֵית דִּין:  כְּפִי מַה שֶׁיִּרְאוּ, וּלְאֵיזֶה דֶּרֶךְ שֶׁדַּעְתָּן נוֹטָה--יַעֲשׂוּ.</P>

<P><B>כא,טו</B>  [טז] סִיַּם לוֹ אֶת הַזָּוִיּוֹת בִּלְבָד, וְלֹא סִיַּם לוֹ אֶת הַמְּצָר שֶׁלְּכָל הָרוּחַ, אוֹ שֶׁסִּיַּם לוֹ שְׁנֵי מְצָרִים כְּמִין גַּם, אוֹ שֶׁסִּיַּם לוֹ חֵלֶק מִכָּל רוּחַ וְרוּחַ--הֲרֵי זֶה לֹא קָנָה אֶת כֻּלָּהּ; אֵלָא יִקְנֶה מִמֶּנָּה כְּפִי מַה שֶׁמָּסַר לוֹ, וּכְמוֹ שֶׁיִּרְאוּ הַדַּיָּנִין.</P>

<P><B>כא,טז</B>  [יז] הַמּוֹכֵר בַּיִת לַחֲבֵרוֹ בְּבִירָה גְּדוֹלָה--אַף עַל פִּי שֶׁמָּסַר לוֹ מְצָרִים הַחִיצוֹנִים, וְאַף עַל פִּי שֶׁיֵּשׁ שָׁם מְעַט שֶׁקּוֹרְאִין לַבִּירָה בַּיִת--לֹא קָנָה אֵלָא הַבַּיִת בִּלְבָד, שֶׁהַמְּצָרִים הוּא שֶׁהִרְחִיב לוֹ; וְאִלּוּ מָכַר לוֹ כָּל הַבִּירָה, הָיָה כּוֹתֵב לוֹ וְלֹא הִנַּחְתִּי לְפָנַי בִּמְכָר זֶה כְּלוּם.  וְכֵן הַמּוֹכֵר שָׂדֶה בְּבִקְעָה גְּדוֹלָה, וּמָסַר לוֹ מְצָר הַבִּקְעָה--מְצָרִים הֶם שֶׁהִרְחִיב לוֹ.</P>

<P><B>כא,יז</B>  [יח] הָאוֹמֵר לַחֲבֵרוֹ שָׂדוֹת אֲנִי מוֹכֵר לָךְ, מֵעוּט שָׂדוֹת שְׁתַּיִם.  אָמַר לוֹ כָּל שָׂדוֹת--אַפִלּוּ שָׁלוֹשׁ וְאַרְבַּע, חוּץ מִגִּנּוֹת וּפַרְדֵּסִים.  אָמַר לוֹ נְכָסַי--אַפִלּוּ גִּנּוֹת וּפַרְדֵּסִים, חוּץ מִבָּתִּים וַעֲבָדִים.  וְאִם אָמַר לוֹ כָּל נְכָסַי--אַפִלּוּ עֲבָדִים וּבָתִּים וְכָל הַמִּטַּלְטְלִין הַיְּדוּעִים לוֹ, וְאַפִלּוּ תְּפִלִּין שֶׁבְּרֹאשׁוֹ בִּכְלַל הַמְּכָר.</P>

<P><B>כא,יח</B>  [יט] הָאוֹמֵר לַחֲבֵרוֹ בַּיִת מִבָּתַּי אֲנִי מוֹכֵר לָךְ, וְשׁוֹר בִּשְׁוָרַי אֲנִי מוֹכֵר לָךְ--נוֹתֵן לוֹ הַקָּטָן שֶׁבָּהֶן.  מֵת אֶחָד מִן הַשְּׁוָרִים, אוֹ שֶׁנָּפַל אֶחָד מִן הַבָּתִּים--מַרְאֶה לוֹ זֶה שֶׁמֵּת אוֹ שֶׁנָּפַל, שֶׁיָּד בַּעַל הַשְּׁטָר עַל הַתַּחְתּוֹנָה.</P>

<P><B>כא,יט</B>  [כ] הָאוֹמֵר לַחֲבֵרוֹ שָׂדֶה דְּבֵי חִיָּא אֲנִי מוֹכֵר לָךְ, וְהָיוּ לוֹ שְׁתֵּי שָׂדוֹת הַנִּקְרָאִים בְּשֵׁם זֶה--אֵינוּ קוֹנֶה אֵלָא הַפְּחוּתָה שֶׁבִּשְׁתֵּיהֶן.  וְכֵן כָּל כַּיּוֹצֶא בְּזֶה.</P>

<P><B>כא,כ</B>  [כא] הָאוֹמֵר לַחֲבֵרוֹ שְׂדֵה רְאוּבֵן אֲנִי מוֹכֵר לָךְ, וְכֵיוָן שֶׁבָּא הַלּוֹקֵחַ לְהִשְׁתַּמַּשׁ בָּהּ, אָמַר לוֹ הַמּוֹכֵר זוֹ אֵינָהּ שָׂדֶה שֶׁהָיְתָה שֶׁלִּרְאוּבֵן אֵלָא כָּךְ הִיא קְרוּיָה, וּלְעוֹלָם לֹא הָיְתָה לוֹ, אֵלָא זוֹ הִיא שֶׁלִּרְאוּבֵן וּלְקַחְתִּיהָ מִמֶּנּוּ, וְהִיא שֶׁמָּכַרְתִּי לָךְ--עַל הַמּוֹכֵר לְהָבִיא רְאָיָה; וְאִם לֹא הֵבִיא, זוֹכֶה הַלּוֹקֵחַ בְּאֵלּוּ שֶׁכָּל הָעָם קוֹרְאִים לָהּ שֶׁלִּרְאוּבֵן.  וְכֵן כָּל כַּיּוֹצֶא בְּזֶה, הֲלֹךְ אַחַר הַשֵּׁם הַפָּשׁוּט בְּפִי הַכֹּל.</P>

<P><B>כא,כא</B>  [כב] הָאוֹמֵר לַחֲבֵרוֹ חֲצִי שָׂדִי אֲנִי מוֹכֵר לָךְ--שָׁמִין כַּמָּה שׁוֹוָה כָּל הַשָּׂדֶה, וְנוֹתֵן לוֹ מִן הַכָּחוּשׁ שֶׁבָּהּ מַה שֶׁשּׁוֹוָה חֲצִי הַדָּמִים שֶׁלְּכָל הַשָּׂדֶה.  וְכֵן אִם אָמַר לוֹ חֶצְיָהּ בַּדָּרוֹם אֲנִי מוֹכֵר לָךְ--שָׁמִין דְּמֵי כֻּלָּהּ, וְנוֹתֵן לוֹ בִּדְרוֹמָהּ כַּחֲצִי כָּל הַדָּמִים.</P>

<P><B>כא,כב</B>  וּמְקַבֵּל עָלָיו הַלּוֹקֵחַ לַעֲשׂוֹת בְּחֶלְקוֹ מְקוֹם הַגָּדֵר, וּמֵאֲחוֹרֵי הַגָּדֵר סָמוּךְ לַגָּדֵר חָרִיץ קָטָן רֹחַב שְׁלוֹשָׁה טְפָחִים, וְחוֹצֶה לוֹ חָרִיץ אַחֵר גָּדוֹל רֹחַב תִּשְׁעָה טְפָחִים, וּבֵין שְׁנֵי הֶחָרִיצִין רֹחַב טֶפַח.  כָּל זֶה כְּדֵי שֶׁלֹּא תִקְפֹּץ הַנְּמִיָּה וְכַיּוֹצֶא בָּהּ.</P>

<P><B>כא,כג</B>  הָיְתָה לוֹ חֲצִי שָׂדֶה, וְאָמַר לַחֲבֵרוֹ חֲצִי שֶׁיֵּשׁ לִי בַּשָּׂדֶה מָכַרְתִּי לָךְ--קָנָה הַחֵצִי כֻּלּוֹ.  אָמַר לוֹ חֲצִי בַּשָּׂדֶה שֶׁיֵּשׁ לִי, לֹא קָנָה אֵלָא רְבִיעַ.  אָמַר לוֹ מְצָר שָׂדֶה שֶׁמִּמֶּנָּה נֶחְלֶקֶת, אוֹ שֶׁמִּמֶּנָּה נִפְסֶקֶת, אוֹ שֶׁמִּמֶּנָּה נֶחֱצֵית--אִם אָמַר לוֹ וְאֵלּוּ מְצָרֶיהָ, קָנָה חֶצְיָהּ; וְאִם לֹא מָסַר לוֹ מְצָרֶיהָ, לֹא קָנָה מְצָרֶיהָ אֵלָא בֵּית תִּשְׁעַת קַבִּין בִּלְבָד.
<BR> </P>

<H2>הִלְכּוֹת מְכִירָה פֵּרֶק כב</H2>

<P><B>כב,א</B>  אֵין אָדָם מַקְנֶה לַחֲבֵרוֹ דָּבָר שֶׁלֹּא בָא לָעוֹלָם, בֵּין בִּמְכָר בֵּין בְּמַתָּנָה בֵּין בְּמַתְּנַת שְׁכִיב מְרַע.  כֵּיצַד:  מַה שֶׁתּוֹצִיא שָׂדֶה זוֹ מָכוּר לָךְ, מַה שֶׁיּוֹצִיא אִילָן זֶה מָכוּר לָךְ, תְּנוּ מַה שֶׁתֵּלֵד בְּהֵמָה זוֹ לִפְלוֹנִי--לֹא קָנָה כְּלוּם.  וְכֵן כָּל כַּיּוֹצֶא בְּזֶה.</P>

<P><B>כב,ב</B>  הַמּוֹכֵר פֵּרוֹת דֶּקֶל לַחֲבֵרוֹ, יָכוֹל לַחְזֹר בּוֹ אַף אַחַר שֶׁבָּאוּ הַפֵּרוֹת לְעוֹלָם; וְאִם שָׁמַט הַלּוֹקֵחַ וְאָכַל, אֵין מוֹצִיאִין מִיָּדוֹ.  וְכָל הַחוֹזֵר בּוֹ מִשְּׁנֵיהֶם, אֵינוּ חַיָּב לְקַבַּל מִי שֶׁפָּרַע.</P>

<P><B>כב,ג</B>  אֲבָל הַפּוֹסֵק עַל שַׁעַר שֶׁבַּשּׁוּק, וְלֹא הָיָה אוֹתוֹ הַמִּין שֶׁפָּסַק עָלָיו בִּרְשׁוּת הַמּוֹכֵר--חַיָּב הַמּוֹכֵר לִקְנוֹת וְלִתֵּן לַלּוֹקֵחַ מַה שֶׁפָּסַק; וְאִם חָזַר בּוֹ, מְקַבֵּל מִי שֶׁפָּרַע.</P>

<P><B>כב,ד</B>  מִי שֶׁפָּסַק עַל שַׁעַר שֶׁבַּשּׁוּק שֶׁיִּתֵּן לוֹ אַרְבַּע סְאִין חִטִּים בְּסֶלַע--אִם הָיוּ שִׁבֳּלִים, הֲרֵי זֶה קָנָה; וְכָל הַחוֹזֵר מִשְּׁנֵיהֶם, חַיָּב לְקַבַּל מִי שֶׁפָּרַע:  וְהוּא, שֶׁיֵּרָאֶה בַּגֹּרֶן, אוֹ שֶׁיֹּאמַר לוֹ בַּשּׁוּק, הֲרֵינִי סוֹמֵךְ עָלֶיךָ.  אֲבָל אִם לֹא נִרְאָה לוֹ בַּגֹּרֶן, וְלֹא אָמַר לוֹ--לֹא סָמְכָה דַּעְתּוֹ שֶׁלַּמּוֹכֵר, וְאֵינוּ מְקַבֵּל מִי שֶׁפָּרַע:  שֶׁהֲרֵי הוּא אוֹמֵר שֶׁמֶּא פָּסַק עִם אַחֵר, וְאֵינוּ צָרִיךְ לְחִטִּים אֵלּוּ.</P>

<P><B>כב,ה</B>  דָּבָר שְׁאֵינוּ בִּרְשׁוּתוֹ שֶׁלַּמַּקְנֶה--אֵינוּ מַקְנֵהוּ, וַהֲרֵי הוּא כְּדָבָר שֶׁלֹּא בָא לָעוֹלָם.  כֵּיצַד:  מַה שֶׁאִירַשׁ מֵאָבִי מָכוּר לָךְ, מַה שֶׁתַּעֲלֶה מְצוּדָתִי מִן הַיָּם נָתוּן לָךְ, שָׂדֶה זוֹ לִכְשֶׁאֶקָּחֶנָּה קְנוּיָה לָךְ--לֹא קָנָה כְּלוּם.  וְכֵן כָּל כַּיּוֹצֶא בְּזֶה.</P>

<P><B>כב,ו</B>  מִי שֶׁהָיָה מוֹרִישׁוֹ גּוֹסֵס וְנוֹטֶה לָמוּת, וְרָצָה לִמְכֹּר מִנְּכָסָיו מְעַט כְּדֵי לְהוֹצִיא הַדָּמִים בְּצָרְכֵּי קְבוּרָה--הוֹאִיל וְהַבֵּן עָנִי וְאִם יַמְתִּין עַד שֶׁיָּמוּת וְיִמְכֹּר, יִשְׁתַּהֶה הַמֵּת וְיִתְבַּזֶּה--תִּקְּנוּ חֲכָמִים שְׁאִם מָכַר וְאָמַר מַה שֶׁאִירַשׁ מֵאֲבִי הַיּוֹם מָכוּר לָךְ, מִמְכָּרוֹ קַיָּם.</P>

<P><B>כב,ז</B>  וְכֵן צַיָּד עָנִי שְׁאֵין לוֹ מַה שֶׁיֹּאכַל, שֶׁאָמַר מַה שֶׁתַּעֲלֶה מְצוּדָתִי מִן הַיָּם הַיּוֹם מָכוּר לָךְ--מִמְכָּרוֹ קַיָּם מִשּׁוֹם כְּדֵי חַיָּיו.</P>

<P><B>כב,ח</B>  [ז] הַבֵּן שֶׁמָּכַר בְּנִכְסֵי אָבִיו בְּחַיֵּי אָבִיו, וּמֵת הַבֵּן בְּחַיֵּי הָאָב, וְאַחַר כָּךְ מֵת הָאָב--בֶּן הַבֵּן מוֹצִיא מִיַּד הַלּוֹקֵחַ:  שֶׁהֲרֵי אָבִיו מָכַר דָּבָר שֶׁלֹּא בָא עֲדַיִן לִרְשׁוּתוֹ, וְנִמְצְאוּ הַנְּכָסִים בִּרְשׁוּת הָאָב; וְזֶה יָרַשׁ אֲבִי אָבִיו.  וְכֵן כָּל כַּיּוֹצֶא בְּזֶה.</P>

<P><B>כב,ט</B>  [ח] מִי שֶׁנָּתַן קַרְקָע מַתָּנָה לַחֲבֵרוֹ, וְנָתַן לוֹ עַל גַּבָּהּ מֵאָה דֵּינָרִין--אִם הָיוּ הַדֵּינָרִין מְצוּיִין בִּרְשׁוּתוֹ--כֵּיוָן שֶׁזָּכָה בַּשָּׂדֶה, זָכָה בַּדֵּינָרִין; וְאִם אֵין לוֹ דֵּינָרִין--אֵין מְחַיְּבִין אֶת הַנּוֹתֵן לִתֵּן לוֹ מֵאָה דֵּינָרִין, עַד שֶׁיָּבִיא הַזּוֹכֶה רְאָיָה שֶׁהָיוּ לְזֶה דֵּינָרִין בְּעֵת הַמַּתָּנָה.</P>

<P><B>כב,י</B>  וְהוּא הַדִּין לִשְׁאָר הַמִּטַּלְטְלִין שֶׁמַּקְנֶה אָדָם אוֹתָם עַל גַּב הַקַּרְקָע--אִם אֵינָם בִּרְשׁוּת הַמּוֹכֵר אוֹ הַנּוֹתֵן, לֹא קָנָה:  שְׁאֵין אָדָם מַקְנֶה לַחֲבֵרוֹ דָּבָר שֶׁלֹּא בָא לָעוֹלָם, וּשְׁאֵינוּ בִּרְשׁוּתוֹ.</P>

<P><B>כב,יא</B>  [ט] מִי שֶׁהָיָה לוֹ פִּקָּדוֹן בְּיַד אַחֵר--הֲרֵי זֶה מַקְנֵהוּ, בֵּין בִּמְכָר בֵּין בְּמַתָּנָה:  לְפִי שֶׁהַפִּקָּדוֹן בִּרְשׁוּת בְּעָלָיו הוּא, וַהֲרֵי הוּא בְּחֶזְקַת שְׁהוּא קַיָּם.  וְאִם כָּפַר בּוֹ זֶה שֶׁהֻפְקַד אֶצְלוֹ--אֵינוּ יָכוֹל לְהַקְנוֹתוֹ, שֶׁזֶּה כְּמִי שֶׁאָבַד שְׁאֵינוּ בִּרְשׁוּתוֹ.</P>

<P><B>כב,יב</B>  אֲבָל הַמַּלְוָה--הוֹאִיל וּלְהוֹצָאָה נִתְּנָה, אֵינָהּ בָּעוֹלָם; וְאֵין אָדָם יָכוֹל לְהַקְנוֹתָהּ אֵלָא בְּמַעְמַד שְׁלָשְׁתָּן, וְהוּא דָּבָר שְׁאֵין לוֹ טַעַם כְּמוֹ שֶׁבֵּאַרְנוּ.  וְאִם הָיְתָה הַמַּלְוָה בַּשְּׁטָר--מַקְנֶה אֶת הַשְּׁטָר בִּכְתִיבָה וּמְסִירָה, שֶׁהֲרֵי יֵשׁ כָּאן דָּבָר הַנִּמְסָר לִקְנוֹת שִׁעְבּוּד שֶׁבּוֹ.</P>

<P><B>כב,יג</B>  [י] כְּשֵׁם שְׁאֵין אָדָם מַקְנֶה דָּבָר שֶׁלֹּא בָא לָעוֹלָם, כָּךְ אֵינוּ מַקְנֶה לְמִי שֶׁלֹּא בָא לָעוֹלָם.  וְאַפִלּוּ עֹבֶר, הֲרֵי הוּא כְּמִי שֶׁלֹּא בָא לָעוֹלָם, וְהַמְּזַכֶּה לָעֹבֶר, לֹא קָנָה; וְאִם הָיָה בְּנוֹ--הוֹאִיל וְדַעְתּוֹ שֶׁלָּאָדָם קְרוֹבָה אֵצֶל בְּנוֹ, קָנָה.</P>

<P><B>כב,יד</B>  [יא] הָאוֹמֵר לְאִשְׁתּוֹ נְכָסַי לַבָּנִים שֶׁתֵּלְדִי מִמֶּנִּי, הֲרֵי אֵלּוּ לֹא יִקְנוּ כְּלוּם:  שֶׁכֵּיוָן שֶׁלֹּא נִתְעַבְּרָה בָּהֶן בְּשָׁעַת הַמַּתָּנָה, עֲדַיִן לֹא בָאוּ כְּדֵי לִהְיוֹת דַּעְתּוֹ קְרוֹבָה לָהֶם.</P>

<P><B>כב,טו</B>  [יב] הַמַּקְנֶה לְמִין מִמִּינֵי חַיָּה, לֹא הִקְנָה כְּלוּם.  הִקְנָה מִקְצַת נְכָסָיו לִבְהֵמָה, אוֹ לְמִי שֶׁלֹּא בָא לָעוֹלָם, וְחָזַר וְאָמַר לַחֲבֵרוֹ קְנֵה כִּבְהֵמָה זוֹ, אוֹ כְּעֹבֶר זֶה--לֹא קָנָה כְּלוּם.  אָמַר לוֹ קְנֵה אַתְּ וּבְהֵמָה זוֹ, אוֹ אַתְּ וְעֹבֶר זֶה--קָנָה מֶחְצָה.</P>

<P><B>כב,טז</B>  [יג] אֵין אָדָם מַקְנֶה לֹא בִּמְכָר וְלֹא בְּמַתָּנָה, אֵלָא דָּבָר שֶׁיֵּשׁ בּוֹ מַמָּשׁ; אֲבָל דָּבָר שְׁאֵין בּוֹ מַמָּשׁ, אֵינוּ נִקְנֶה.  [יד] כֵּיצַד:  אֵין אָדָם מַקְנֶה רֵיחַ הַתַּפּוּחַ הַזֶּה, אוֹ טַעַם הַדְּבַשׁ הַזֶּה, אוֹ עֵין הַבְּדֹלַח הַזֶּה.  וְכֵן כָּל כַּיּוֹצֶא בְּזֶה.</P>

<P><B>כב,יז</B>  לְפִיכָּךְ הַמַּקְנֶה לַחֲבֵרוֹ דִּירַת בַּיִת זֶה, אוֹ אֲכִילַת פֵּרוֹת דֶּקֶל זֶה--לֹא קָנָה:  עַד שֶׁיַּקְנֶה לוֹ גּוּף הַבַּיִת לָדוּר בּוֹ וְגוּף הָאִילָן לֶאֱכֹל פֵּרוֹתָיו, כְּמוֹ שֶׁיִּתְבָּאַר.</P>

<P><B>כב,יח</B>  [טו] וְדִין הַהֶקְדֵּשׁ וְדִין הָעֲנִיִּים וְדִין הַנְּדָרִים, אֵינוּ כְּדִין הַהִדְיוֹט בִּקְנִיָּתוֹ:  שֶׁאִלּוּ אָמַר אָדָם כָּל מַה שֶׁתֵּלֵד בְּהֶמְתִּי יִהְיֶה הֶקְדֵּשׁ לְבֶדֶק הַבַּיִת, אוֹ יִהְיֶה אָסוּר עָלַי, אוֹ אֶתְנֶנּוּ לִצְדָקָה--אַף עַל פִּי שְׁאֵינוּ מִתְקַדֵּשׁ, לְפִי שְׁאֵינוּ בָּעוֹלָם--הֲרֵי זֶה חַיָּב לְקַיַּם דְּבָרוֹ, שֶׁנֶּאֱמָר "כְּכָל-הַיֹּצֵא מִפִּיו, יַעֲשֶׂה" (במדבר ל,ג).  [טז] וְהוֹאִיל וְהַדָּבָר כֵּן, אִם צִוָּה אָדָם כִּשְׁהוּא שְׁכִיב מְרַע וְאָמַר, כָּל מַה שֶׁיּוֹצִיא אִילָן זֶה יִנָּתֵן לָעֲנִיִּים, אוֹ כָּל שְׂכַר בַּיִת זֶה יִהְיֶה לָעֲנִיִּים--זָכוּ בָּהֶן הָעֲנִיִּים.</P>

<P><B>כב,יט</B>  [יז] יֵשׁ גְּאוֹנִים שֶׁחוֹלְקִין עַל דָּבָר זֶה, וְאוֹמְרִים שְׁאֵין הָעֲנִיִּים זוֹכִין אֵלָא בִּדְרָכִים שֶׁהַהִדְיוֹט קוֹנֶה בָּהֶן; וּלְפִיכָּךְ לֹא יִזְכּוּ בְּדָבָר שֶׁלֹּא בָא לָעוֹלָם.  וְאֵין דַּעְתִּי נוֹטָה לִדְבָרִים אֵלּוּ, שְׁאֵין אָדָם מְצֻוֶּה לְהַקְנוֹת, וְהוּא מְצֻוֶּה לְקַיַּם דְּבָרָיו בִּצְדָקָה אוֹ בְּהֶקְדֵּשׁ כְּמוֹ שְׁהוּא מְצֻוֶּה לְקַיַּם הַנֶּדֶר, כְּמוֹ שֶׁבֵּאַרְנוּ בָּעֲרָכִין.
<BR> </P>

<H2>הִלְכּוֹת מְכִירָה פֵּרֶק כג</H2>

<P><B>כג,א</B>  מַקְנֶה אָדָם הַגּוּף לְפֵרוֹתָיו--בֵּין בִּמְכָר, בֵּין בְּמַתָּנָה, בֵּין בְּמַתְּנַת שְׁכִיב מְרַע; וְאֵין זֶה מַקְנֶה דָּבָר שֶׁלֹּא בָא לָעוֹלָם, שֶׁהֲרֵי הַגּוּף מָצוּי וְהִקְנָה לַפֵּרוֹת.  הַא לְמַה זֶה דּוֹמֶה:  לַשּׂוֹכֵר בַּיִת אוֹ שָׂדֶה לַחֲבֵרוֹ--שֶׁלֹּא הִקְנָה לוֹ הַגּוּף, אֵלָא הֲנָיַת הַגּוּף.</P>

<P><B>כג,ב</B>  כֵּיצַד:  כְּגוֹן שֶׁמָּכַר אוֹ נָתַן שָׂדֶה לְפֵרוֹתֶיהָ, בֵּין לִזְמָן קָצוּב, בֵּין כָּל יְמֵי חַיָּיו שֶׁלַּמּוֹכֵר, אוֹ שֶׁלַּלּוֹקֵחַ.  וְהוּא הַדִּין לְמוֹכֵר אוֹ נוֹתֵן אִילָן לְפֵרוֹתָיו, אוֹ רָחֵל לְגִזָּתָהּ, אוֹ בְּהֵמָה וְשִׁפְחָה לְוַלְדוֹתֶיהָ, אוֹ עֶבֶד לְמַעֲשֵׂה יָדָיו:  בַּכֹּל, מִמְכָּרוֹ אוֹ מַתָּנָתוֹ קַיָּמִין.  [ג] מָכַר עַבְדּוֹ לַקְּנָס, שְׁאִם יֻגָּח וְיָמוּת יִהְיֶה הַקְּנָס שֶׁלַּלּוֹקֵחַ--הֲרֵי זֶה סָפֵק, לְפִיכָּךְ לֹא קָנָה; וְאִם תָּפַס הַקְּנָס, אֵין מוֹצִיאִין מִיָּדוֹ.</P>

<P><B>כג,ג</B>  [ד] מָכַר אִילָן לְזֶה, וּפֵרוֹתָיו לְאַחֵר--לֹא שִׁיַּר מְקוֹם הַפֵּרוֹת, וְאֵין לָאַחֵר כְּלוּם.  אֲבָל אִם מָכַר אִילָן, וְשִׁיַּר פֵּרוֹתָיו לְעַצְמוֹ--הֲרֵי שִׁיַּר מְקוֹם הַפֵּרוֹת:  אַף עַל פִּי שֶׁלֹּא פֵרַשׁ--לְגַבֵּי עַצְמוֹ, בְּעַיִן יָפָה מְשַׁיֵּר.</P>

<P><B>כג,ד</B>  [ה] הַמּוֹכֵר גּוּף הַקַּרְקָע לִזְמָן קָצוּב--הֲרֵי זוֹ מְכוּרָה, וּמִשְׁתַּמֵּשׁ הַלּוֹקֵחַ בַּגּוּף כְּחֶפְצוֹ, וְאוֹכֵל הַפֵּרוֹת כָּל זְמָן הַמְּכִירָה, וּבַסּוֹף תַּחְזֹר לִבְעָלֶיהָ.</P>

<P><B>כג,ה</B>  [ו] וּמַה הֶפְרֵשׁ יֵשׁ בֵּין הַמּוֹכֵר קַרְקָע לִזְמָן קָצוּב, וּבֵין הַמַּקְנֶה אוֹתָהּ לְפֵרוֹתֶיהָ:  שֶׁהַקּוֹנֶה לַפֵּרוֹת--אֵינוּ יָכוֹל לְשַׁנּוֹת צוּרַת הַקַּרְקָע, וְלֹא יִבְנֶה וְלֹא יַהֲרֹס; אֲבָל הַקּוֹנֶה לִזְמָן קָצוּב--הֲרֵי הוּא בּוֹנֶה אוֹ הוֹרֵס וְעוֹשֶׂה בְּכָל זְמַנּוֹ הַקָּצוּב, כְּמוֹ שֶׁעוֹשֶׂה הַקּוֹנֶה קִנְיַן עוֹלָם לְעוֹלָם.</P>

<P><B>כג,ו</B>  [ז] וּמַה הֶפְרֵשׁ יֵשׁ בֵּין הַמּוֹכֵר שָׂדֶה זוֹ לְפֵרוֹתֶיהָ, וּבֵין הַמּוֹכֵר פֵּרוֹת שָׂדֶה זוֹ לַחֲבֵרוֹ שֶׁלֹּא קָנָה כְּמוֹ שֶׁבֵּאַרְנוּ:  שֶׁהַמּוֹכֵר פֵּרוֹת הַשָּׂדֶה--אֵין לַלּוֹקֵחַ לְהִשְׁתַּמַּשׁ בְּשָׂדֶה זוֹ כְּלָל אַפִלּוּ לְהִכָּנֵס בָּהּ אֵלָא בְּשָׁעַת הוֹצָאַת הַפֵּרוֹת, וְיֵשׁ לְבַעַל הַשָּׂדֶה לְהִשְׁתַּמַּשׁ בָּהּ כְּחֶפְצוֹ; אֲבָל הַמּוֹכֵר שָׂדֶה לְפֵרוֹתֶיהָ--אֵין בַּעַל הַשָּׂדֶה יָכוֹל לְהִכָּנֵס לָהּ אֵלָא מִדַּעַת הַלּוֹקֵחַ, וְיֵשׁ לַלּוֹקֵחַ לְהִשְׁתַּמַּשׁ בָּהּ כְּחֶפְצוֹ.</P>

<P><B>כג,ז</B>  [ח] וּמַה הֶפְרֵשׁ יֵשׁ בֵּין קוֹנֶה שָׂדֶה זוֹ לְפֵרוֹתֶיהָ, וּבֵין הַשּׂוֹכֵר שָׂדֶה זוֹ מֵחֲבֵרוֹ:  שֶׁהַקּוֹנֶה שָׂדֶה לְפֵרוֹתֶיהָ--יֵשׁ לוֹ לְזָרְעָהּ אוֹ לְנָטְעָהּ כָּל מִין שֶׁיִּרְצֶה, אוֹ לְהוֹבִירָהּ; וְהַשּׂוֹכֵר--אֵינוּ כֵּן, כְּמוֹ שֶׁיִּתְבָּאַר בְּעִנְיַן שְׂכִירוּת.  וְאֵין הַשּׂוֹכֵר רַשָּׁאי לְהַשְׂכִּיר; וְכָל הַקּוֹנֶה, מַקְנֶה לַאֲחֵרִים כָּל שֶׁקָּנָה.</P>

<P><B>כג,ח</B>  [ט] הַמּוֹכֵר פֵּרוֹת שׁוֹבָךְ, וּפֵרוֹת כַּוֶּרֶת לַחֲבֵרוֹ--קָנָה.  וְאֵין זֶה מוֹכֵר דָּבָר שֶׁלֹּא בָא לָעוֹלָם, לְפִי שְׁאֵינוּ מוֹכֵר יוֹנִים שֶׁיִּוָּלְדוּ אוֹ דְּבַשׁ שֶׁיָּבוֹא לַכַּוֶּרֶת, אֵלָא מוֹכֵר הַשּׁוֹבָךְ לְפֵרוֹתָיו, וְהַכַּוֶּרֶת לְדִבְשָׁהּ:  שֶׁהֲרֵי הוּא כְּשׂוֹכֵר אַמַּת הַמַּיִם לַחֲבֵרוֹ, שְׁהוּא נִהְנֶה בְּכָל מַה שֶׁיָּצוּד בָּהּ; כָּךְ זֶה הִקְנָה לוֹ שׁוֹבָךְ זֶה לְפֵרוֹתָיו, כְּמִי שֶׁמָּכַר אִילָן לְפֵרוֹתָיו.  וְדִין כֻּלָּם כְּדִין הַשּׂוֹכֵר בַּיִת לַחֲבֵרוֹ כְּמוֹ שֶׁבֵּאַרְנוּ, שְׁהוּא נִהְנֶה בְּכָל הֲנָיוֹת שֶׁיֵּשׁ בּוֹ.  וְכֵן כָּל כַּיּוֹצֶא בְּזֶה.</P>

<P><B>כג,ט</B>  [י] הַבֵּיצִים וְהָאֶפְרוֹחִין עַצְמָן שֶׁיֵּשׁ בַּשּׁוֹבָךְ, לֹא קָנָה אוֹתָם בַּעַל הַשּׁוֹבָךְ כָּל זְמָן שֶׁלֹּא פָרְחוּ.  וְדָבָר זֶה גְּזֵרַת חֲכָמִים הוּא, וּמִשּׁוֹם "לֹא-תִקַּח הָאֵם, עַל-הַבָּנִים" (דברים כב,ו) נָגְעוּ בָּהּ.</P>

<P><B>כג,י</B>  לְפִיכָּךְ הָרוֹצֶה לְהַקְנוֹת אֶפְרוֹחִים אֵלּוּ לַחֲבֵרוֹ, מְטַפֵּחַ עַל הַשּׁוֹבָךְ עַד שֶׁיִּפְרְחוּ וְיִגְבְּהוּ מֵעַל הָאָרֶץ; וְאַחַר כָּךְ יַקְנֶה אוֹתָן לַחֲבֵרוֹ בְּקִנְיָן אוֹ עַל גַּב הַקַּרְקָע, אוֹ בִּשְׁאָר דְּבָרִים שֶׁהַמִּטַּלְטְלִין נִקְנִין בָּהֶן.</P>

<P><B>כג,יא</B>  הַלּוֹקֵחַ פֵּרוֹת שׁוֹבָךְ מֵחֲבֵרוֹ, אֵינוּ יָכוֹל לִטֹּל כָּל הַגּוֹזָלוֹת שֶׁיִּוָּלְדוּ בּוֹ מֵעַתָּה, מִפְּנֵי שֶׁהָאִמָּהוֹת בּוֹרְחוֹת, וְנִמְצָא שֶׁהִחְרִיב אֶת הַשּׁוֹבָךְ; אֵלָא מַנִּיחַ מֵהֶן, כְּדֵי לְיַשַּׁב הַשּׁוֹבָךְ.</P>

<P><B>כג,יב</B>  וְכַמָּה מַנִּיחַ, אִם הָיוּ בּוֹ אִמָּהוֹת וּבָנוֹת בְּעֵת מְכִירַת הַפֵּרוֹת--מַנִּיחַ בְּרִיכָה רִאשׁוֹנָה שֶׁיּוֹלִידוּ הָאִמָּהוֹת, כְּדֵי שֶׁיִּצְטַוְּתוּ הָאִמָּהוֹת עִם הַבְּרִיכָה הָרִאשׁוֹנָה וְעִם הַבָּנוֹת שֶׁעִמָּהֶם, וּמַנִּיחַ מִמַּה שֶׁיּוֹלִידוּ הַבָּנוֹת שְׁתֵּי בְּרִיכוֹת, כְּדֵי שֶׁיִּצְטַוְּתוּ הַבָּנוֹת עִם שְׁתֵּי הַבְּרִיכוֹת שֶׁהוֹלִידוּ.  וְכָל הַנּוֹלָד מֵאַחַר שְׁתֵּי בְּרִיכוֹת שֶׁלַּבָּנוֹת וְהַבְּרִיכָה הָרִאשׁוֹנָה שֶׁלָּאִמָּהוֹת, הֲרֵי אֵלּוּ שֶׁלּוֹ.</P>

<P><B>כג,יג</B>  הַלּוֹקֵחַ פֵּרוֹת כַּוֶּרֶת מֵחֲבֵרוֹ, נוֹטֵל שְׁלוֹשָׁה נְחִילִים זֶה אַחַר זֶה; וּמִכָּאן וְאִלַּךְ נוֹטֵל נחִיל וּמַנִּיחַ נְחִיל, כְּדֵי לְיַשַּׁב הַכַּוֶּרֶת.  [יד] הַלּוֹקֵחַ חַלּוֹת דְּבַשׁ מֵחֲבֵרוֹ--מַנִּיחַ בַּכַּוֶּרֶת שְׁתֵּי חַלּוֹת, כְּדֵי שֶׁלֹּא יִפְרְחוּ הַדְּבוֹרִים וְיֵלְכוּ לָהֶן.</P>

<P><B>כג,יד</B>  [טו] הַלּוֹקֵחַ זֵיתִים מֵחֲבֵרוֹ לָקֹץ--מַנִּיחַ מִן הָאִילָן סָמוּךְ לָאָרֶץ שְׁתֵּי גְּרוֹפִיּוֹת, וְקוֹצֵץ.  לָקַח בְּתוּלַת שִׁקְמָה--מַגְבִּיהַ שְׁלוֹשָׁה טְפָחִים, וְקוֹצֵץ; סְדָן שֶׁלְּשִׁקְמָה, שְׁנֵי טְפָחִים.  וּבִשְׁאָר הָאִילָנוֹת--מַנִּיחַ טֶפַח, וְקוֹצֵץ.  בְּקָנִים וּבַגְּפָנִים, מִן הַפְּקָק וּלְמַעְלָה.  בַּדְּקָלִים וּבָאֲרָזִים--חוֹפֵר וּמְשָׁרֵשׁ, לְפִי שְׁאֵין גִּזְעוֹ מַחְלִיף.
<BR> </P>

<H2>הִלְכּוֹת מְכִירָה פֵּרֶק כד</H2>

<P><B>כד,א</B>  הַמּוֹכֵר שְׁלוֹשָׁה אִילָנוֹת בְּתוֹךְ שָׂדֵהוּ--אַפִלּוּ הָיוּ שָׁלוֹשׁ נְטִיעוֹת קְטַנּוֹת, אוֹ שְׁלוֹשָׁה בַּדֵּי אִילָנוֹת--הֲרֵי יֵשׁ לַלּוֹקֵחַ קַרְקָע הָרְאוּיָה לָהֶם.  וְאַפִלּוּ יָבְשׁוּ הָאִילָנוֹת, אוֹ נִקְצְצוּ--יֵשׁ לוֹ קַרְקָע הָרְאוּיָה לָהֶם, וְקָנָה כָּל הָאִילָנוֹת שֶׁבֵּינֵיהֶם.</P>

<P><B>כד,ב</B>  וְכַמָּה הִיא הַקַּרְקָע הָרְאוּיָה לָהֶם--תַּחְתֵּיהֶם, וּבֵינֵיהֶם, וְחוּצָה לָהֶם מְלוֹא הָאוֹרֶה וְסַלּוֹ.  וְזֶה הַמָּקוֹם שְׁהוּא מְלוֹא הָאוֹרֶה וְסַלּוֹ, אֵין אֶחָד מִשְּׁנֵיהֶם יָכוֹל לְזָרְעוֹ אֵלָא מִדַּעַת חֲבֵרוֹ.</P>

<P><B>כד,ג</B>  בַּמֶּה דְּבָרִים אֲמוּרִים, בְּשֶׁהָיוּ שְׁלֹשֶׁת הָאִילָנוֹת עוֹמְדִין כְּמוֹ שְׁלוֹשָׁה פִּטְפּוּטֵי כִּירָה שֶׁשּׁוֹפְתִין עֲלֵיהֶן הַקְּדֵרָה, שֶׁהֲרֵי הֶן שְׁנַיִם זֶה כְּנֶגֶד זֶה, וְהַשְּׁלִישִׁי מְכֻוָּן בֵּינֵיהֶן וּמְרֹחָק מֵהֶן:  וְהוּא, שֶׁיִּהְיֶה בֵּין כָּל אִילָן וְאִילָן מֵאַרְבַּע אַמּוֹת וְעַד שֵׁשׁ עֶשְׂרֵה.  [ד] וּמֵהֵיכָן הוּא מוֹדֵד, מִן הָעִיקָר הָרָחֵב שֶׁלָּאִילָנוֹת.</P>

<P><B>כד,ד</B>  אֲבָל אִם לֹא הָיוּ עוֹמְדִין כְּצוּרָה הַזֹּאת, אוֹ שֶׁהָיוּ מְקֹרָבִים פָּחוּת מֵאַרְבַּע אַמּוֹת, אוֹ מְרֹחָקִין יָתֵר עַל שֵׁשׁ עֶשְׂרֵה אַמָּה, אוֹ שֶׁלְּקָחָן זֶה אַחַר זֶה, אוֹ שֶׁמָּכַר לוֹ שְׁנַיִם בְּתוֹךְ שָׂדֵהוּ וְאֶחָד עַל הַמְּצָר, אוֹ שְׁנַיִם בְּתוֹךְ שֶׁלּוֹ וְאֶחָד בְּתוֹךְ שֶׁלַּחֲבֵרוֹ, אוֹ שֶׁהִפְסִיק בּוֹר אוֹ אַמַּת הַמַּיִם אוֹ רְשׁוּת הָרַבִּים בֵּינֵיהֶם--הֲרֵי זֶה אֵין לוֹ קַרְקָע.  לְפִיכָּךְ לֹא קָנָה אֶת הָאִילָנוֹת שֶׁבֵּינֵיהֶם; וְאִם יָבַשׁ הָאִילָן, אוֹ נִקְצַץ--יֵלֵךְ לוֹ.</P>

<P><B>כד,ה</B>  כָּל מִי שֶׁקָּנָה שְׁלוֹשָׁה אִילָנוֹת, וְיֵשׁ לוֹ קַרְקָע--אִם הִגְדִּילוּ וְהוֹצִיאוּ חֹטֶר, יָקֹץ אוֹתוֹ כְּדֵי שֶׁלֹּא יְמַעַט הַדֶּרֶךְ עַל בַּעַל הַשָּׂדֶה.  וְכָל הַשָּׂרִיגִין וְהָאֲמִירִים הַיּוֹצְאִים מֵהֶם, וְאַפִלּוּ מִן הַשָּׁרָשִׁים--הֲרֵי הֶן שֶׁלְּבַעַל הָאִילָנוֹת, שֶׁהֲרֵי יֵשׁ לוֹ קַרְקָע.</P>

<P><B>כד,ו</B>  הַקּוֹנֶה שְׁנֵי אִילָנוֹת בְּתוֹךְ שְׂדֵה חֲבֵרוֹ, אֵין לוֹ קַרְקָע; לְפִיכָּךְ אִם מֵת הָאִילָן, אוֹ נִקְצַץ--אֵין לוֹ כְּלוּם.  הִגְדִּילוּ שְׁנֵי הָאִילָנוֹת, וְהוֹצִיאוּ שָׂרִיגִים וַאֲמִירִים--יָקֹץ, שֶׁמֶּא יִמְשְׁכוּ בָּאָרֶץ, וְיֹאמַר לַמּוֹכֵר שְׁלוֹשָׁה אִילָנוֹת מָכַרְתָּ לִי, וְיֵשׁ לִי קַרְקָע.</P>

<P><B>כד,ז</B>  כָּל הָעֵצִים שֶׁקּוֹצֵץ בַּעַל שְׁנֵי הָאִילָנוֹת מֵהֶן--הָעוֹלֶה מִן הַגֶּזַע וְהוּא הָרוֹאֶה פְּנֵי הַחַמָּה, הֲרֵי הוּא שֶׁלְּבַעַל הָאִילָנוֹת; וְהָעוֹלֶה מִן הַשָּׁרָשִׁים וְהֶן שְׁאֵינָן רוֹאִין פְּנֵי הַחַמָּה, הֲרֵי הוּא שֶׁלְּבַעַל הַשָּׂדֶה.  וּבַדְּקָלִים--אֵין לְבַעַל הַדֶּקֶל מִן הָעוֹלֶה כְּלוּם, לְפִי שְׁאֵין לָהֶם גְּזָעִים.</P>

<P><B>כד,ח</B>  הַמּוֹכֵר קַרְקָע, וְשִׁיַּר אֶת הָאִילָנוֹת--הֲרֵי זֶה יֵשׁ לוֹ חֲצִי הַקַּרְקָע כֻּלָּהּ:  שֶׁאִלּוּ לֹא שִׁיַּר בַּקַּרְקָע--הָיָה אוֹמֵר לוֹ הַלּוֹקֵחַ, עֲקֹר אִילָנָךְ.  וְכֵן אִם שִׁיַּר שְׁנֵי אִילָנוֹת בִּלְבָד, יֵשׁ לוֹ קַרְקָע הָרָאוּי לָהֶם:  שֶׁאִלּוּ לֹא שִׁיַּר קַרְקָע--הָיָה אוֹמֵר לוֹ הַלּוֹקֵחַ, עֲקֹר אִילָנָךְ וְלֵךְ.</P>

<P><B>כד,ט</B>  הַמּוֹכֵר אֶת הָאִילָנוֹת, וְשִׁיַּר אֶת הַקַּרְקָע--יֵשׁ לְבַעַל הָאִילָנוֹת קַרְקָע הָרְאוּיָה לָהֶם כְּמוֹ שֶׁבֵּאַרְנוּ.  מָכַר אֶת הַקַּרְקָע לְאֶחָד, וְאֶת הָאִילָנוֹת לְאֶחָד, וְהִחְזִיק זֶה בָּאִילָנוֹת, וְהִחְזִיק זֶה בַּקַּרְקָע--זֶה קָנָה הָאִילָנוֹת עִם חֲצִי הַקַּרְקָע, וְזֶה שֶׁהִחְזִיק בַּקַּרְקָע קָנָה חֲצִי הַקַּרְקָע בִּלְבָד.</P>

<P><B>כד,י</B>  הָאַחִין שֶׁחָלְקוּ, אֶחָד נָטַל שְׂדֵה לָבָן, וְאֶחָד נָטַל שְׂדֵה פַּרְדֵּס--יֵשׁ לְבַעַל הַפַּרְדֵּס אַרְבַּע אַמּוֹת בְּתוֹךְ שְׂדֵה הַלָּבָן סְמוּכוֹת לְסוּף הָאִילָנוֹת שֶׁלַּפַּרְדֵּס, שֶׁעַל מְנַת כֵּן חָלְקוּ; וְאֵינוּ צָרִיךְ לְפָרַשׁ דָּבָר זֶה, מִפְּנֵי שְׁהוּא דָּבָר יָדוּעַ.</P>

<P><B>כד,יא</B>  הַמּוֹכֵר שָׂדֶה לַחֲבֵרוֹ, וְהָיוּ בָּהּ דְּקָלִים, וְאָמַר לוֹ חוּץ מִדֶּקֶל פְּלוֹנִי--אִם דֶּקֶל טוֹב וּמְשֻׁבָּח הוּא--אוֹתוֹ הַדֶּקֶל לְבַדּוֹ הוּא שֶׁשִּׁיַּר, וְהַשְּׁאָר לַלּוֹקֵחַ; וְאִם דֶּקֶל רָע הוּא, וְכָל שֶׁכֵּן הַשְּׁאָר--לֹא קָנָה מִן הַדְּקָלִים כְּלוּם.</P>

<P><B>כד,יב</B>  מָכַר לוֹ שָׂדֶה, וְאָמַר לוֹ חוּץ מִן הָאִילָנוֹת--אִם יֵשׁ בָּהּ דְּקָלִים בִּלְבָד, שִׁיַּר הַדְּקָלִים; וְאִם יֵשׁ בָּהּ גְּפָנִים בִּלְבָד, שִׁיַּר הַגְּפָנִים.  וְכֵן שְׁאָר הָאִילָנוֹת.  הָיוּ בָּהּ גְּפָנִים וּדְקָלִים, לֹא שִׁיַּר אֵלָא הַגְּפָנִים:  שֶׁכָּל מוֹכֵר, בְּעַיִן יָפָה מוֹכֵר.  וְאִם הַדְּקָלִים שִׁיַּר, לֹא שִׁיַּר אֵלָא כָּל דֶּקֶל גָּבוֹהַּ שֶׁעוֹלִים לוֹ בְּחֶבֶל; וְהַשְּׁאָר, הֲרֵי הוּא שֶׁלַּלּוֹקֵחַ.  וְאִם שְׁאָר אִילָנוֹת הוּא שֶׁשִּׁיַּר, לֹא שִׁיַּר מֵהֶם אֵלָא כָּל שְׁאֵין הָעֹל כּוֹבְשׁוֹ; וְכָל שֶׁהָעֹל כּוֹבְשׁוֹ, הֲרֵי הוּא שֶׁלַּלּוֹקֵחַ וּבִכְלַל הַשָּׂדֶה נֶחְשָׁב.</P>

<P><B>כד,יג</B>  הָאוֹמֵר לַחֲבֵרוֹ קַרְקָע וּדְקָלִים אֲנִי מוֹכֵר לָךְ, אַפִלּוּ לֹא הָיוּ לוֹ דְּקָלִים--אִם רָצָה לִקְנוֹת שְׁנֵי דְּקָלִים, הֲרֵי נִקְנָה הַמֶּקָּח; וְאֵין הַלּוֹקֵחַ יָכוֹל לוֹמַר לוֹ, אֵינִי לוֹקֵחַ אֵלָא קַרְקָע שֶׁיֵּשׁ בָּהּ דְּקָלִים.  אֲבָל אִם אָמַר לוֹ קַרְקָע בִּדְקָלִים אֲנִי מוֹכֵר לָךְ--אִם הָיוּ בָּהּ שְׁנֵי דְּקָלִים, קָנָה; וְאִם לָאו, מֶקַּח טְעוּת הוּא וְחוֹזֵר.  אָמַר לוֹ קַרְקָע שֶׁלִּדְקָלִים--אֵין לוֹ דְּקָלִים, שְׁאֵין בַּלָּשׁוֹן הַזֶּה אֵלָא קַרְקָע הָרְאוּיָה לִדְקָלִים.</P>

<P><B>כד,יד</B>  הַמּוֹכֵר פַּרְדֵּס לַחֲבֵרוֹ, צָרִיךְ לִכְתֹּב לוֹ קְנֵה לָךְ דְּקָלִים וּתְמָרִים וְהַוְצִין, וְאַף עַל פִּי שֶׁקָּנָה כָּל אֵלּוּ, אַף עַל פִּי שֶׁלֹּא פֵרַשׁ אוֹתָם:  נוֹאי הַשְּׁטָר הֶם.  וְכֵן הַמּוֹכֵר קַרְקָע לַחֲבֵרוֹ, צָרִיךְ לִכְתֹּב לוֹ לֹא הִנַּחְתִּי לְפָנַי בְּמִמְכָּר זֶה כְּלוּם, כְּדֵי לְהִסְתַּלַּק מִן הַטְּעָנוֹת וּמִן הַדִּינִין.</P>

<P><B>כד,טו</B>  הַמּוֹכֵר בַּיִת לַחֲבֵרוֹ--אַף עַל פִּי שֶׁכָּתַב לוֹ וְהִקְנֵיתִי לָךְ עָמְקוֹ וְרוּמוֹ, צָרִיךְ לִכְתֹּב לוֹ קְנֵה לָךְ מִקַּרְקַע הַתְּהוֹם עַד רוּם הָרָקִיעַ:  שֶׁהָעֹמֶק וְהָרוּם אֵינוּ נִקְנֶה בִּסְתָם; וְכֵיוָן שֶׁהִקְנָהוּ הָעֹמֶק וְהָרוּם, קָנָה הָרוּם שְׁהוּא הָאַוֵּיר בִּלְבָד, וְהָעֹמֶק שְׁהוּא עֹבִי הָאָרֶץ, אֲבָל לֹא קָנָה הַבִּנְיָנוֹת שֶׁבָּעֲמָקִים וְשֶׁבָּאַוֵּיר.  וְכֵיוָן שֶׁכָּתַב לוֹ מִקַּרְקַע הַתְּהוֹם עַד רוּם הָרָקִיעַ--קָנָה הַבּוֹר וְהַדּוּת שֶׁבְּעֹבִי הַקַּרְקָע לְמַטָּה, וְהַמְּחִלּוֹת שֶׁבֵּין הַמַּעְזֵבוֹת לְמַעְלָה.</P>

<P><B>כד,טז</B>  הַמּוֹכֵר בַּיִת לַחֲבֵרוֹ עַל מְנָת שֶׁדְּיוֹטָה הָעֶלְיוֹנָה שֶׁלִּי, הֲרֵי זוֹ שֶׁלּוֹ; וְאִם רָצָה לְהוֹצִיא בָּהּ זִיזִין, מוֹצִיא.  וְאִם נָפְלָה, חוֹזֵר וּבוֹנֶה אוֹתָהּ; וְאִם רָצָה לִבְנוֹת עַל גַּבָּהּ, בּוֹנֶה כְּשֶׁהָיָה מִקֹּדֶם.</P>

<P><B>כד,יז</B>  הַמּוֹכֵר קִבְרוֹ, אוֹ דֶּרֶךְ קִבְרוֹ, אוֹ מְקוֹם מַעְמָדוֹ, אוֹ בֵּית הֶסְפֵּדוֹ--בָּאִין בְּנֵי מִשְׁפָּחָה, וְקוֹבְרִים שָׁם עַל כָּרְחוֹ מִשּׁוֹם פְּגָם מִשְׁפָּחָה; וְנוֹתְנִין דְּמֵי הַקֶּבֶר שֶׁקָּבְרוּ בּוֹ לַלּוֹקֵחַ, אַף עַל פִּי שֶׁלֹּא פֵרַשׁ.
<BR> </P>

<H2>הִלְכּוֹת מְכִירָה פֵּרֶק כה</H2>

<P><B>כה,א</B>  הַמּוֹכֵר דָּבָר שֶׁיֵּשׁ לוֹ תַּשְׁמִישִׁין--לֹא מָכַר אֶת תַּשְׁמִישָׁיו, אֵלָא אִם כֵּן פֵּרַשׁ.  כֵּיצַד:  הַמּוֹכֵר אֶת הַבַּיִת--לֹא מָכַר אֶת הַיָּצִיעַ שֶׁבִּסְבִיבוֹת הַבַּיִת, אַף עַל פִּי שְׁהִיא פְּתוּחָה לְתוֹכוֹ.</P>

<P><B>כה,ב</B>  בַּמֶּה דְּבָרִים אֲמוּרִים, בְּשֶׁהָיָה רֹחַב הַיָּצִיעַ אַרְבַּע אַמּוֹת אוֹ יָתֵר; אֲבָל פָּחוּת מִזֶּה, הֲרֵי הוּא בִּכְלַל הַבַּיִת.  וְכֵן הָעֲלִיָּה שֶׁעַל גַּבֵּי הַבַּיִת הַפְּתוּחָה לְתוֹכוֹ בָּאֲרֻבָּה בְּמַעְזֵבַת הַבַּיִת, הֲרֵי הִיא בִּכְלַל הַבַּיִת.</P>

<P><B>כה,ג</B>  [ב] הַמּוֹכֵר אֶת הַבַּיִת--לֹא מָכַר אֶת הַחֶדֶר שֶׁלִּפְנִים מִמֶּנּוּ, אַף עַל פִּי שֶׁמָּסַר לוֹ מְצָרִים הַחִיצוֹנִים; וְלֹא אֶת הַגָּג, בִּזְמָן שֶׁיֵּשׁ לוֹ מַעֲקֶה עֲשָׂרָה טְפָחִים וְיֵשׁ בּוֹ רֹחַב אַרְבַּע אַמּוֹת; וְלֹא אֶת הַבּוֹר הֶחָפוּר בַּקַּרְקָע, וְלֹא אֶת הַדּוּת הַבָּנוּי בַּבּוֹר, אַף עַל פִּי שֶׁמָּכַר לוֹ הָעֹמֶק וְהָרוּם, כְּמוֹ שֶׁבֵּאַרְנוּ.</P>

<P><B>כה,ד</B>  [ג] וְצָרִיךְ הַמּוֹכֵר לִקְנוֹת לוֹ דֶּרֶךְ מִן הַלּוֹקֵחַ, כְּדֵי לְהִכָּנֵס בָּהּ לְבוֹר זֶה אוֹ דּוּת שֶׁשִּׁיַּר:  שֶׁכָּל הַמּוֹכֵר, בְּעַיִן יָפָה מוֹכֵר.  וְאִם אָמַר לוֹ מָכַרְתִּי לָךְ הַבַּיִת, חוּץ מִן הַבּוֹר אוֹ הַדּוּת--אֵינוּ צָרִיךְ לִקְנוֹת לוֹ דֶּרֶךְ.  וְכֵן הַמּוֹכֵר בּוֹר אוֹ דּוּת בִּלְבָד--אֵין הַלּוֹקֵחַ צָרִיךְ לִקְנוֹת לוֹ דֶּרֶךְ, אֵלָא נִכְנָס בְּתוֹךְ בֵּיתוֹ שֶׁלַּמּוֹכֵר עַד הַבּוֹר וּמְמַלֵּא.</P>

<P><B>כה,ה</B>  [ד] שְׁנֵי בָּתִּים זֶה לִפְנִים מִזֶּה--מָכַר שְׁנֵיהֶם לִשְׁנַיִם, אוֹ נָתַן שְׁנֵיהֶם לִשְׁנַיִם--אֵין לָהֶם דֶּרֶךְ זֶה עַל זֶה; וְאֵין צָרִיךְ לוֹמַר אִם נָתַן הַחִיצוֹן, וּמָכַר הַפְּנִימִי.  אֲבָל אִם מָכַר אֶת הַחִיצוֹן, וְנָתַן אֶת הַפְּנִימִי--יֵשׁ לוֹ דֶּרֶךְ:  שֶׁכָּל הַנּוֹתֵן, בְּעַיִן יָפָה נוֹתֵן יָתֵר מִן הַמּוֹכֵר.</P>

<P><B>כה,ו</B>  [ה] הַמּוֹכֵר אֶת הַבַּיִת--מָכַר אֶת הַתַּנּוּר, וְאֶת הַכִּירַיִם, וְאֶת מַלְבְּנוֹת הַפְּתָחִים הַמְּחֻבָּרִין בְּטִיט, וְאֶת הַדֶּלֶת, וְאֶת הַנְּגָר, וְאֶת הַמַּנְעוּל; אֲבָל לֹא אֶת הַמַּפְתֵּחַ.  וּמָכַר אֶת הַמַּכְתֶּשֶׁת הַקְּבוּעָה, אֲבָל לֹא אֶת הַמְּטֻלְטֶלֶת.  וּמָכַר אֶת הָאִצְטְרוֹבִיל, אֲבָל לֹא אֶת הַכְּלִי שֶׁהַקֶּמַח יוֹרֵד לְתוֹכוֹ שְׁהוּא כְּמוֹ קְפִיפָה שֶׁלְּעֵץ.  וְלֹא מָכַר אֶת מַלְבְּנוֹת כַּרְעֵי הַמִּטָּה.  וְלֹא אֶת מַלְבְּנוֹת הַחַלּוֹנוֹת, אַף עַל פִּי שְׁהֶן מְחֻבָּרִין בְּטִיט, מִפְּנֵי שְׁהֶן לְנוֹאי.  וּבִזְמָן שֶׁאָמַר לוֹ הוּא וְכָל מַה שֶׁבְּתוֹכוֹ, הֲרֵי כֻּלָּן מְכוּרִין.</P>

<P><B>כה,ז</B>  [ו] הַמּוֹכֵר אֶת הֶחָצֵר--מָכַר בּוֹרוֹת שִׁיחִין וּמְעָרוֹת שֶׁבְּתוֹכָהּ, וְכָל הַבָּתִּים הַחִיצוֹנִים וְהַפְּנִימִיִּים, וּבָתִּים שֶׁיֵּשׁ בָּהֶן הַחוֹל, וְהַחֲנִיּוֹת הַפְּתוּחוֹת לְתוֹכָהּ; אֲבָל שְׁאֵינָן פְּתוּחוֹת לָהּ, אֵין נִמְכָּרוֹת עִמָּהּ.  הָיוּ פְּתוּחוֹת לְכָאן וּלְכָאן--אִם רֹב תַּשְׁמִישָׁן לְתוֹכָהּ, נִמְכָּרוֹת עִמָּהּ; וְאִם לָאו, אֵין נִמְכָּרוֹת עִמָּהּ.  וְלֹא מָכַר אֶת הַמִּטַּלְטְלִין שֶׁבְּתוֹכָהּ.  וּבִזְמָן שֶׁאָמַר הִיא וְכָל מַה שֶׁבְּתוֹכָהּ, הֲרֵי כֻּלָּם מְכוּרִין.  וּבֵין כָּךְ וּבֵין כָּךְ, לֹא מָכַר אֶת הַמֶּרְחֵץ וְלֹא אֶת בֵּית הַבַּד שֶׁבְּתוֹכָהּ.</P>

<P><B>כה,ח</B>  [ז] הַמּוֹכֵר אֶת בֵּית הַבַּד--מָכַר אֶת הָאֶבֶן הַגְּדוֹלָה הַבְּנוּיָה בָּאָרֶץ שֶׁטּוֹחֲנִים עָלֶיהָ הַזֵּיתִים, וְאֶת הַכְּלֻנְסוֹת שֶׁלְּאֶרֶז שֶׁסּוֹמְכִין בָּהֶן בְּעֵת טְחִינַת הַזֵּיתִים, וְאֶת הַיְּקָבִים, וְאֶת הַכֵּלִים שֶׁנּוֹתְנִין בָּהֶן הַזֵּיתִים הַכְּתוּשִׁין וְהֶם הַמַּפְרִיכוֹת; אֲבָל לֹא מָכַר אֶת הָרֵחַיִם הָעֶלְיוֹנָה.  וּבִזְמָן שֶׁאָמַר הוּא וְכָל מַה שֶׁבְּתוֹכוֹ, הֲרֵי כֻּלָּן מְכוּרִין.  וּבֵין כָּךְ וּבֵין כָּךְ, לֹא מָכַר אֶת הַכּוֹבְשִׁין שֶׁמְּכַבְּשִׁין בָּהֶן הַזֵּיתִים, וְלֹא אֶת הַגַּלְגַּל, וְלֹא אֶת הַקּוֹרָה, וְלֹא אֶת הַשַּׂקִּין, וְלֹא אֶת הַמַּרְצוֹפִין.</P>

<P><B>כה,ט</B>  [ח] אָמַר לוֹ בֵּית הַבַּד וְכָל תַּשְׁמִישָׁיו אֲנִי מוֹכֵר לָךְ, קָנָה כֻּלָּן.  הָיוּ חוּצָה לָהּ חֲנִיּוֹת שֶׁשּׁוֹטְחִים בָּהֶן הַזֵּיתִים אוֹ הַשֻּׁמְשְׁמִין--אִם מָסַר לוֹ הַמְּצָרִים שֶׁלָּהֶן, קָנָה הַכֹּל; וְאִם לָאו, לֹא קָנָה אֵלָא מַה שֶׁבְּתוֹכוֹ.</P>

<P><B>כה,י</B>  [ט] הַמּוֹכֵר אֶת הַמֶּרְחֵץ--מָכַר אֶת בֵּית הַנְּסָרִים שֶׁיּוֹשְׁבִין עֲלֵיהֶן כִּשְׁהֶן עֲרֻמִּים, וְאֶת בֵּית הַיְּקָמִים שֶׁנּוֹטְלִין בָּהֶן הַמַּיִם, וְאֶת בֵּית הַסַּפְסַלִּין שֶׁיּוֹשְׁבִין עֲלֵיהֶן בַּחֲצַר הַמֶּרְחֵץ כִּשְׁהֶן לְבוּשִׁים, וְאֶת בֵּית הַוִּילָאוֹת שֶׁמִּסְתַּפְּגִין בָּהֶן.  אֲבָל לֹא מָכַר אֶת הַנְּסָרִים עַצְמָן, וְלֹא אֶת הַיְּקָמִים עַצְמָן, וְלֹא אֶת הַסַּפְסַלִּין עַצְמָן, וְלֹא אֶת הַוִּילָאוֹת עַצְמָן.  וּבִזְמָן שֶׁאָמַר לוֹ הוּא וְכָל מַה שֶׁבְּתוֹכוֹ, הֲרֵי כֻּלָּן מְכוּרִין.  בֵּין כָּךְ וּבֵין כָּךְ, לֹא מָכַר אֶת הַבְּרֵכוֹת הַמְּסַפְּקוֹת לוֹ מַיִם בֵּין בִּימוֹת הַחַמָּה בֵּין בִּימוֹת הַגְּשָׁמִים, וְלֹא אֶת בֵּית כִּנּוּס הָעֵצִים.  וְאִם אָמַר לוֹ מֶרְחֵץ וְכָל תַּשְׁמִישָׁיו אֲנִי מוֹכֵר לָךְ--הֲרֵי כֻּלָּן מְכוּרִין, אַף עַל פִּי שְׁהֶן חוּצָה לוֹ.
<BR> </P>

<H2>הִלְכּוֹת מְכִירָה פֵּרֶק כו</H2>

<P><B>כו,א</B>  הַמּוֹכֵר אֶת הָעִיר--מָכַר בָּתִּים בּוֹרוֹת וְשִׁיחִין וּמְעָרוֹת וּמֶרְחֲצָאוֹת וְשׁוֹבָכוֹת וּבֵית הַבַּדִּים וּבֵית הַשְּׁלָהִין שֶׁלָּהּ וְהַסְּמוּכִין לָהּ, וְאֶת הֶחֳרָשִׁין הַמֻּקְצִין לָהּ, וְאֶת הַשָּׂדוֹת הַיְּדוּעוֹת לָהּ, וְאֶת הַבֵּיבָרִין שֶׁלְּחַיָּה עוֹפוֹת וְדָגִים שֶׁפְּנֵיהֶם כְּנֶגְדָהּ, אַף עַל פִּי שְׁהֶן רְחוֹקִים מִמֶּנָּה; אֲבָל לֹא מָכַר אֶת הַמִּטַּלְטְלִין שֶׁבְּתוֹכָהּ.  וּבִזְמָן שֶׁאָמַר לוֹ הִיא וְכָל מַה שֶׁבְּתוֹכָהּ אֲנִי מוֹכֵר לָךְ, הֲרֵי כֻּלָּן מְכוּרִין.</P>

<P><B>כו,ב</B>  וּבֵין כָּךְ וּבֵין כָּךְ, לֹא מָכַר אֶת שְׁיָרֶיהָ, וְלֹא אֶת בְּנוֹתֶיהָ, וְלֹא אֶת הֶחֳרָשִׁין הַמֻּקְצִין מִמֶּנָּה, וְלֹא אֶת הַחֵלֶק שֶׁיֵּשׁ לָהּ בַּיָּם, וְלֹא אֶת הַחֵלֶק שֶׁיֵּשׁ לָהּ בַּיַּבָּשָׁה, וְלֹא אֶת בֵּיבָרֵי חַיָּה וְעוֹפוֹת וְדָגִים שְׁאֵין פְּנֵיהֶם כְּנֶגְדָהּ.</P>

<P><B>כו,ג</B>  [ב] הַמּוֹכֵר אֶת הַשָּׂדֶה--מָכַר אֶת הָאֲבָנִים הַסְּדוּרוֹת לְגָדֵר וְאֶת הָאֲבָנִים שֶׁמֻּנָּחִין עַל הָעֻמְרִים, מִפְּנֵי שְׁהֶן לְצָרְכָּהּ; וּמָכַר אֶת הַקָּנִים הַחֲלָקִים הַמֻּנָּחִין תַּחַת הַגְּפָנִים כְּדֵי לְהַעְמִיד אֶת הַכֶּרֶם, מִפְּנֵי שְׁהֶן לְצָרְכּוֹ.  וּמָכַר אֶת הַתְּבוּאָה הַמְּחֻבֶּרֶת לַקַּרְקָע, אַף עַל פִּי שֶׁהִגִּיעָה לְהִקָּצֵר.  וּמָכַר אֶת מְחִצַּת הַקָּנִים שְׁהִיא פְּחוּתָה מִבֵּית רֹבַע, אַף עַל פִּי שֶׁהַקָּנִים שֶׁלָּהּ עָבִים וַחֲזָקִים; וּמָכַר אֶת הַשּׁוֹמֵרָה הָעֲשׂוּיָה בְּטִיט, וְאַף עַל פִּי שְׁאֵינָהּ קְבוּעָה.  וּמָכַר אֶת הַחַרּוּב שְׁאֵינוּ מֻרְכָּב, וְאֶת בְּתוּלַת הַשִּׁקְמָה, אַף עַל פִּי שְׁהֶן עָבִים; וּמָכַר אֶת כָּל הַדְּקָלִים שֶׁבָּהּ.</P>

<P><B>כו,ד</B>  אֲבָל לֹא מָכַר אֶת הָאֲבָנִים שְׁאֵינָן סְדוּרוֹת לְגָדֵר, וְלֹא אֶת הָאֲבָנִים שְׁאֵינָן מֻנָּחוֹת עַל גַּבֵּי הָעֻמְרִין, אַף עַל פִּי שְׁהֶן מוּכָנוֹת לְכָּךְ, וְלֹא אֶת הַקָּנִים שֶׁבַּכֶּרֶם שְׁאֵינָן מֻנָּחִין תַּחַת הַגְּפָנִים, אַף עַל פִּי שְׁהֶן מְשֻׁפִּין וַחֲלָקִים וּמוּכָנִים לְכָּךְ, וְלֹא אֶת הַתְּבוּאָה הָעֲקוּרָה מִן הַקַּרְקָע, אַף עַל פִּי שְׁהִיא צְרִיכָה לַשָּׂדֶה.  וּבִזְמָן שֶׁאָמַר לוֹ הִיא וְכָל מַה שֶׁבְּתוֹכָהּ, הֲרֵי כֻּלָּן מְכוּרִין.</P>

<P><B>כו,ה</B>  [ג] וּבֵין כָּךְ וּבֵין כָּךְ, לֹא מָכַר אֶת מְחִצַּת הַקָּנִים שְׁהִיא בֵּית רֹבַע, אַף עַל פִּי שֶׁהַקָּנִים שֶׁבָּהּ דַּקִּים וּקְטַנִּים.  וְלֹא מָכַר עֲרוּגָה קְטַנָּה שֶׁלִּבְשָׂמִים שֶׁיֵּשׁ לָהּ שֵׁם בִּפְנֵי עַצְמָהּ, כְּגוֹן שֶׁקּוֹרִין לָהּ בֵּי וֶרֶד שֶׁלִּפְלוֹנִי, וְלֹא אֶת הַשּׁוֹמֵרָה שְׁאֵינָהּ עֲשׂוּיָה בְּטִיט, אַף עַל פִּי שְׁהִיא קְבוּעָה בָּאָרֶץ; וְלֹא מָכַר אֶת הַחַרּוּב הַמֻּרְכָּב, וְלֹא אֶת הַסְּדָן שֶׁלְּשִׁקְמָה וְאַפִלּוּ הֶן דַּקִּים; וְלֹא מָכַר אֶת הַבּוֹר שֶׁבָּהּ, וְלֹא אֶת הַגַּת, וְלֹא אֶת הַשּׁוֹבָךְ בֵּין חֲרֵבִים בֵּין שְׁלֵמִין.</P>

<P><B>כו,ו</B>  [ד] וְצָרִיךְ הַמּוֹכֵר לִקְנוֹת לוֹ דֶּרֶךְ מִן הַלּוֹקֵחַ, כְּדֵי שֶׁיֵּלֵךְ בָּהּ עַד אוֹתוֹ הַבּוֹר אוֹ הַגַּת אוֹ הַשּׁוֹבָךְ שֶׁנִּשְׁאֲרוּ לוֹ בְּתוֹךְ הַשָּׂדֶה; וְאִם פֵּרַשׁ וְאָמַר לוֹ חוּץ מֵאֵלּוּ, אֵינוּ צָרִיךְ לִקַּח לוֹ דֶּרֶךְ.</P>

<P><B>כו,ז</B>  [ה] בַּמֶּה דְּבָרִים אֲמוּרִים, בַּמּוֹכֵר, מִפְּנֵי שֶׁהָיָה לַלּוֹקֵחַ לְפָרַשׁ וְלֹא פֵרַשׁ, אֵין לוֹ אֶת אֵלּוּ.  אֲבָל הַנּוֹתֵן מַתָּנָה, קָנָה אֶת כֻּלָּן--בֵּין בַּשָּׂדֶה, בֵּין בַּבַּיִת, בֵּין בֶּחָצֵר, בֵּין בְּבֵית הַבַּד.  כְּלָלוֹ שֶׁלַּדָּבָר:  הַנּוֹתֵן קַרְקָע--קָנָה הַמְּקַבֵּל כָּל הַמְּחֻבָּר לָהּ, עַד שֶׁיְּפָרַשׁ.</P>

<P><B>כו,ח</B>  [ו] וְכֵן הָאַחִין שֶׁחָלְקוּ, וְזָכָה אֶחָד מֵהֶן בַּשָּׂדֶה--זָכָה בְּכֻלָּן.  הַמַּחְזִיק בְּנִכְסֵי הַגֵּר--הִחְזִיק בַּשָּׂדֶה, זָכָה בְּכֻלָּן.  וְהַמַּקְדִּישׁ אֶת הַשָּׂדֶה, הִקְדִּישׁ אֶת כֻּלָּן.</P>

<P><B>כו,ט</B>  [ז] אַף בְּמוֹכֵר וְלוֹקֵחַ, אֵין כָּל אֵלּוּ הַדְּבָרִים וְכַיּוֹצֶא בָּהֶן מֵעִנְיָנִים אֲמוּרִים, אֵלָא בִּמְקוֹם שְׁאֵין שָׁם מִנְהָג, וְלֹא שֵׁמוֹת יְדוּעִים לְכָל דָּבָר וְדָבָר בִּפְנֵי עַצְמוֹ.  אֲבָל בִּמְקוֹם שֶׁנָּהֲגוּ שֶׁהַמּוֹכֵר כָּךְ מָכַר כָּךְ--הֲרֵי זֶה מָכוּר, וְסוֹמְכִין עַל הַמִּנְהָג.</P>

<P><B>כו,י</B>  וְכֵן מְקוֹם שְׁאֵין קוֹרִין בַּיִת אֵלָא לַבַּיִת לְבַדּוֹ, אוֹ שֶׁקּוֹרִין בַּיִת לַבַּיִת וּלְכָל שֶׁסְּבִיבוֹתָיו וּלְכָל שֶׁעַל גַּבָּיו--הוֹלְכִין אַחַר לְשׁוֹן אַנְשֵׁי הַמָּקוֹם.  וְכֵן הַדִּין בְּמוֹכֵר חָצֵר, אוֹ שָׂדֶה, אוֹ עִיר, אוֹ מִטַּלְטְלִין--בַּכֹּל, הוֹלְכִין אַחַר הַשֵּׁמוֹת הָעֲרוּכוֹת בְּפִי הַכֹּל.  [ח] וְזֶה עִיקָר גָּדוֹל בְּכָל דִּבְרֵי מַשָּׂא וּמַתָּן--הוֹלְכִין אַחַר לְשׁוֹן בְּנֵי אָדָם בְּאוֹתוֹ הַמָּקוֹם, וְאַחַר הַמִּנְהָג.</P>

<P><B>כו,יא</B>  אֲבָל מְקוֹם שְׁאֵין בּוֹ מִנְהָג יָדוּעַ, וְלֹא שֵׁמוֹת מְיֻחָדִין, אֵלָא יֵשׁ שֶׁקּוֹרִין כָּךְ, וְיֵשׁ שֶׁקּוֹרִין כָּךְ--עוֹשִׂים כְּמוֹ שֶׁפֵּרְשׁוּ חֲכָמִים בִּפְרָקִים אֵלּוּ.
<BR> </P>

<H2>הִלְכּוֹת מְכִירָה פֵּרֶק כז</H2>

<P><B>כז,א</B>  הַמּוֹכֵר אֶת הַסְּפִינָה--מָכַר אֶת הַתֹּרֶן, וְאֶת הַנֵּס, וְאֶת הָעֲגִינִין שֶׁלָּהּ, וְאֶת כָּל הַמְּשׁוֹטִין הַמַּנְהִיגִין אוֹתָהּ, וְאֶת הַכֶּבֶשׁ וְהָאַסְכָּלָה שֶׁעוֹלִין בָּהֶן לַסְּפִינָה וְיוֹרְדִין עֲלֵיהֶן, וְאֶת בֵּית הַמַּיִם שֶׁבְּתוֹכָהּ.</P>

<P><B>כז,ב</B>  אֲבָל לֹא מָכַר אֶת הַבִּצִּית, וְהִיא הַסְּפִינָה הַקְּטַנָּה שֶׁהוֹלְכִים בָּהּ עַל הַמַּיִם הַקְּרוֹבִים לַיַּבָּשָׁה; וְלֹא מָכַר אֶת הַדּוּגִית, וְהִיא הַסְּפִינָה הַקְּטַנָּה שֶׁצָּדִין בָּהּ הַמַּלָּחִים אֶת הַדָּגִים; וְלֹא מָכַר אֶת הָעֲבָדִים הָעוֹשִׂין בָּהּ, וְלֹא אֶת הַמַּרְצוֹפִין, וְלֹא אֶת הַסְּחוֹרָה שֶׁבְּתוֹכָהּ.  וּבִזְמָן שֶׁאָמַר לוֹ הִיא וְכָל מַה שֶׁבְּתוֹכָהּ, הֲרֵי כֻּלָּן מְכוּרִין.</P>

<P><B>כז,ג</B>  [ב] הַמּוֹכֵר אֶת הַקָּרוֹן--לֹא מָכַר אֶת הַפִּרְדּוֹת, בִּזְמָן שְׁאֵינָן קְשׁוּרוֹת עִמּוֹ; מָכַר אֶת הַפִּרְדּוֹת, לֹא מָכַר אֶת הַקָּרוֹן.  מָכַר אֶת הַצֶּמֶד, לֹא מָכַר אֶת הַבָּקָר; מָכַר אֶת הַבָּקָר, לֹא מָכַר אֶת הַצֶּמֶד, וְאַפִלּוּ בִּמְקוֹם שֶׁקּוֹרִין מִקְצָתָן לְצֶמֶד בָּקָר.</P>

<P><B>כז,ד</B>  [ג] הַמּוֹכֵר אֶת הָעֹל, מָכַר אֶת הַפָּרָה; מָכַר אֶת הַפָּרָה, לֹא מָכַר אֶת הָעֹל.  מָכַר אֶת הָעֲגָלָה, מָכַר אֶת הַבָּקָר; מָכַר אֶת הַבָּקָר, לֹא מָכַר אֶת הָעֲגָלָה.  וְאֵין הַדָּמִים רְאָיָה, בְּכָל אֵלּוּ הַדְּבָרִים וְכַיּוֹצֶא בָּהֶן.</P>

<P><B>כז,ה</B>  [ד] וְכֵן הַמּוֹכֵר אֶת הַחֲמוֹר--מָכַר אֶת הַמַּרְדַּעַת וְאֶת הָאֻכָּף, אַף עַל פִּי שְׁאֵינָן עָלָיו; אֲבָל לֹא מָכַר אֶת הַשַּׂק, וְלֹא אֶת מִרְכֶּבֶת הַנָּשִׁים, אַפִלּוּ הָיוּ עָלָיו בְּשָׁעַת הַמִּמְכָּר.  [ה] וְאֵין הַדָּמִים רְאָיָה--שְׁאִם טָעָה בִּכְדֵי שֶׁהַדַּעַת נוֹטָה, יֵשׁ לוֹ הוֹנָיָה אוֹ בִּטּוּל מֶקָּח כְּדִין כָּל מוֹכֵר וְלוֹקֵחַ; וְאִם טָעָה בִּכְדֵי שְׁאֵין הַדַּעַת נוֹטָה, לֹא בָטַל הַמֶּקָּח, שֶׁזּוֹ מַתָּנָה נָתַן לוֹ, וְאֵין לוֹ אֵלָא הַחֲמוֹר בְּלֹא שַׂקִּים.  וְכֵן כָּל כַּיּוֹצֶא בְּזֶה, אֵין מְבִיאִין בּוֹ רְאָיָה מִן הַדָּמִים.</P>

<P><B>כז,ו</B>  הַמּוֹכֵר אֶת הַשִּׁפְחָה--מָכַר כֵּלִים שֶׁעָלֶיהָ, אַפִלּוּ הֶם מֵאָה; אֲבָל לֹא מָכַר לֹא אֶת הַשֵּׁירִים, וְלֹא אֶת הַנְּזָמִים, וְלֹא אֶת הַטַּבָּעוֹת, וְלֹא אֶת הַקַּטְלָאוֹת שֶׁבְּצַוָּארָהּ.  וְאִם אָמַר לוֹ שִׁפְחָה וְכָל מַה שֶׁעָלֶיהָ אֲנִי מוֹכֵר לָךְ--אַף עַל פִּי שֶׁיֵּשׁ עָלֶיהָ כֵּלִים שֶׁלְּמֵאָה מָנֶה, הֲרֵי כֻּלָּן מְכוּרִין.</P>

<P><B>כז,ז</B>  הָאוֹמֵר לַחֲבֵרוֹ שִׁפְחָה מְעֻבֶּרֶת אֲנִי מוֹכֵר לָךְ, פָּרָה מְעֻבֶּרֶת אֲנִי מוֹכֵר לָךְ--מָכַר אֶת הַוֶּלֶד.  שִׁפְחָה מְנִיקָה אֲנִי מוֹכֵר לָךְ, פָּרָה מְנִיקָה אֲנִי מוֹכֵר לָךְ--לֹא מָכַר אֶת הַוֶּלֶד; חֲמוֹר מְנִיקָה אֲנִי מוֹכֵר לָךְ--מָכַר אֶת הַסְּיָח, שְׁאֵין אָדָם קוֹנֶה חֲמוֹר לַחֲלֵבָהּ.</P>

<P><B>כז,ח</B>  הָאוֹמֵר לַחֲבֵרוֹ רֹאשׁ עֶבֶד זֶה, אוֹ רֹאשׁ חֲמוֹר זֶה מָכוּר לָךְ--הֲרֵי זֶה מָכַר אֶת חֶצְיוֹ; וְכֵן הַדִּין בְּכָל אֵבֶר שֶׁהַנְּשָׁמָה תְּלוּיָה בּוֹ.  אָמַר לוֹ יַד עֶבֶד זֶה, אוֹ יַד חֲמוֹר זֶה מָכוּר לָךְ--מְשַׁמְּנִין בֵּינֵיהֶם; וְכֵן הַדִּין בְּכָל אֵבֶר שְׁאֵין הַנְּשָׁמָה תְּלוּיָה בּוֹ.  אָמַר לוֹ רֹאשׁ פָּרָה זוֹ אֲנִי מוֹכֵר לָךְ--לֹא מָכַר אֵלָא אֶת הָרֹאשׁ בִּלְבָד, שֶׁהֲרֵי רֹאשָׁהּ נִמְכָּר תָּמִיד בַּמִּטְבָּחַיִם.</P>

<P><B>כז,ט</B>  מָכַר אֶת הָרֹאשׁ בִּבְהֵמָה גַּסָּה, לֹא מָכַר אֶת הָרַגְלַיִם; מָכַר אֶת הָרַגְלַיִם, לֹא מָכַר אֶת הָרֹאשׁ.  מָכַר אֶת הַקָּנֶה, לֹא מָכַר אֶת הַכָּבֵד; מָכַר אֶת הַכָּבֵד, לֹא מָכַר אֶת הַקָּנֶה.  אֲבָל בִּבְהֵמָה דַּקָּה--הַמּוֹכֵר אֶת הָרֹאשׁ, מָכַר אֶת הָרַגְלַיִם; מָכַר אֶת הָרַגְלַיִם, לֹא מָכַר אֶת הָרֹאשׁ.  מָכַר אֶת הַקָּנֶה, מָכַר אֶת הַכָּבֵד; מָכַר אֶת הַכָּבֵד, לֹא מָכַר אֶת הַקָּנֶה.</P>

<P><B>כז,י</B>  הַמּוֹכֵר אֶת הַבּוֹר, לֹא מָכַר אֶת מֵימָיו; מָכַר אַשְׁפָּה, מָכַר אֶת זִבְלָהּ.  מָכַר כַּוֶּרֶת, מָכַר אֶת הַדְּבוֹרִים; מָכַר שׁוֹבָךְ, מָכַר אֶת הַיּוֹנִים.</P>

<P><B>כז,יא</B>  אַל יָלוּז מֵעֵינֶיךָ הָעִיקָר הַגָּדוֹל בִּדְבָרִים אֵלּוּ--שְׁהוּא מִנְהַג הַמְּדִינָה, וְהַשֵּׁמוֹת הַיְּדוּעִים בַּיֵּחוּד לְכָל דָּבָר וְדָבָר.  וּבִמְקוֹם שְׁאֵין מִנְהָג, וְלֹא שֵׁם שֶׁהַכֹּל אוֹמְרִים אוֹתוֹ בַּיֵּחוּד בְּלֹא שִׁתּוּף--הוֹלְכִין אַחַר אֵלּוּ הַכְּלָלוֹת שֶׁבֵּאֲרוּ חֲכָמִים, כְּמוֹ שֶׁבֵּאַרְנוּ.
<BR> </P>

<H2>הִלְכּוֹת מְכִירָה פֵּרֶק כח</H2>

<P><B>כח,א</B>  הָאוֹמֵר לַחֲבֵרוֹ בֵּית כּוֹר עָפָר אֲנִי מוֹכֵר לָךְ, וְהָיוּ בְּתוֹךְ הַשָּׂדֶה גֵּאָיוֹת קְטַנִּים עֲמוּקִים עֲשָׂרָה טְפָחִים, אַף עַל פִּי שְׁאֵין בָּהֶן מַיִם, אוֹ סְלָעִים גְּבוֹהִים עֲשָׂרָה טְפָחִים--אֵין נִמְדָּדִין בִּכְלַל הַבֵּית כּוֹר:  שְׁאֵין אָדָם רוֹצֶה לִתֵּן אֶת מָעוֹתָיו בְּמָקוֹם אֶחָד, וְיֵרָאֶה לוֹ כִּשְׁנַיִם אוֹ כִּשְׁלוֹשָׁה מְקוֹמוֹת.  וְלוֹקֵחַ אֵלּוּ הַגֵּאָיוֹת וְהַסְּלָעִים בִּכְלַל הַבֵּית כּוֹר, בְּלֹא דָּמִים.  הָיוּ פָּחוּת מִכָּאן, נִמְדָּדִין עִמָּהּ.</P>

<P><B>כח,ב</B>  בַּמֶּה דְּבָרִים אֲמוּרִים, בְּשֶׁלֹּא הָיָה בָּהֶן אֵלָא בֵּית אַרְבַּעַת קַבִּין, וְהָיוּ הָאַרְבַּעַת קַבִּין מֻבְלָעִין בְּתוֹךְ חֲמֵשֶׁת קַבִּין וּמֻבְלָעִין בְּרֻבָּהּ שֶׁלַּשָּׂדֶה.  אֲבָל אִם הָיָה יָתֵר עַל בֵּית אַרְבַּעַת קַבִּין, אוֹ שֶׁהָיוּ מְפֻזָּרִין הַרְבֵּה, אוֹ אֵינָן מֻבְלָעִין--אַף עַל פִּי שְׁאֵין בָּהֶן עֲשָׂרָה, אֵין נִמְדָּדִין עִמָּהּ.</P>

<P><B>כח,ג</B>  הָיוּ מֻבְלָעִין רֻבָּן בְּמֵעוּטָהּ, אוֹ מֵעוּטָן בְּרֻבָּהּ, אוֹ שֶׁהָיוּ מְחֻלָּקִין כְּמוֹ חוּט שׁוֹוֶה, אוֹ כְּמוֹ עִגּוּל, אוֹ כְּמוֹ מְשֻׁלָּשׁ, אוֹ שֶׁהָיוּ בַּצְּדָדִין, אוֹ שֶׁהָיוּ דֶּרֶךְ עֲקַלָּתוֹן--כָּל אֵלּוּ סָפֵק; וְהַמּוֹצִיא מֵחֲבֵרוֹ, עָלָיו הָרְאָיָה.  וְכֵן אִם הָיָה עָפָר מִלְמַעְלָה וְסֶלַע מִלְּמַטָּה, אוֹ סֶלַע מִלְמַעְלָה וְעָפָר מִלְּמַטָּה--הֲרֵי זֶה סָפֵק.</P>

<P><B>כח,ד</B>  [ג] הָיָה בָּהּ סֶלַע יְחִידִי--אַפִלּוּ בֵּית רֹבַע לְכוֹר, אֵין נִמְדָּד עִמָּהּ; וְאִם הָיָה סָמוּךְ לַמְּצָר--אַפִלּוּ כָּל שְׁהוּא, אֵין זֶה נִמְדָּד עִמָּהּ.  הִפְסִיק עָפָר בֵּין סֶלַע לַמְּצָר, הֲרֵי זֶה סָפֵק.</P>

<P><B>כח,ה</B>  [ד] אָמַר לוֹ כְּבֵית כּוֹר עָפָר אֲנִי מוֹכֵר לָךְ--אַפִלּוּ הָיוּ בָּהּ גֵּאָיוֹת עֲמוּקוֹת עֲשָׂרָה טְפָחִים אוֹ יָתֵר, אוֹ סְלָעִים גְּבוֹהִים עֲשָׂרָה טְפָחִים אוֹ יָתֵר--הֲרֵי אֵלּוּ נִמְדָּדִין עִמָּהּ.</P>

<P><B>כח,ו</B>  [ה] הָאוֹמֵר לַחֲבֵרוֹ בֵּית כּוֹר עָפָר אֲנִי מוֹכֵר לָךְ מִדָּה בַּחֶבֶל--אִם פָּחַת כָּל שְׁהוּא, יְנַכֶּה לוֹ מִן הַדָּמִים; וְאִם הוֹתִיר כָּל שְׁהוּא, יַחְזִיר לוֹ.</P>

<P><B>כח,ז</B>  [ו] אָמַר לוֹ בֵּית כּוֹר עָפָר אֲנִי מוֹכֵר לָךְ--הֲרֵי זֶה כְּמִי שֶׁפֵּרַשׁ וְאָמַר בֵּית כּוֹר עָפָר, בֵּין חָסֵר בֵּין יָתֵר; וְאִם פָּחַת מִן הַמִּדָּה אֶחָד מֵאַרְבָּעָה וְעֶשְׂרִים, שְׁהוּא רֹבַע לְכָל סְאָה, אוֹ הוֹתִיר כָּךְ רֹבַע לְכָל סְאָה--הִגִּיעוֹ.  יָתֵר עַל כֵּן, יְחַשַּׁב עִמּוֹ עַל כָּל הָרְבָעִים כֻּלָּן שֶׁחָסְרוּ אוֹ שֶׁהוֹסִיפוּ; וְכָל שֶׁפָּחַת מִבֵּית כּוֹר, יְנַכֶּה לוֹ מִן הַדָּמִים, וְכָל שֶׁהוֹסִיף עַל בֵּית כּוֹר, יַחְזִיר לוֹ.</P>

<P><B>כח,ח</B>  [ז] וּמַה הוּא מַחְזִיר לוֹ, אִם הָיְתָה הַתּוֹסֶפֶת פְּחוּתָה מִתִּשְׁעַת קַבִּין--מֵחֲזִיר לוֹ דָּמִים כְּשָׁעַת הַמְּכִירָה, לְיַפּוֹת כּוֹחַ הַמּוֹכֵר; וְאִם הָיְתָה הַתּוֹסֶפֶת סְמוּכָה לְשָׂדֶה אַחֶרֶת שֶׁלַּמּוֹכֵר, מַחְזִיר לוֹ אוֹתָהּ הַתּוֹסֶפֶת קַרְקָע, שֶׁהֲרֵי סוֹמֵךְ אוֹתָהּ לִשְׁאָר שְׂדוֹתָיו, וְאֵינוּ מַפְסִיד כְּלוּם.</P>

<P><B>כח,ט</B>  הָיְתָה הַתּוֹסֶפֶת יְתֵרָה עַל תִּשְׁעַת קַבִּין, נוֹתְנִין רֹבַע לְכָל סְאָה וּסְאָה; וְהַנִּשְׁאָר יָתֵר עַל כָּל הָרְבָעִים--אִם יֵשׁ בּוֹ תִּשְׁעַת קַבִּין--נוֹתֵן לוֹ כָּל הָרְבָעִים כֻּלָּן עִם הַיָּתֵר מִן הַקַּרְקָע, וְנוֹתְנָהּ לוֹ כְּשָׁעָה שֶׁלְּקָחָהּ מִמֶּנּוּ.</P>

<P><B>כח,י</B>  [ח] בַּמֶּה דְּבָרִים אֲמוּרִים, בְּשֶׁהָיְתָה בְּזוֹל בְּשָׁעַת מִמְכָּר וְהוֹקִירָה בְּשָׁעַת הַחְזָרַת הַיָּתֵר.  אֲבָל אִם הָיְתָה בְּיֹקֶר וְהוּזְלָה--אוֹמְרִין לַלּוֹקֵחַ אִם רָצִיתָ לִתֵּן לוֹ דְּמֵי הַתּוֹסֶפֶת כֻּלָּהּ, תֶּן לוֹ דָּמִים לְפִי הַמִּמְכָּר, וְאִם רָצִיתָ לִתֵּן לוֹ קַרְקָע, תֶּן לוֹ כְּפִי מַה שֶׁשּׁוֹוֶה עַתָּה.</P>

<P><B>כח,יא</B>  [ט] וְדִין חֲצִי קַב בְּגִנָּה, כְּדִין תִּשְׁעַת קַבִּין בְּשָׂדֶה:  שְׁאִם הוֹתִיר בְּגִנָּה פָּחוּת מֵחֲצִי קַב עַל הָרְבָעִים, אֵינוּ מַחְזִיר לוֹ אֵלָא דָּמִים; הוֹתִיר חֲצִי קַב, מַחְזִיר לוֹ אֶת כָּל הָרְבָעִים עִם הַיָּתֵר, דָּמִים אוֹ קַרְקָע, כְּשַׁעַר הַזּוֹל שֶׁלְּעֵת הַחְזָרָה.</P>

<P><B>כח,יב</B>  [י] מָכַר שָׂדֶה וְנַעֲשָׂת גִּנָּה בְּיַד לוֹקֵחַ, אוֹ גִּנָּה וְנַעֲשָׂת שָׂדֶה בְּיַד לוֹקֵחַ--הֲרֵי זֶה סְפֵק אִם מְחַשֵּׁב לוֹ כְּדִין שֶׁהָיְתָה בְּעֵת הַמְּכָר, אוֹ כְּדִין שְׁהִיא עַתָּה.</P>

<P><B>כח,יג</B>  [יא] הָאוֹמֵר לַחֲבֵרוֹ בֵּית כּוֹר עָפָר אֲנִי מוֹכֵר לָךְ מִדָּה בַּחֶבֶל בֵּין חָסֵר בֵּין יָתֵר, אוֹ שֶׁאָמַר לוֹ בֵּית כּוֹר עָפָר אֲנִי מוֹכֵר לָךְ בֵּין חָסֵר בֵּין יָתֵר מִדָּה בַּחֶבֶל--הֲלֹךְ אַחַר הַפָּחוּת שֶׁבַּלְּשׁוֹנוֹת, וְאֵין לוֹ אֵלָא כַּדִּין אִם חָסֵר אִם יָתֵר.</P>

<P><B>כח,יד</B>  [יב] מָכַר לוֹ בֵּית כּוֹר, וְאָמַר לוֹ בְּסִימָנָיו וּבִמְצָרָיו--פָּחַת שְׁתוּת אוֹ הוֹתִיר שְׁתוּת, הִגִּיעוֹ; פָּחַת יָתֵר עַל שְׁתוּת, יְנַכֶּה לוֹ מִן הַדָּמִים; הוֹסִיף יָתֵר עַל שְׁתוּת, יִתֵּן לוֹ דָּמִים אוֹ קַרְקָע, הַכֹּל לְפִי הַשִּׁיּוּר.  אִם הָיָה הַנִּשְׁאָר בְּשָׂדֶה פָּחוּת מִתִּשְׁעַת קַבִּין, וּבְגִנָּה פָּחוּת מֵחֲצִי קַב, וְלֹא הָיָה סָמוּךְ לִשְׂדֵה הַמּוֹכֵר--מַחְזִיר לוֹ דָּמִים.</P>

<P><B>כח,טו</B>  [יג] הַמּוֹכֵר לַחֲבֵרוֹ שָׂדֶה שֶׁהַלּוֹקֵחַ יוֹדֵעַ אוֹתָהּ וְאֶת מְצָרֶיהָ, וּכְבָר הֻרְגַּל בָּהּ--אַפִלּוּ אָמַר לוֹ יֵשׁ בִּמְשִׁיחָתָהּ מָאתַיִם, וְנִמְצֵאת מֵאָה וַחֲמִשִּׁים--הִגִּיעַתּוּ, שֶׁהֲרֵי יָדְעָה וְקִבַּל עָלָיו.  וְזֶה שֶׁהִזְכִּיר לוֹ הַחֶשְׁבּוֹן, כְּלוֹמַר שְׁהִיא יָפָה כְּמוֹ שָׂדֶה אַחֶרֶת שֶׁיֵּשׁ בִּמְשִׁיחָתָהּ מָאתַיִם.</P>

<P><B>כח,טז</B>  [יד] הָאוֹמֵר לַחֲבֵרוֹ בֵּית כּוֹר פְּלוֹנִי אֲנִי מוֹכֵר לָךְ--אַף עַל פִּי שְׁאֵין בִּמְשִׁיחָתוֹ אֵלָא לֶתֶךְ, הִגִּיעוֹ:  שֶׁלֹּא מָכַר לוֹ אֵלָא מָקוֹם הַנִּקְרָא בֵּית כּוֹר.  לְפִיכָּךְ צָרִיךְ הַמּוֹכֵר לְהָבִיא רְאָיָה שְׁהוּא נִקְרָא בֵּית כּוֹר.</P>

<P><B>כח,יז</B>  וְכֵן הָאוֹמֵר לַחֲבֵרוֹ כֶּרֶם שֶׁלִּי בְּמָקוֹם פְּלוֹנִי אֲנִי מוֹכֵר לָךְ--אַף עַל פִּי שְׁאֵין בּוֹ גְּפָנִים, הִגִּיעוֹ:  וְהוּא, שֶׁיִּהְיוּ קוֹרְאִין אוֹתוֹ כֶּרֶם.  וְכֵן הָאוֹמֵר לַחֲבֵרוֹ פַּרְדֵּס אֲנִי מוֹכֵר לָךְ--אַפִלּוּ אֵין בּוֹ רִמּוֹנִים, הִגִּיעוֹ:  וְהוּא, שֶׁיִּקָּרֵא פַּרְדֵּס.  וְכֵן כָּל כַּיּוֹצֶא בְּזֶה.</P>

<P><B>כח,יח</B>  [טו] וְכָל הַדְּבָרִים הָאֵלּוּ, בִּמְקוֹם שְׁאֵין מִנְהָג כְּמוֹ שֶׁבֵּאַרְנוּ; אֲבָל בִּמְקוֹם שֵׁיֵּשׁ מִנְהָג--הֲלֹךְ אַחַר מִנְהַג הַמְּדִינָה, וְאַחַר לְשׁוֹן רֹב אַנְשֵׁי הַמָּקוֹם הַיְּדוּעָה לָהֶן.
<BR> </P>

<H2>הִלְכּוֹת מְכִירָה פֵּרֶק כט</H2>

<P><B>כט,א</B>  שְׁלוֹשָׁה--אֵין מֶקָּחָן מֶקָּח וְאֵין מִמְכָּרָן מִמְכָּר, דִּין תּוֹרָה:  הַחֵרֵשׁ, וְהַשּׁוֹטֶה, וְהַקָּטָן.  אֲבָל חֲכָמִים תִּקְּנוּ שֶׁיִּהְיֶה הַחֵרֵשׁ וְהַקָּטָן נוֹשֵׂא וְנוֹתֵן בַּמִּטַּלְטְלִין וּמַעֲשָׂיו קַיָּמִין, מִשּׁוֹם כְּדֵי חַיָּיו.</P>

<P><B>כט,ב</B>  הַחֵרֵשׁ כֵּיצַד נוֹשֵׂא וְנוֹתֵן:  חֵרֵשׁ שְׁאֵינוּ לֹא שׁוֹמֵעַ וְלֹא מְדַבֵּר, אוֹ שֶׁמְּדַבֵּר וְאֵינוּ שׁוֹמֵעַ כְּלוּם--מוֹכֵר וְלוֹקֵחַ בִּרְמִיזָה בַּמִּטַּלְטְלִין, אֲבָל לֹא בַּקַּרְקָע.  אַף בַּמִּטַּלְטְלִין, לֹא יִתְקַיְּמוּ מַעֲשָׂיו, עַד שֶׁבּוֹדְקִין אוֹתוֹ בְּדִיקוֹת רַבּוֹת, וּמִתְיַשְּׁבִין בַּדָּבָר.</P>

<P><B>כט,ג</B>  אִלֵּם שֶׁשּׁוֹמֵעַ וְאֵינוּ מְדַבֵּר, אוֹ מִי שֶׁנִּשְׁתַּתַּק--מֶקָּחוֹ מֶקָּח, וּמִמְכָּרוֹ מִמְכָּר, וּמַתְּנוֹתָיו קַיָּמוֹת בַּכֹּל, בֵּין בְּמִטַּלְטְלִין בֵּין בְּקַרְקָע:  וְהוּא שֶׁיִּבָּדֵק כְּדֶרֶךְ שֶׁבּוֹדְקִין לְגִטִּין, אוֹ יִכְתֹּב בִּכְתָב יָדוֹ.</P>

<P><B>כט,ד</B>  הַשּׁוֹטֶה--אֵין מֶקָּחוֹ מֶקָּח, וְאֵין מִמְכָּרוֹ מִמְכָּר, וְאֵין מַתָּנָה מִמַּתְּנוֹתָיו קַיֶּמֶת.  וּבֵית דִּין מַעְמִידִים אַפְטְרוּפוֹס לַשּׁוֹטִים, כְּדֶרֶךְ שֶׁמַּעְמִידִין לַקְּטַנִּים.</P>

<P><B>כט,ה</B>  מִי שְׁהוּא עֵת שׁוֹטֶה וְעֵת שָׁפוּי, כְּגוֹן אֵלּוּ הַנִּכְפִּין--בְּעֵת שְׁהוּא שָׁפוּי, כָּל מַעֲשָׂיו קַיָּמִין, וְזוֹכֶה לְעַצְמוֹ וְלַאֲחֵרִים, כְּכָל בֶּן דַּעַת.  וּצְרִיכִין הָעֵדִים לַחְקֹר הַדָּבָר הֵיטֵב, שֶׁמֶּא בְּסוֹף שְׁפִיּוּתוֹ וּבִתְחִלַּת שְׁטִיּוּתוֹ עָשָׂה מַה שֶׁעָשָׂה.</P>

<P><B>כט,ו</B>  קָטָן עַד שֵׁשׁ שָׁנִים, אֵין הַקְנָיָתוֹ לַאֲחֵרִים כְּלוּם.  וּמִשֵּׁשׁ שָׁנִים עַד שֶׁיַּגְדִּיל, בּוֹדְקִין אוֹתוֹ:  אִם יוֹדֵעַ בְּטִיב מַשָּׂא וּמַתָּן--מֶקָּחוֹ מֶקָּח, וּמִמְכָּרוֹ מִמְכָּר, וּמַתָּנָתוֹ מְתַנָּה, בֵּין בְּדָבָר מְרֻבֶּה בֵּין בְּדָבָר מוּעָט, בֵּין מַתְּנַת בָּרִיא בֵּין מַתְּנַת שְׁכִיב מְרַע.  וְדָבָר זֶה מִדִּבְרֵי חֲכָמִים כְּמוֹ שֶׁבֵּאַרְנוּ, כְּדֵי שֶׁלֹּא יִבָּטֵל וְלֹא יִמְצָא מִי שֶׁיִּמְכֹּר לוֹ וְלֹא יִקַּח מִמֶּנּוּ.  וְהַכֹּל בַּמִּטַּלְטְלִין; אֲבָל בַּקַּרְקָע--אֵינוּ מוֹכֵר וְלֹא נוֹתֵן, עַד שֶׁיַּגְדִּיל.</P>

<P><B>כט,ז</B>  בַּמֶּה דְּבָרִים אֲמוּרִים, בְּקָטָן שְׁאֵין לוֹ אַפְטְרוּפוֹס; אֲבָל אִם הָיָה לוֹ אַפְטְרוּפוֹס--אֵין מַעֲשָׂיו כְּלוּם אַפִלּוּ בַּמִּטַּלְטְלִין, אֵלָא מִדַּעַת הָאַפְטְרוּפוֹס:  שְׁאִם רָצָה לְקַיַּם מֶקָּחוֹ וּמִמְכָּרוֹ וּמַתָּנָתוֹ בַּמִּטַּלְטְלִין, מְקַיֵּם.</P>

<P><B>כט,ח</B>  בּוֹדְקִין אֶת הַקָּטָן לֵידַע אִם יוֹדֵעַ טִיב מַשָּׂא וּמַתָּן אוֹ אֵינוּ יוֹדֵעַ, עַד שֶׁיַּגְדִּיל:  לְפִי שֶׁיֵּשׁ שָׁם קָטָן נָבוֹן, שְׁהוּא יוֹדֵעַ וְהוּא בֶּן שֶׁבַע; וְיֵשׁ אַחֵר שֶׁאַפִלּוּ הוּא בֶּן שְׁלוֹשׁ עֶשְׂרֵה, אֵינוּ יוֹדֵעַ טִיב מַשָּׂא וּמַתָּן.</P>

<P><B>כט,ט</B>  קָטָן הַיּוֹדֵעַ בְּטִיב מַשָּׂא וּמַתָּן שְׁאֵין לוֹ אַפְטְרוּפוֹס, שֶׁנָּשָׂא וְנָתַן בְּמִטַּלְטְלִין, וְטָעָה--דִּינוֹ כְּדִין הַגָּדוֹל:  פָּחוּת מִשְּׁתוּת, מְחִילָה; שְׁתוּת, תַּחְזֹר הַהוֹנָיָה; יָתֵר עַל שְׁתוּת, בָּטֵל הַמֶּקָּח כְּמוֹ שֶׁבֵּאַרְנוּ.</P>

<P><B>כט,י</B>  אֲנִי אוֹמֵר שְׁאֵין מֶקַּח הַקָּטָן וּמִמְכָּרוֹ קַיָּמִין בַּמִּטַּלְטְלִין, אֵלָא בְּשֶׁמָּשַׁךְ אוֹ הִמְשִׁיךְ.  אֲבָל אִם נָתַן מָעוֹת עַל הַמֶּקָּח, וְחָזַר בּוֹ--אֵינוּ מְקַבֵּל מִי שֶׁפָּרַע; וַאֲחֵרִים שֶׁחָזְרוּ בּוֹ, עוֹמְדִין בְּמִי שֶׁפָּרַע.</P>

<P><B>כט,יא</B>  [ט] וְכֵן אִם קָנָה מִיַּד הַקָּטָן, אוֹ הִשְׂכִּיר מְקוֹם הַמִּטַּלְטְלִין, וְחָזַר בּוֹ--לֹא קָנָה הַלּוֹקֵחַ:  שְׁאֵין מוֹצִיאִין מִיַּד הַקָּטָן בַּדִּין, וְאֵין הַקִּנְיָן מִיַּד הַקָּטָן כְּלוּם--שֶׁהַקִּנְיָן בַּשְּׁטָר, וְאֵין הָעֵדִים חוֹתְמִין אֵלָא עַל שְׁטָר אָדָם גָּדוֹל.</P>

<P><B>כט,יב</B>  [י] וְכֵן קָטָן שֶׁקָּנָה מִטַּלְטְלִין מֵאֲחֵרִים, וְקָנוּ מִיָּדָן, אוֹ שָׂכַר מֵהֶם הַמָּקוֹם--לֹא קָנָה עַד שֶׁיִּמְשֹׁךְ, לְפִי שְׁאֵינוּ זוֹכֶה בִּדְרָכִים שֶׁזּוֹכִין בָּהֶן הַגְּדוֹלִים.  רְאָיָה לַדָּבָר--שְׁאֵין חֲצֵרוֹ שֶׁלַּקָּטָן וְלֹא אַרְבַּע אַמּוֹת שֶׁלּוֹ קוֹנִין לוֹ, מִפְּנֵי שֶׁנִּתְרַבּוּ מִדִּין שְׁלִיחוּת וְלֹא מִדִּין יָדוֹ כְּמוֹ שֶׁיִּתְבָּאַר, וְלֹא יִהְיֶה הַקִּנְיָן אוֹ שְׂכִירוּת הַמָּקוֹם, גָּדוֹל מֵחֲצֵרוֹ.  אֲבָל הַקְּטַנָּה שֶׁנִּתְרַבָּת חֲצֵרָהּ מִיָּדָהּ, תִּקְנֶה הַמִּטַּלְטְלִין מֵאֲחֵרִים, אִם קָנוּ מִיָּדָן, אוֹ בִּשְׂכִירוּת מָקוֹם.</P>

<P><B>כט,יג</B>  [יא] יֵרָאֶה לִי שֶׁקָּטָן שֶׁקָּנָה קַרְקָע, וְנָתַן דָּמִים, וְהִחְזִיק--תַּעֲמֹד בְּיָדוֹ, אַף עַל פִּי שְׁאֵין מִמְכָּרוֹ בַּקַּרְקָע כְּלוּם:  שֶׁהַקָּטָן כְּמִי שְׁאֵינוּ לְפָנֵינוּ הוּא; וְזָכִין לָאָדָם שֶׁלֹּא בְּפָנָיו, וְאֵין חָבִין לוֹ אֵלָא בְּפָנָיו.</P>

<P><B>כט,יד</B>  [יב] קָטָן שֶׁהִגְדִּיל, וְהֵבִיא הַזָּכָר שְׁתֵּי שְׂעָרוֹת אַחַר שְׁלוֹשׁ עֶשְׂרֵה שָׁנָה, וְהַבַּת אַחַר שְׁתֵּים עֶשְׂרֵה שָׁנָה--אַף עַל פִּי שְׁאֵינוּ יוֹדֵעַ בְּטִיב מַשָּׂא וּמַתָּן--מֶקָּחוֹ מֶקָּח, וּמִמְכָּרוֹ מִמְכָּר, וּמַתָּנָתוֹ מַתָּנָּה בְּמִטַּלְטְלִין; אֲבָל בְּקַרְקָע, אֵין מַעֲשָׂיו קַיָּמִין, עַד שֶׁיִּהְיֶה יוֹדֵעַ בְּטִיב מַשָּׂא וּמַתָּן, אַחַר שֶׁיַּגְדִּיל.</P>

<P><B>כט,טו</B>  [יג] בַּמֶּה דְּבָרִים אֲמוּרִים, בְּקַרְקָע שֶׁלּוֹ.  אֲבָל קַרְקָע שֶׁיָּרַשׁ מֵאֲבוֹתָיו, אוֹ מִשְּׁאָר מוֹרִישָׁיו--אֵין מִמְכָּרוֹ מִמְכָּר, עַד שֶׁיִּהְיֶה בֶּן עֶשְׂרִים שָׁנָה, אַף עַל פִּי שֶׁהֵבִיא שְׁתֵּי שְׂעָרוֹת, וְאַף עַל פִּי שֶׁיּוֹדֵעַ בְּטִיב מַשָּׂא וּמַתָּן:  שֶׁמֶּא יִמְכֹּר בְּזוֹל, מִפְּנֵי שֶׁדַּעְתּוֹ נוֹטָה אַחַר הַמָּעוֹת; וַעֲדַיִן לֹא נִתְיַשְּׁבָה דַּעְתּוֹ בְּדַרְכֵּי הָעוֹלָם.</P>

<P><B>כט,טז</B>  [יד] מַתָּנָתוֹ כִּשְׁהוּא פָּחוּת מִבֶּן עֶשְׂרִים--בֵּין מַתְּנַת בָּרִיא בֵּין מַתְּנַת שְׁכִיב מְרַע, הֲרֵי זוֹ קַיֶּמֶת:  שֶׁאִלּוּ לֹא הִגִּיעָה לוֹ הֲנָיָה גְּדוֹלָה, לֹא נָתַן; וְהוּא דָּבָר שְׁאֵינוּ מָצוּי תָּמִיד.  וְאָמְרוּ חֲכָמִים תִּתְקַיַּם מַתָּנָתוֹ, כְּדֵי שֶׁיִּהְיוּ דְּבָרָיו נִשְׁמָעִין.</P>

<P><B>כט,יז</B>  [טו] בַּמֶּה דְּבָרִים אֲמוּרִים שְׁהוּא מוֹכֵר בְּקַרְקַע אָבִיו כִּשְׁהוּא בֶּן עֶשְׂרִים, כְּשֶׁהֵבִיא שְׁתֵּי שְׂעָרוֹת, אוֹ כְּשֶׁנֻּלְּדוּ לוֹ סִימָנֵי סָרִיס.  אֲבָל אִם לֹא הֵבִיא, וְלֹא נַעֲשָׂה סָרִיס--עֲדַיִן קָטָן הוּא, וְאֵין מִמְכָּרוֹ בְּקַרְקַע מִמְכָּר וְאַפִלּוּ בִּנְכָסָיו, עַד שֶׁיַּגִּיעַ לְרֹב שְׁנוֹתָיו.</P>

<P><B>כט,יח</B>  [טז] מִי שֶׁמָּכַר בֵּין בִּנְכָסָיו בֵּין בְּנִכְסֵי אָבִיו, וּמֵת, וּבָאוּ קְרוֹבָיו וְעִרְעֲרוּ שֶׁהָיָה קָטָן בְּעֵת שֶׁמָּכַר, וּבִקְּשׁוּ לְבָדְקוֹ--אֵין שׁוֹמְעִין לָהֶם לְנַוְּלוֹ; וְעוֹד, שֶׁהַסִּימָנִים עֲשׂוּיִין לְהִשְׁתַּנּוֹת בַּמִּיתָה.  וַחֲזָקָה הִיא שְׁאֵין הָעֵדִים חוֹתְמִין עַל הַשְּׁטָר, אֵלָא אִם כֵּן יָדְעוּ בַּוַּדַּאי שֶׁהַמּוֹכֵר גָּדוֹל.</P>

<P><B>כט,יט</B>  [יז] פָּחוּת מִבֶּן עֶשְׂרִים שֶׁמָּכַר קַרְקַע אָבִיו--חוֹזֵר וּמוֹצִיא מִיַּד הַלּוֹקֵחַ, בֵּין קֹדֶם עֶשְׂרִים בֵּין לְאַחַר עֶשְׂרִים; וּמוֹצִיא מִן הַלּוֹקֵחַ כָּל הַפֵּרוֹת שֶׁאָכַל.  וְאִם הוֹצִיא הוֹצָאוֹת, אוֹ שֶׁנָּטַע וְזָרַע--שָׁמִין לוֹ, וּמַחְזִיר אֶת הַשְּׁאָר.</P>

<P><B>כט,כ</B>  כְּדִין זֶה הוֹרוּ רִבּוֹתַי.  וַאֲנִי אוֹמֵר שֶׁאַפִלּוּ קָטָן שֶׁמָּכַר קַרְקָע מִנִּכְסֵי אָבִיו, וּכְשֶׁנַּעֲשָׂה בֶּן עֶשְׂרִים לֹא מִחָה--אֵינוּ יָכוֹל לַחְזֹר:  שֶׁכֵּיוָן שֶׁלָּקַח הַמָּעוֹת, וְנִשְׁתַּמַּשׁ הַלּוֹקֵחַ בְּקַרְקָע זוֹ בְּפָנָיו כִּשְׁהוּא בֶּן עֶשְׂרִים וְלֹא מִחָה--נִתְקַיְּמָה בְּיַד הַלּוֹקֵחַ, שֶׁהֲרֵי רָצָה בְּמִמְכָּרוֹ.</P>

<P><B>כט,כא</B>  [יח] הַשִּׁכּוֹר--מֶקָּחוֹ מֶקָּח, וּמִמְכָּרוֹ מִמְכָּר, וּמַתְּנוֹתָיו קַיָּמִין.  וְאִם הִגִּיעַ לְשִׁכְרוּתוֹ שֶׁלְּלוֹט, וְהוּא הַשִּׁכּוֹר שֶׁעוֹשֶׂה וְאֵינוּ יוֹדֵעַ מַה יַעֲשֶׂה--אֵין מַעֲשָׂיו כְּלוּם, וַהֲרֵי הוּא כְּשׁוֹטֶה אוֹ כְּקָטָן פָּחוּת מִבֶּן שֵׁשׁ.
<BR> </P>

<H2>הִלְכּוֹת מְכִירָה פֵּרֶק ל</H2>

<P><B>ל,א</B>  הַמּוֹכֵר שֶׁמָּכַר קַרְקָע אוֹ מִטַּלְטְלִין, וְזִכָּה בָּהֶן לַלּוֹקֵחַ שֶׁלֹּא מִדַּעְתּוֹ--יַד הַלּוֹקֵחַ עַל הָעֶלְיוֹנָה:  אִם רָצָה לִקַּח, אֵין הַמּוֹכֵר יָכוֹל לַחְזֹר בּוֹ; וְאִם לֹא רָצָה, תַּחְזֹר לִבְעָלֶיהָ.  לְפִיכָּךְ כּוֹתְבִין שְׁטָר לַמּוֹכֵר, אַף עַל פִּי שְׁאֵין הַלּוֹקֵחַ עִמּוֹ; וּלְעוֹלָם הַלּוֹקֵחַ נוֹתֵן שְׂכַר הַסּוֹפֵר, וְאַפִלּוּ מָכַר שָׂדֵהוּ מִפְּנֵי רָעָתָהּ.</P>

<P><B>ל,ב</B>  וְכֵן הָעֶבֶד שֶׁמָּכַר אוֹ קָנָה אוֹ נָתַן מַתָּנָה, אוֹ נִתְּנָה לוֹ--יַד הָאָדוֹן עַל הָעֶלְיוֹנָה:  אִם רָצָה לְקַיַּם מַעֲשָׂיו, הֲרֵי אֵלּוּ קַיָּמִין וְקָנוּ; וְאִם לֹא רָצָה, בָּטְלוּ כָּל מַעֲשָׂיו.  וּבִדְבָרִים בִּלְבָד הוּא שֶׁמְּקַיֵּם הָאָדוֹן אוֹ מְבַטֵּל, וְאֵינוּ צָרִיךְ לִקְנוֹת מִמֶּנּוּ כְּלוּם.</P>

<P><B>ל,ג</B>  וְכֵן הָאִשָּׁה שֶׁמָּכְרָה אוֹ נָתְנָה מַתָּנָה, בֵּין בְּנִכְסֵי בַּעְלָהּ, בֵּין בְּנִכְסֵי צֹאן בַּרְזֶל שֶׁהִכְנִיסָה לוֹ, בֵּין בִּדְבָרִים שֶׁיֵּחַד לָהּ בִּכְתֻבָּתָהּ, בֵּין בְּנִכְסֵי מְלוֹג, בֵּין בְּקַרְקָעוֹת, בֵּין בְּמִטַּלְטְלִין, וְכֵן אִם לָקְחָה אוֹ נִתַּן לָהּ מַתָּנָה--יַד הַבַּעַל עַל הָעֶלְיוֹנָה:  רָצָה, לְקַיַּם; רָצָה, לְבַטַּל הַכֹּל.</P>

<P><B>ל,ד</B>  אֲבָל הַבַּעַל שֶׁמָּכַר אוֹ שֶׁנָּתַן--בֵּין קַרְקָע שֶׁהִכְנִיסָה לוֹ אִשְׁתּוֹ בִּכְתֻבָּתָהּ, אוֹ קַרְקָע שֶׁהִכְנִיס לָהּ שׁוּם מִשֶּׁלּוֹ, אוֹ קַרְקָע שֶׁיֵּחַד לָהּ בִּכְתֻבָּתָהּ--אַף עַל פִּי שֶׁקָּנוּ מִיַּד הָאִשָּׁה אַחַר כָּךְ שֶׁקִּיְּמָה מַעֲשָׂיו, הֲרֵי כָּל מַה שֶׁעָשָׂה בָּטֵל:  מִפְּנֵי שְׁהִיא אוֹמֶרֶת, נַחַת רוּחַ עָשִׂיתִי לְבַעְלִי.</P>

<P><B>ל,ה</B>  [ד] מָכַר אוֹ נָתַן נִכְסֵי מְלוֹג, בֵּין מְקַרְקְעִין בֵּין מִטַּלְטְלִין--יַד הָאִשָּׁה עַל הָעֶלְיוֹנָה:  רָצְתָה לְבַטַּל, מְבַטֶּלֶת; וְאִם קִיְּמָה מַעֲשָׂיו, קָנוּ הַלּוֹקְחִים.</P>

<P><B>ל,ו</B>  [ה] בַּעַל שֶׁמָּכַר מִטַּלְטְלִין שֶׁלְּנִכְסֵי צֹאן בַּרְזֶל, אוֹ מִטַּלְטְלִין שֶׁנָּתַן לָהּ מִשֶּׁלּוֹ--אַף עַל פִּי שְׁאֵינוּ רַשָּׁאי, אִם עָבַר וּמָכַר אוֹ נָתַן--קָנוּ הַלָּקוֹחוֹת, וְאֵין הָאִשָּׁה יְכוּלָה לְהוֹצִיא מִיָּדָם.  וְכֵן יֵשׁ לוֹ לַבַּעַל לִמְכֹּר כָּל נְכָסָיו, אַף עַל פִּי שְׁהֶן תַּחַת שִׁעְבּוּד הַכְּתֻבָּה; וְאִם תָּבוֹא לִטְרֹף, טוֹרֶפֶת, אֵלָא אִם כֵּן כָּתְבָה לַלּוֹקֵחַ תְּחִלָּה, וְקָנוּ מִיָּדָהּ.</P>

<P><B>ל,ז</B>  [ו] הָאִשָּׁה שֶׁמָּכְרָה אוֹ נָתְנָה נִכְסֵי צֹאן בַּרְזֶל לְבַעְלָהּ, לֹא קָנָה; וְיֵשׁ לָהּ לַחְזֹר וּלְהוֹצִיא מִיָּדוֹ, כְּמוֹ שֶׁבֵּאַרְנוּ בְּהִלְכּוֹת אִישׁוּת.</P>

<P><B>ל,ח</B>  בֵּית דִּין שֶׁמָּכְרוּ אוֹ שֶׁלָּקְחוּ בְּנִכְסֵי יְתוֹמִים, בֵּין בְּקַרְקָע בֵּין בְּמִטַּלְטְלִין, וְכֵן הָאַפְטְרוּפִין, בֵּין שֶׁמִּנּוּ אוֹתָם בֵּית דִּין בֵּין שֶׁמִּנָּה אוֹתָן אֲבִי יְתוֹמִים--מֶקָּחָן מֶקָּח, וּמִמְכָּרָן מִמְכָּר.  אֲבָל מַתָּנָתָם אֵינָהּ כְּלוּם, שְׁאֵין אָדָם נוֹתֵן דָּבָר שְׁאֵינוּ שֶׁלּוֹ.</P>

<P><B>ל,ט</B>  [ז] הַמּוֹכֵר אוֹ הַנּוֹתֵן בַּשַּׁבָּת, וְאֵין צָרִיךְ לוֹמַר בְּיוֹם טוֹב--אַף עַל פִּי שֶׁמַּכִּין אוֹתוֹ, מַעֲשָׂיו קַיָּמִין.  וְכֵן כָּל מִי שֶׁקָּנוּ מִיָּדוֹ בַּשַּׁבָּת--הַקִּנְיָן קַיָּם, וְכוֹתְבִין לְאַחַר הַשַּׁבָּת וְנוֹתְנִין.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר קניין - הלכות זכייה ומתנה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת זְכִיָּה וּמַתָּנָה</H1>

<P>עִנְיַן אֵלּוּ הַהֲלָכוֹת לֵידַע דִּין זוֹכֶה מִן הַהֶפְקֵר הֵיאַךְ יִקְנֶה וּבְמַה יִקְנֶה, וְדִין נוֹתֵן מַתָּנָה וּמְקַבֵּל וְאֵיזוֹ מַתָּנָה חוֹזֶרֶת וְאֵיזוֹ אֵינָהּ חוֹזֶרֶת.  וּבֵאוּר כָּל הַדִּינִין אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק א</H2>

<P><B>א,א</B>  הַהֶפְקֵר--כָּל הַמַּחְזִיק בּוֹ, זָכָה.  וְכֵן הַמִּדְבָּרוֹת וְהַנְּהָרִים הַגְּדוֹלִים, כָּל שֶׁבָּהֶן הֶפְקֵר, וְכָל הַקּוֹדֵם בּוֹ זָכָה, כְּגוֹן הָעֲשָׂבִים וְהָעֵצִים וְהַפֵּרוֹת שֶׁלְּפֵרוֹת אִילָנוֹת שֶׁלְּיַעַר וְכַיּוֹצֶא בָּהֶן.</P>

<P><B>א,ב</B>  הַצָּד דָּגִים מִן הַיָּמִים וְהַנְּהָרוֹת, אוֹ שֶׁצָּד עוֹפוֹת אוֹ מִינֵי חַיָּה--הוֹאִיל וְאֵין לָהֶם בְּעָלִים, זָכָה:  וּבִלְבָד, שֶׁלֹּא יָצוּד בִּשְׂדֵה חֲבֵרוֹ; וְאִם צָד שָׁם, קָנָה.  וְאִם הָיוּ הַדָּגִים בַּבֵּיבָר שֶׁלַּבְּעָלִים, וְכֵן חַיָּה וָעוֹף שֶׁבַּבֵּיבָרִים--אַף עַל פִּי שְׁהוּא בֵּיבָר גָּדוֹל וְהוּא מְחֻסָּר צִידָה, הֲרֵי הֶן שֶׁלְּבַעֲלֵי הַבֵּיבָרִים; וְהַצָּד מִשָּׁם, הֲרֵי זֶה גַּזְלָן.</P>

<P><B>א,ג</B>  אֲבָל הַלּוֹקֵחַ דָּגִים מִתּוֹךְ מְצוּדָתוֹ שֶׁלַּחֲבֵרוֹ כִּשְׁהִיא בְּתוֹךְ הַיָּם, אוֹ שֶׁלָּקַח חַיָּה מִמְּצוּדָתוֹ כִּשְׁהִיא פְּרוּסָה בַּמִּדְבָּר--הֲרֵי זֶה אָסוּר מִדִּבְרֵי סוֹפְרִים; וְאִם הָיְתָה הַמְּצוּדָה כְּלִי, וְלָקַח מִתּוֹךְ הַמְּצוּדָה--הֲרֵי זֶה גַּזְלָן.</P>

<P><B>א,ד</B>  הַפּוֹרֵס מְצוּדָה בִּשְׂדֵה חֲבֵרוֹ, וְצָד בָּהּ חַיָּה אוֹ עוֹף--אַף עַל פִּי שְׁאֵין לוֹ רְשׁוּת לַעֲשׂוֹת דָּבָר זֶה, קָנָה.  וְאִם הָיָה בַּעַל הַשָּׂדֶה עוֹמֵד בְּצַד שָׂדֵהוּ, וְאָמַר זָכָת לִי שָׂדִי--קָנָה בַּעַל הַשָּׂדֶה, וְאֵין לְבַעַל הַמְּצוּדָה כְּלוּם.</P>

<P><B>א,ה</B>  דָּגִים שֶׁקָּפְצוּ לְתוֹךְ הַסְּפִינָה, קָנָה בַּעַל הַסְּפִינָה:  שֶׁזּוֹ כְּחָצֵר הַמִּשְׁתַּמֶּרֶת הִיא, וְאֵינָהּ חָצֵר הַמְּהַלֶּכֶת, שֶׁהַמַּיִם הֶן שֶׁמּוֹלִיכִין אוֹתָהּ, וְאֵינָהּ הוֹלֶכֶת מֵחֲמַת עַצְמָהּ.</P>

<P><B>א,ו</B>  גֵּר שֶׁמֵּת, וְלֹא הוֹלִיד בָּנִים בְּיִשְׂרָאֵל אַחַר שֶׁנִּתְגַּיַּר--אֵין לוֹ יוֹרְשִׁין; אֵלָא כָּל הַקּוֹדֵם וְהִחְזִיק בִּנְכָסָיו, זָכָה בָּהֶן, וְאֵין בַּעַל הַמְּצָר יָכוֹל לְסַלְּקוֹ בְּדָמִים, שֶׁזּוֹ כְּמַתָּנָה הִיא.</P>

<P><B>א,ז</B>  שְׁתֵּי שָׂדוֹת בְּנִכְסֵי הַגֵּר, וּמְצָר אֶחָד בֵּינֵיהֶן, הִחְזִיק בְּאַחַת מֵהֶן לִקְנוֹתָהּ--קְנָיָהּ.  הִחְזִיק בָּהּ לִקְנוֹת אוֹתָהּ וְאֶת חֲבִרְתָּהּ--זוֹ שֶׁהִחְזִיק בָּהּ, קָנָה אוֹתָהּ; אֲבָל חֲבִרְתָּהּ, לֹא קָנָה.  הִחְזִיק בָּהּ כְּדֵי לִקְנוֹת אֶת חֲבִרְתָּהּ, לֹא קָנָה אַחַת מֵהֶן:  חֲבִרְתָּהּ, מִפְּנֵי שֶׁלֹּא הִחְזִיק בָּהּ; וְזוֹ, מִפְּנֵי שֶׁלֹּא הִחְזִיק בָּהּ כְּדֵי לִקְנוֹתָהּ.</P>

<P><B>א,ח</B>  הִחְזִיק בָּהּ לִקְנוֹתָהּ וְלִקְנוֹת אֶת חֲבִרְתָּהּ וְאֶת הַמְּצָר שֶׁבֵּינֵיהֶן, אוֹ שֶׁהִחְזִיק בַּמְּצָר לִקְנוֹת אֶת שְׁתֵּיהֶן--הֲרֵי זֶה סָפֵק; וְאִם בָּא אַחֵר וְהִחְזִיק בָּהּ לִקְנוֹתָהּ, זָכָה הָאַחֲרוֹן.</P>

<P><B>א,ט</B>  [ח] וְכֵן שְׁנֵי בָּתִּים זֶה לִפְנִים מִזֶּה, שֶׁהִחְזִיק בְּאֶחָד מֵהֶן לִקְנוֹתוֹ וְלִקְנוֹת אֶת הַשֵּׁנִי--לֹא קָנָה אֵלָא זֶה שֶׁהִחְזִיק בּוֹ בִּלְבָד.  הִחְזִיק בְּאֶחָד מֵהֶן כְּדֵי לִקְנוֹת אֶת הַשֵּׁנִי, אַף זֶה שֶׁהִחְזִיק בּוֹ לֹא קָנָה.</P>

<P><B>א,י</B>  [ט] הַמַּחְזִיק בַּשְּׁטָר מִנִּכְסֵי הַגֵּר כְּדֵי לִקְנוֹת הַקַּרְקָע הַכְּתוּבָה בְּאוֹתוֹ הַשְּׁטָר--לֹא קָנָה אֵלָא הַשְּׁטָר בִּלְבָד, לָצוּר אוֹתוֹ עַל פִּי צְלוֹחִיתוֹ וְכַיּוֹצֶא בְּזֶה.</P>

<P><B>א,יא</B>  [י] שָׂדֶה הַמְּסֻיֶּמֶת בִּמְצָרֶיהָ--כֵּיוָן שֶׁהִכִּישׁ בָּהּ מַכּוֹשׁ אֶחָד, קָנָה אֶת כֻּלָּהּ.  וְאִם אֵינָהּ מְסֻיֶּמֶת בִּמְצָרֶיהָ--קוֹנֶה מִמֶּנָּה בְּאוֹתוֹ מַכּוֹשׁ, כְּדֵי שֶׁיֵּלֵךְ הַצֶּמֶד בְּשָׁעַת חֲרִישָׁה וְיַחְזֹר.  וְהַמְּצָר וְהַחֲצָב שֶׁמְּתַחֲמִין בּוֹ הַתְּחוּמִין, מַפְסִיקִין בְּנִכְסֵי הַגֵּר; וְכָל הַמַּחְזִיק בַּשָּׂדֶה, לֹא קָנָה אֵלָא עַד הַמְּצָר אוֹ עַד הַחֲצָב.</P>

<P><B>א,יב</B>  [יא] כָּל הַמַּפְסִיק לַפֵּאָה, מַפְסִיק בְּנִכְסֵי הַגֵּר.  כֵּיצַד:  כְּגוֹן שֶׁהָיָה שָׁם נַחַל אוֹ אַמַּת הַמַּיִם וְכַיּוֹצֶא בָּהֶן, לֹא קָנָה אֵלָא עַד הַנַּחַל אוֹ עַד הָאַמָּה.  וְכָל הַמַּפְסִיק רְשׁוּיוֹת שַׁבָּת, מַפְסִיק בְּנִכְסֵי הַגֵּר, כְּגוֹן שֶׁהָיָה בֵּין שְׁתֵּי הַשָּׂדוֹת רְשׁוּת הַיָּחִיד אוֹ כַּרְמְלִית; אַפִלּוּ הָיָה בֵּינֵיהֶם רְשׁוּת שֶׁחוֹלֶקֶת לְגִטִּין.</P>

<P><B>א,יג</B>  [יב] כָּל דָּבָר הַמַּפְסִיק לַטֻּמְאָה, מַפְסִיק בְּנִכְסֵי הַגֵּר.  כֵּיצַד:  כְּגוֹן שֶׁנִּכְנַס אָדָם לְבִקְעָה זוֹ, וְטֻמְאָה בְּבִקְעָה אַחֶרֶת בְּצִדָּהּ, וְאֵינוּ יוֹדֵעַ אִם הִגִּיעַ לִמְקוֹם הַטֻּמְאָה אִם לָאו--כָּל מָקוֹם שֶׁמַּחְזִיקִין אוֹתוֹ לַטֻּמְאָה, הֲרֵי הוּא כְּמָקוֹם אֶחָד מֻחְלָק בִּפְנֵי עַצְמוֹ.</P>

<P><B>א,יד</B>  [יג] בִּקְעָה גְּדוֹלָה שֶׁיֵּשׁ בָּהּ שָׂדוֹת הַרְבֵּה, וְכֻלָּן שֶׁלְּגֵר אֶחָד, וְלֹא הָיָה בֵּינֵיהֶן לֹא מְצָר וְלֹא חֲצָב וְלֹא דָּבָר מִדְּבָרִים הַמַּפְסִיקִין, וּבָא אֶחָד וְהִחְזִיק בְּמִקְצַת הַבִּקְעָה לִקְנוֹת אֶת כֻּלָּהּ--כָּל הַנִּקְרָא עַל שׁוֹם אוֹתוֹ הַגֵּר, קוֹנֶה אוֹתוֹ.</P>

<P><B>א,טו</B>  [יד] גּוֹי שֶׁמָּכַר מִטַּלְטְלִין לְיִשְׂרָאֵל, אוֹ קָנָה מִטַּלְטְלִין מִיִּשְׂרָאֵל--קוֹנֶה בִּמְשִׁיכָה, וּמַקְנֶה בִּמְשִׁיכָה אוֹ בְּדָמִים.  אֲבָל הַקַּרְקָע--אֵינוּ קוֹנֶה אוֹתָהּ מִיִּשְׂרָאֵל אֵלָא בַּשְּׁטָר, וְאֵינוּ מַקְנֶה אוֹתָהּ לְיִשְׂרָאֵל אֵלָא בַּשְּׁטָר:  שְׁאֵין דַּעְתּוֹ סוֹמֶכֶת אֵלָא עַל הַשְּׁטָר.</P>

<P><B>א,טז</B>  לְפִיכָּךְ יִשְׂרָאֵל שֶׁלָּקַח שָׂדֶה מִן הַגּוֹי, וְנָתַן הַדָּמִים, וְקֹדֶם שֶׁיַּחְזִיק בָּהּ בָּא יִשְׂרָאֵל אַחֵר וְהִחְזִיק בָּהּ כְּדֶרֶךְ שֶׁמַּחְזִיקִין בְּנִכְסֵי הַגֵּר--זָכָה הָאַחֲרוֹן, וְנוֹתֵן לָרִאשׁוֹן אֶת הַדָּמִים:  מִפְּנֵי שֶׁהַגּוֹי מֵעֵת שֶׁלָּקַח הַדָּמִים, סִלַּק רְשׁוּתוֹ, וְיִשְׂרָאֵל לֹא קָנָה, עַד שֶׁיַּגִּיעַ הַשְּׁטָר לְיָדוֹ; וְנִמְצְאוּ נְכָסִים אֵלּוּ כְּנִכְסֵי מִדְבָּר--כָּל הַמַּחְזִיק בָּהֶן, זָכָה.</P>

<P><B>א,יז</B>  [טו] בַּמֶּה דְּבָרִים אֲמוּרִים, בִּמְקוֹם שְׁאֵין בּוֹ מִשְׁפָּט יָדוּעַ לַמֶּלֶךְ; אֲבָל אִם דִּין אוֹתוֹ הַמֶּלֶךְ וּמִשְׁפָּטוֹ שֶׁלֹּא יִזְכֶּה בַּקַּרְקָע אֵלָא לְמִי שֶׁכּוֹתֵב שְׁטָר, אוֹ הַנּוֹתֵן דָּמִים, וְכַיּוֹצֶא בִּדְבָרִים אֵלּוּ--עוֹשִׂין כְּפִי מִשְׁפַּט הַמֶּלֶךְ:  שֶׁכָּל דִּינֵי הַמֶּלֶךְ בְּמָמוֹן, עַל פִּיהֶן דָּנִין.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ב</H2>

<P><B>ב,א</B>  נִכְסֵי גֵּר שְׁאֵין לוֹ יוֹרְשִׁים, וְנִכְסֵי הַהֶפְקֵר, וְשָׂדֶה שֶׁמְּכָרָהּ הַגּוֹי לְיִשְׂרָאֵל וַעֲדַיִן לֹא הִחְזִיק בָּהּ--כֻּלָּם דִּינָם שׁוֹוֶה:  כָּל הַמַּחְזִיק בָּהֶם בְּדֶרֶךְ מִדַּרְכֵּי הַחֲזָקָה שֶׁבֵּאַרְנוּ בְּהִלְכּוֹת מְכִירָה--קָנָה, חוּץ מֵאֲכִילַת הַפֵּרוֹת.</P>

<P><B>ב,ב</B>  כֵּיצַד:  הַלּוֹקֵחַ קַרְקָע מֵחֲבֵרוֹ, וְהִחְזִיק בָּהּ בַּאֲכִילַת פֵּרוֹתֶיהָ--קָנָה כְּמוֹ שֶׁבֵּאַרְנוּ; אֲבָל בְּנִכְסֵי הַהֶפְקֵר, אוֹ נִכְסֵי הַגֵּר--אַפִלּוּ אָכַל פֵּרוֹת הָאִילָן כַּמָּה שָׁנִים, לֹא קָנָה לֹא גּוּף הָאִילָן וְלֹא גּוּף הַקַּרְקָע, עַד שֶׁיַּעֲשֶׂה מַעֲשֶׂה בְּגוּף הָאָרֶץ, אוֹ יַעֲבֹד עֲבוֹדָה בָּאִילָן.</P>

<P><B>ב,ג</B>  וּמַעֲשֶׂה בְּאִשָּׁה אַחַת שֶׁאָכְלָה פֵּרוֹת דֶּקֶל שְׁלוֹשׁ עֶשְׂרֵה שָׁנָה, וּבָא אַחֵר וְהִחְזִיק בָּאִילָן בָּעֲבוֹדָה שֶׁעָבַד בְּגוּף הָאִילָן; וּבָא מַעֲשֶׂה לִפְנֵי חֲכָמִים, וְאָמְרוּ זֶה הָאַחֲרוֹן קָנָה.</P>

<P><B>ב,ד</B>  [ג] יֵשׁ דְּבָרִים רַבִּים שְׁאִם הִחְזִיק בָּהֶן הַלּוֹקֵחַ, לֹא קָנָה עֲדַיִן; וְאִם הִחְזִיק בְּאֶחָד מֵהֶן בְּנִכְסֵי הַגֵּר, אוֹ נִכְסֵי הֶפְקֵר, וְכַיּוֹצֶא בָּהֶן--קָנָה.  כֵּיצַד:  הַמּוֹצֶא פַּלְטוֹרִין גְּדוֹלִים בְּנוּיִין בְּנִכְסֵי הַגֵּר, וְסִיַּד בָּהֶן סִיּוּד אֶחָד, אוֹ כִּיַּר בָּהֶן כִּיּוּר אֶחָד, כְּמוֹ אַמָּה אוֹ יָתֵר מִכְּנֶגֶד הַפֶּתַח--קָנָה.  [ד] הַצָּר צוּרָה בְּנִכְסֵי הַגֵּר, קָנָה.  הַמַּצִּיעַ מַצָּעוֹת בְּנִכְסֵי הַגֵּר, קָנָה.  הַנָּר אֶת הַשָּׂדֶה בְּנִכְסֵי הַגֵּר, קָנָה.</P>

<P><B>ב,ה</B>  הַמְּפַצֵּל זְמוֹרוֹת הַגֶּפֶן אוֹ שָׂרִיגֵי הָאִילָנוֹת וְכַפּוֹת הַתְּמָרִים בְּנִכְסֵי הַגֵּר--אִם דַּעְתּוֹ לַעֲבוֹדַת הָאִילָן, קָנָה; וְאִם דַּעְתּוֹ לְהַאֲכִיל הָעֵצִים לַבְּהֵמָה, לֹא קָנָה.  [ה] כֵּיצַד:  הָיָה כּוֹרֵת מִכָּאן וּמִכָּאן, הֲרֵי חֶזְקָתוֹ שֶׁנִּתְכַּוַּן לַעֲבוֹדַת הָאִילָן; הָיָה כּוֹרֵת מֵרוּחַ אַחַת, אֵינוּ מִתְכַּוֵּן אֵלָא לָעֵצִים.</P>

<P><B>ב,ו</B>  וְכֵן הַמְּלַקֵּט עֵצִים וַעֲשָׂבִים מִן הַשָּׂדֶה--אִם דַּעְתּוֹ לְתַקַּן הָאָרֶץ, קָנָה; וְאִם לָעֵצִים, לֹא קָנָה.  [ו] כֵּיצַד:  לָקַט הַגַּס וְהַדַּק, הֲרֵי זֶה בְּחֶזְקַת שֶׁנִּתְכַּוַּן לְתַקַּן אֶת הָאָרֶץ; לָקַט הַגַּס הַגַּס, הֲרֵי זֶה בְּחֶזְקַת שֶׁנִּתְכַּוַּן לָעֵצִים.  וְכֵן הַמַּשְׁוֶה פְּנֵי הָאָרֶץ--אִם דַּעְתּוֹ לְתַקַּן הָאָרֶץ, קָנָה; וְאִם דַּעְתּוֹ לְהַשְׁווֹת מְקוֹם שֶׁיַּעְמִיד בּוֹ גֹּרֶן, לֹא קָנָה.  [ז] כֵּיצַד:  הָיָה לוֹקֵחַ עֲפַר הַמָּקוֹם הַגָּבוֹהַּ וְנוֹתְנוֹ לַמָּקוֹם הַנָּמוּךְ, הֲרֵי זֶה מְתַקֵּן הָאָרֶץ.  רְאִינוּהוּ שְׁאֵינוּ מַקְפִּיד עַל זֶה, אֵלָא מַשְׁלִיךְ הֶעָפָר וְהַצְּרוֹרוֹת בְּכָל מָקוֹם בְּלֹא הַקְפָּדָה--הֲרֵי זֶה בְּחֶזְקַת שְׁאֵינוּ מִתְכַּוֵּן אֵלָא לְהַשְׁווֹת מָקוֹם לְדַיִשׁ.</P>

<P><B>ב,ז</B>  וְכֵן הַפּוֹתֵחַ מַיִם לְתוֹךְ הָאָרֶץ--אִם לְתַקַּן הָאָרֶץ, קָנָה; וְאִם לָצוּד הַדָּגִים, לֹא קָנָה.  [ח] כֵּיצַד:  עָשָׂה מְקוֹם שֶׁיִּכָּנְסוּ בּוֹ הַמַּיִם בִּלְבָד, הֲרֵי זֶה מִתְכַּוֵּן לְתַקַּן הָאָרֶץ; עָשָׂה שְׁנֵי פְּתָחִים אֶחָד לְהַכְנִיס וְאֶחָד לְהוֹצִיא, הֲרֵי זֶה מִתְכַּוֵּן לָצוּד דָּגִים.</P>

<P><B>ב,ח</B>  [ט] הַבּוֹנֶה פַּלְטוֹרִין גְּדוֹלִים בְּנִכְסֵי הַגֵּר, וּבָא אַחֵר וְהִעְמִיד לָהֶם דְּלָתוֹת--קָנָה הָאַחֲרוֹן:  שֶׁהָרִאשׁוֹן לֹא עָשָׂה בְּגוּף הָאָרֶץ כְּלוּם, וַהֲרֵי הוּא כְּמִי שֶׁעָשָׂה גַּל שֶׁלַּאֲבָנִים עַל גַּב הָאָרֶץ שְׁאֵינוּ קוֹנֶה, שֶׁהֲרֵי לֹא הוֹעִיל בְּגָדֵר זֶה, מִפְּנֵי שְׁהוּא רָחֵב בְּיוֹתֵר וּמְפֻלָּשׁ; וְאֵין צוּרַת אוֹתוֹ הַבִּנְיָן מוֹעֶלֶת, עַד שֶׁיַּעְמִיד דְּלָתוֹת.</P>

<P><B>ב,ט</B>  [י] הַמֵּפִיץ זֶרַע לְתוֹךְ הַתְּלָמִים, לֹא קָנָה:  שֶׁבְּעֵת שֶׁהִשְׁלִיךְ הַזֶּרַע, לֹא הִשְׁבִּיחַ כְּלוּם; וּבְעֵת שֶׁיִּצְמַח וְהִשְׁבִּיחַ, שְׁבָח הַבָּא מֵאֵלָיו הוּא וְאֵינוּ קוֹנֶה.</P>

<P><B>ב,י</B>  [יא] הָיְתָה מְחִצָּה בְּנִכְסֵי הַגֵּר, וּבָא זֶה וְעָשָׂה מְחִצָּה אַחֶרֶת עַל גַּבָּהּ--לֹא קָנָה:  וְאַפִלּוּ נִבְלְעָה מְחִצָּה הַתַּחְתּוֹנָה, וַהֲרֵי הָעֶלְיוֹנָה קַיֶּמֶת, שֶׁבְּעֵת שֶׁבָּנָה לֹא הוֹעִיל, וּבְעֵת שֶׁהוֹעִיל מֵאֵלָיו בָּא הַמַּעֲשֶׂה.</P>

<P><B>ב,יא</B>  [יב] הַמַּחְזִיק בְּנִכְסֵי הַגֵּר וּבַהֶפְקֵר, וְהוּא אֵין דַּעְתּוֹ לִקְנוֹת--אַף עַל פִּי שֶׁבָּנָה וְגָדַר, לֹא קָנָה.  [יג] הָעוֹדֵר בְּנִכְסֵי הַגֵּר, וּכְסָבוּר שְׁהֶן שֶׁלּוֹ--לֹא קָנָה; עָדַר בְּנִכְסֵי גֵּר זֶה, וּכְסָבוּר שְׁהֶן שֶׁלְּגֵר אַחֵר--הוֹאִיל וְנִתְכַּוַּן בְּמַעֲשָׂיו אֵלּוּ לִקְנוֹת מִן הַהֶפְקֵר, הֲרֵי זֶה קָנָה.</P>

<P><B>ב,יב</B>  [יד] הָיָה מַשְׁכּוֹן יִשְׂרָאֵל בְּיַד הַגֵּר, וּכְשֶׁמֵּת הַגֵּר בָּא יִשְׂרָאֵל אַחֵר וְהִחְזִיק בַּמַּשְׁכּוֹן--מוֹצִיאִין אוֹתוֹ מִיָּדוֹ:  שֶׁכֵּיוָן שֶׁמֵּת הַגֵּר, בָּטַל שִׁעְבּוּדוֹ.</P>

<P><B>ב,יג</B>  [טו] הָיָה מַשְׁכּוֹן הַגֵּר בְּיַד יִשְׂרָאֵל, וּבָא יִשְׂרָאֵל אַחֵר וְהִחְזִיק בּוֹ--לוֹקֵחַ מִמֶּנּוּ הָרִאשׁוֹן כְּנֶגֶד מָעוֹתָיו, וְהָאַחֲרוֹן קוֹנֶה אֶת הַשְּׁאָר.  [טז] בַּמֶּה דְּבָרִים אֲמוּרִים, בְּשֶׁלֹּא הָיָה הַמַּשְׁכּוֹן בַּחֲצַר הָרִאשׁוֹן; אֲבָל אִם הָיָה בַּחֲצֵרוֹ--חֲצֵרוֹ קוֹנָה לוֹ שֶׁלֹּא מִדַּעְתּוֹ כְּמוֹ שֶׁבֵּאַרְנוּ בְּעִנְיַן מְצִיאָה, וְאֵין לְזֶה הָאַחֲרוֹן כְּלוּם.</P>

<P><B>ב,יד</B>  [יז] גֵּר שֶׁמֵּת וּבִזְבְּזוּ יִשְׂרָאֵל אֶת נְכָסָיו, וְהָיוּ בָּהֶן עֲבָדִים גְּדוֹלִים--קָנוּ עַצְמָן בְּנֵי חוֹרִין.  אֲבָל הָעֲבָדִים הַקְּטַנִּים--הֲרֵי הֶן כִּבְהֵמָה, וְכָל הַמַּחְזִיק בָּהֶן זָכָה; וּכְבָר בֵּאַרְנוּ דַּרְכֵּי הַחֲזָקָה שֶׁיִּקְנוּ בָּהּ הָעֲבָדִים.</P>

<P><B>ב,טו</B>  [יח] גֵּר שֶׁמֵּת וּבִזְבְּזוּ יִשְׂרָאֵל אֶת נְכָסָיו, וְשָׁמְעוּ שֶׁעֲדַיִן לֹא מֵת, אוֹ שֶׁיֵּשׁ לוֹ בֵּן, אוֹ שֶׁאִשְׁתּוֹ מְעֻבֶּרֶת--כֻּלָּן חַיָּבִין לְהַחְזִיר.  הִחְזִירוּ כֻּלָּן, וְאַחַר כָּךְ שָׁמְעוּ שֶׁשְּׁמוּעָה הָרִאשׁוֹנָה אֱמֶת הָיְתָה, וּבָרִאשׁוֹנָה מֵת, אוֹ מֵת בְּנוֹ מִקֹּדֶם, אוֹ הִפִּילָה אִשְׁתּוֹ--כָּל הַמַּחְזִיק בַּשְּׁנִיָּה, קָנָה; וּבָרִאשׁוֹנָה, לֹא קָנָה.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ג</H2>

<P><B>ג,א</B>  הַנּוֹתֵן מַתָּנָה לַחֲבֵרוֹ--אֵין הַמְּקַבֵּל זוֹכֶה בָּהּ, אֵלָא בְּאֶחָד מִן הַדְּרָכִים שֶׁהַקּוֹנֶה זוֹכֶה בָּהֶן בְּמֶקָּחוֹ:  אִם מִטַּלְטְלִין רוֹצֶה לִתֵּן לוֹ--עַד שֶׁיַּגְבִּיהַּ, אוֹ יִמְשֹׁךְ דָּבָר שְׁאֵין דַּרְכּוֹ לְהַגְבִּיהַּ, אוֹ יִקְנֶה בְּאֶחָד מִשְּׁאָר הַדְּבָרִים שֶׁהַמִּטַּלְטְלִין נִקְנִין בָּהֶן.</P>

<P><B>ג,ב</B>  וְאִם קַרְקָע אוֹ עֲבָדִים נָתַן לוֹ--עַד שֶׁיַּחְזִיק כְּדֶרֶךְ שֶׁמַּחְזִיק הַלּוֹקֵחַ, אוֹ עַד שֶׁיַּגִּיעַ שְׁטָר מַתָּנָה לְיָדוֹ.  אֲבָל בִּדְבָרִים--לֹא זָכָה הַמְּקַבֵּל, אֵלָא כָּל אֶחָד מֵהֶן עֲדַיִן יָכוֹל לַחְזֹר בּוֹ.</P>

<P><B>ג,ג</B>  [ב] מָחַל לַחֲבֵרוֹ חוֹב שֶׁהָיָה לוֹ עָלָיו, אוֹ נָתַן לוֹ הַפִּקָּדוֹן שֶׁהָיָה מֻפְקָד אֶצְלוֹ--הֲרֵי זוֹ מַתָּנָה הַנִּקְנֵית בִּדְבָרִים בִּלְבָד, וְאֵינוּ צָרִיךְ דָּבָר אַחֵר כְּמוֹ שֶׁבֵּאַרְנוּ.</P>

<P><B>ג,ד</B>  [ג] וְכֵן הָאוֹמֵר לַחֲבֵרוֹ מָנֶה שֶׁיֵּשׁ לִי בְּיָדָךְ, תְּנֵהוּ לְזֶה--קָנָה, וְאֵין אֶחָד מֵהֶן יָכוֹל לַחְזֹר בּוֹ:  בֵּין שֶׁנָּתַן הַמָּנֶה לְזֶה בְּחוֹב שֶׁהָיָה לוֹ אֶצְלוֹ, בֵּין שֶׁנְּתָנוֹ לוֹ מַתָּנָה, בֵּין שֶׁהָיָה הַמָּנֶה חוֹב אֶצְלוֹ, בֵּין שֶׁהָיָה פִּקָּדוֹן בְּיָדוֹ, כְּמוֹ שֶׁבֵּאַרְנוּ.</P>

<P><B>ג,ה</B>  [ד] כְּדֶרֶךְ שְׁאֵין צְרִיכִים עֵדִים לְעִנְיַן מֶקָּח וּמִמְכָּר אֵלָא לְגַלּוֹת הַדָּבָר בִּלְבָד, אִם הָיְתָה שָׁם טְעָנָה וּכְפִירָה--כָּךְ בְּמַתָּנוֹת וּבִמְחִילוֹת, אֵין צְרִיכִין עֵדִים אֵלָא מִפְּנֵי הַמְּשַׁקְּרִים.</P>

<P><B>ג,ו</B>  [ה] כְּשֵׁם שֶׁהַמּוֹכֵר צָרִיךְ לְסַיַּם הַמִּמְכָּר כְּמוֹ שֶׁבֵּאַרְנוּ, כָּךְ הַנּוֹתֵן.  כֵּיצַד:  הַכּוֹתֵב לַחֲבֵרוֹ קַרְקָע מִנְּכָסַי נְתוּנָה לָךְ, אוֹ שֶׁכָּתַב לוֹ כָּל נְכָסַי קְנוּיִין לָךְ חוּץ מִמִּקְצָתָן--הוֹאִיל וְלֹא סִיַּם הַדָּבָר שֶׁנָּתַן לוֹ, וְאֵינוּ יָדוּעַ--לֹא קָנָה כְּלוּם; וְאֵינוּ יָכוֹל לוֹמַר לוֹ תֶּן לִי פָּחוּת שֶׁבִּנְכָסֶיךָ, עַד שֶׁיְּסַיַּם לוֹ הַמָּקוֹם שֶׁנָּתַן לוֹ.  אֲבָל אִם אָמַר לוֹ חֵלֶק כָּךְ וְכָּךְ בְּשָׂדָה פְּלוֹנִית--הוֹאִיל וְסִיַּם הַשָּׂדֶה, אַף עַל פִּי שֶׁלֹּא סִיַּם הַחֵלֶק, נוֹטֵל אוֹתוֹ חֵלֶק, מִן הַפָּחוּת שֶׁבְּאוֹתָהּ הַשָּׂדֶה.</P>

<P><B>ג,ז</B>  [ו] כָּל הַנּוֹתֵן מַתָּנָה עַל תְּנָאי, בֵּין שֶׁהִתְנָה הַנּוֹתֵן בֵּין שֶׁהִתְנָה הַמְּקַבֵּל, וְהִחְזִיק הַמְּקַבֵּל וְזָכָה בָּהּ--אִם נִתְקַיַּם הַתְּנָאי, נִתְקַיְּמָה הַמַּתָּנָה; וְאִם לֹא נִתְקַיַּם הַתְּנָאי, בָּטְלָה הַמַּתָּנָה וְיַחְזִיר פֵּרוֹת שֶׁאָכַל:  וְהוּא, שֶׁיִּהְיֶה הַתְּנָאי כָּרָאוּי.</P>

<P><B>ג,ח</B>  [ז] כְּבָר בֵּאַרְנוּ שֶׁכָּל הַתְּנָאִין שֶׁיֵּשׁ בַּמַּתָּנוֹת אוֹ בַּמֶּקָּח וּמִמְכָּר:  צָרִיךְ שֶׁיִּהְיֶה תְּנָאי כָּפוּל, וְהִין קוֹדֵם לַלָּאו, וּתְנָאי קוֹדֵם לַמַּעֲשֶׂה, וְיִהְיֶה תְּנָאי שֶׁאִפְשָׁר לְקַיְּמוֹ; וְאִם חָסֵר אֶחָד מִכָּל אֵלּוּ--הַתְּנָאי בָּטֵל, וּכְאִלּוּ אֵין שָׁם תְּנָאי.  [ח] וְכָל הָאוֹמֵר עַל מְנָת--הֲרֵי זֶה כְּאוֹמֵר מֵעַכְשָׁו, וְאֵינוּ צָרִיךְ לִכְפֹּל הַתְּנָאי.</P>

<P><B>ג,ט</B>  כְּזֶה הוֹרוּ מִקְצַת הַגְּאוֹנִים, וּלְזֶה דַּעְתִּי נוֹטָה.  וְרִבּוֹתַי הוֹרוּ שְׁאֵין צָרִיךְ לִכְפֹּל אֶת הַתְּנָאי וּלְהַקְדִּים הִין לַלָּאו, אֵלָא בִּקִדּוּשִׁין וְגִטִּין בִּלְבָד; וְאֵין לְדָבָר זֶה רְאָיָה.</P>

<P><B>ג,י</B>  [ט] הַנּוֹתֵן מַתָּנָה עַל מְנָת לְהַחְזִיר, הֲרֵי זוֹ מַתָּנָה:  בֵּין שֶׁהִתְנָה לְהַחְזִירָהּ מִיָּד, בֵּין שֶׁהִתְנָה לְהַחְזִירָהּ בִּזְמָן קָצוּב, אוֹ כָּל יְמֵי חַיָּיו שֶׁלְּאֶחָד מֵהֶם, אוֹ כָּל יְמֵי חַיָּיו שֶׁלִּפְלוֹנִי--הֲרֵי זוֹ מַתָּנָה, בֵּין בַּמִּטַּלְטְלִין בֵּין בַּקַּרְקָע; וְאוֹכֵל פֵּרוֹת כָּל זְמָן הַמַּתָּנָה.</P>

<P><B>ג,יא</B>  [י] הָאוֹמֵר לַחֲבֵרוֹ שׁוֹר זֶה נָתוּן לָךְ בְּמַתָּנָה עַל מְנָת שֶׁתַּחְזִירֵהוּ, הִקְדִּישׁוֹ וְהִחְזִירוֹ--הֲרֵי זֶה מֻקְדָּשׁ וּמֻחְזָר.  אָמַר לוֹ עַל מְנָת שֶׁתַּחְזִירֵהוּ לִי--אֵינוּ קָדוֹשׁ, שֶׁלֹּא הִתְנָה עָלָיו אֵלָא שֶׁיַּחְזִיר לוֹ דָּבָר הָרָאוּי לוֹ.  וְכֵן כָּל כַּיּוֹצֶא בְּזֶה.</P>

<P><B>ג,יב</B>  [יא] אָסוּר לְיִשְׂרָאֵל לִתֵּן מַתְּנַת חִנָּם לַגּוֹי, אֲבָל נוֹתֵן הוּא לְגֵר תּוֹשָׁב:  שֶׁנֶּאֱמָר "לַגֵּר אֲשֶׁר-בִּשְׁעָרֶיךָ תִּתְּנֶנָּה וַאֲכָלָהּ, אוֹ מָכֹר לְנָכְרִי" (דברים יד,כא)--בִּמְכִירָה, וְלֹא בִּנְתִינָה.  אֲבָל לְגֵר תּוֹשָׁב--בֵּין בִּמְכִירָה בֵּין בִּנְתִינָה, מִפְּנֵי שֶׁאַתָּה מְצֻוֶּה לְהַחֲיוֹתוֹ:  שֶׁנֶּאֱמָר "גֵּר וְתוֹשָׁב וָחַי עִמָּךְ" (ויקרא כה,לה), כְּלוֹמַר לֹא יִהְיֶה זֶה הֶעָנִי פָּחוּת מִגֵּר תּוֹשָׁב שְׁהוּא חַי עִמָּךְ.</P>

<P><B>ג,יג</B>  [יב] הַנּוֹתֵן מַתָּנָה לְעֶבֶד, אוֹ לְאִשָּׁה--קָנָה הַבַּעַל וְהָאָדוֹן:  אֵלָא שֶׁהָאָדוֹן קוֹנֶה הַגּוּף, וְהַבַּעַל קוֹנֶה אוֹתָהּ לַפֵּרוֹת.  [יג] נָתַן מַתָּנָה לְאִשָּׁה עַל מְנָת שְׁאֵין לְבַעְלָהּ בָּהּ רְשׁוּת, וְלָעֶבֶד עַל מְנָת שְׁאֵין לְרִבּוֹ בָּהּ רְשׁוּת--קָנָה הָאָדוֹן, וְקָנָה הַבַּעַל.</P>

<P><B>ג,יד</B>  אֲבָל הַנּוֹתֵן מַתָּנָה לְאִשָּׁה אוֹ לְעֶבֶד, וְהִתְנָה הַנּוֹתֵן בְּגוּפָהּ שֶׁלְּמַתָּנָה שֶׁתִּהְיֶה לְכָּךְ וּלְכָּךְ--לֹא קָנָה הָאָדוֹן וְלֹא קָנָה הַבַּעַל.</P>

<P><B>ג,טו</B>  [יד] כֵּיצַד:  הַנּוֹתֵן מַתָּנָה לְאִשָּׁה וְאָמַר לָהּ הֲרֵי הַמָּעוֹת הָאֵלּוּ נְתוּנִים לָךְ בְּמַתָּנָה עַל מְנָת שֶׁתֹּאכְלִי בָּהֶן וְתִשְׁתִּי בָּהֶן, אוֹ עַל מְנָת שֶׁתִּלְבְּשִׁי בָּהֶן אוֹ עַל מְנָת שֶׁתַּעֲשִׂי בָּהֶן מַה שֶׁתִּרְצִי בְּלֹא רְשׁוּת בַּעְלִיךְ--לֹא קָנָה הַבַּעַל.  וְכֵן אִם אָמַר לָעֶבֶד עַל מְנָת שֶׁתֹּאכַל בָּהֶן וְתִשְׁתֶּה בָּהֶן, עַל מְנָת שֶׁתֵּצֵא בָּהֶם לְחֵרוּת--לֹא קָנָה הָאָדוֹן.  וְכֵן כָּל כַּיּוֹצֶא בְּזֶה.</P>

<P><B>ג,טז</B>  [טו] הַנּוֹתֵן כָּל נְכָסָיו לְעַבְדּוֹ מַתָּנָה--קָנָה עַצְמוֹ, וְיָצָא בֶּן חוֹרִין, וְקָנָה שְׁאָר הַנְּכָסִים.  וְאִם שִׁיַּר כָּל שְׁהוּא, אַפִלּוּ מִטַּלְטְלִין--לֹא קָנָה כְּלוּם:  שְׁאֵין זֶה גֶּט חֵרוּת גָּמוּר, שֶׁהֲרֵי שִׁיַּר בּוֹ בַּגֶּט; וּמִתּוֹךְ שֶׁלֹּא נִשְׁתַּחְרַר, לֹא קָנָה כְּלוּם.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ד</H2>

<P><B>ד,א</B>  הַמְּקַבֵּל אֶת הַמַּתָּנָה, וְזָכָה בָּהּ, וְאַחַר שֶׁבָּאת לְיָדוֹ וְהוּא שׁוֹתֵק, חָזַר בּוֹ וְאָמַר אֵינִי רוֹצֶה בָּהּ, אוֹ אֵינִי מְקַבְּלָהּ, אוֹ הֲרֵי הִיא בְּטֵלָה, אוֹ שֶׁאָמַר מוּם זֶה נִרְאֶה לִי בָּהּ--לֹא אָמַר כְּלוּם.  וּכְשֵׁם שְׁאֵין הַנּוֹתֵן יָכוֹל לַחְזֹר בּוֹ, כָּךְ הַמְּקַבֵּל אֵינוּ יָכוֹל לַחְזֹר בּוֹ אַחַר שֶׁזָּכָה.</P>

<P><B>ד,ב</B>  מַתָּנָה זוֹ שֶׁאָמַר הַמְּקַבֵּל אֵינִי רוֹצֶה בָּהּ אַחַר שֶׁבָּאת לְיָדוֹ--הֲרֵי הִיא הֶפְקֵר, וְכָל הַקּוֹדֵם בָּהּ זָכָה:  שֶׁהֲרֵי הִפְקִירָהּ הַמְּקַבֵּל, אַחַר שֶׁזָּכָה בָּהּ.  אֲבָל אִם הָיָה צוֹוֵחַ מֵעִיקָרוֹ--לֹא קָנָה הַמְּקַבֵּל, וְחוֹזֶרֶת לַבְּעָלִים הָרִאשׁוֹנִים.</P>

<P><B>ד,ג</B>  [ב] הַמְּזַכֶּה לַחֲבֵרוֹ בְּמַתָּנָה עַל יְדֵי אַחֵר--כֵּיוָן שֶׁהִחְזִיק בָּהּ הָאַחֵר, כְּגוֹן שֶׁמָּשַׁךְ הַמִּטַּלְטְלִין, אוֹ הִגִּיעַ שְׁטָר קַרְקָע לְיָדוֹ, אוֹ הִחְזִיק בַּקַּרְקָע--זָכָה חֲבֵרוֹ, אַף עַל פִּי שֶׁלֹּא הִגִּיעָה מַתָּנָה לְיָדוֹ; וְאֵין הַנּוֹתֵן יָכוֹל לַחְזֹר בּוֹ.</P>

<P><B>ד,ד</B>  אֲבָל הַמְּקַבֵּל, יָדוֹ עַל הָעֶלְיוֹנָה:  אִם רָצָה, מְקַבֵּל; וְאִם לֹא רָצָה, לֹא יְקַבַּל.  שֶׁזָּכִין לָאָדָם שֶׁלֹּא בְּפָנָיו, וְאֵין חָבִין לוֹ אֵלָא בְּפָנָיו; וּזְכוּת הִיא לוֹ שֶׁתִּנָּתֵן לוֹ מַתָּנָה, אִם יִרְצֶה, אֲבָל אִם לֹא יִרְצֶה, אֵין נוֹתְנִין לָאָדָם מַתָּנָה בְּעַל כָּרְחוֹ.</P>

<P><B>ד,ה</B>  [ג] זִכָּה לוֹ עַל יְדֵי אַחֵר, וּכְשֶׁשָּׁמַע הַמְּקַבֵּל שָׁתַק, וְאַחַר כָּךְ צָוַח וְאָמַר אֵינִי מְקַבְּלָהּ--הֲרֵי זֶה סָפֵק:  אִם זֶה שֶׁשָּׁתַק, כְּבָר רָצָה, וְזֶה שֶׁחָזַר וְצָוַח, חָזַר בּוֹ; אוֹ זֶה שֶׁשָּׁתַק, מִפְּנֵי שֶׁעֲדַיִן לֹא הִגִּיעַ לְיָדוֹ כְּלוּם, וְזֶה שֶׁצָּוַח, הוֹכִיחַ סוֹפוֹ עַל תְּחִלָּתוֹ.</P>

<P><B>ד,ו</B>  לְפִיכָּךְ אִם קָדַם אַחֵר, וְזָכָה בָּהּ לְעַצְמוֹ--אֵין מוֹצִיאִין אוֹתָהּ מִיָּדוֹ:  שֶׁמֶּא הַמְּקַבֵּל זָכָה; וְכֵיוָן שֶׁאָמַר אֵינִי רוֹצֶה בָּהּ, הֲרֵי הִפְקִירָהּ כְּמוֹ שֶׁבֵּאַרְנוּ, וְזֶה שֶׁקָּדַם וּלְקָחָהּ, מִן הַהֶפְקֵר זָכָה.  וְאִם חָזְרוּ הַבְּעָלִים הָרִאשׁוֹנִים, וּתְפָסוּהָ מִיַּד זֶה שֶׁקָּדַם וְזָכָה בָּהּ--אֵין מוֹצִיאִין אוֹתָהּ מִיָּדָם:  שֶׁמֶּא הַמְּקַבֵּל הוֹכִיחַ סוֹפוֹ עַל תְּחִלָּתוֹ, וְלֹא קָנָה אוֹתָהּ; וּבִרְשׁוּת בְּעָלֶיהָ הָרִאשׁוֹנִים הִיא קַיֶּמֶת עֲדַיִן.</P>

<P><B>ד,ז</B>  [ד] רְאוּבֵן שֶׁרָצָה לִתֵּן מֵאָה דֵּינָרִין לְשִׁמְעוֹן, וְשָׁלַח לוֹ הַמֵּאָה עַל יְדֵי לֵוִי--אִם אָמַר לוֹ זְכֵה בְּמֵאָה זוֹ לְשִׁמְעוֹן, אוֹ תֵּן מֵאָה זוֹ לְשִׁמְעוֹן--אֵינוּ יָכוֹל לַחְזֹר בּוֹ; אֲבָל אִם אָמַר לוֹ הֵילָךְ מֵאָה זוֹ לְשִׁמְעוֹן--יָכוֹל לַחְזֹר בּוֹ, עַד שֶׁיַּגִּיעַ הַמֵּאָה לְיַד שִׁמְעוֹן.</P>

<P><B>ד,ח</B>  [ה] הָלַךְ לֵוִי בְּמֵאָה זוֹ שֶׁנִּשְׁתַּלְּחָה עִמּוֹ לְהוֹלִיכָהּ לְשִׁמְעוֹן, וּבִקַּשׁ שִׁמְעוֹן וְלֹא מְצָאָהוּ--יַחְזִיר לִרְאוּבֵן.  מֵת שִׁמְעוֹן בְּחַיֵּי רְאוּבֵן, יַחְזִיר לִרְאוּבֵן אוֹ לְיוֹרְשָׁיו.  מֵת רְאוּבֵן בְּחַיַּי שִׁמְעוֹן--יִתֵּן הַמֵּאָה לְשִׁמְעוֹן אוֹ לְיוֹרְשָׁיו, שֶׁמִּצְוָה לְקַיַּם דִּבְרֵי הַמֵּת, וְאַף עַל פִּי שֶׁאָמַר הַדְּבָרִים וְהוּא בָּרִיא, שֶׁהֲרֵי הַמֵּאָה בְּיָדוֹ שֶׁלַּשָּׁלִיחַ עֲדַיִן.</P>

<P><B>ד,ט</B>  [ו] אֵין אָדָם זוֹכֶה בְּמַתָּנָה לַחֲבֵרוֹ, עַד שֶׁיִּהְיֶה הַזּוֹכֶה גָּדוֹל וּבֶן דַּעַת:  אֶחָד אִישׁ וְאֶחָד אִשָּׁה, וְאַפִלּוּ אֵשֶׁת אִישׁ, וְאַפִלּוּ עֶבֶד וְשִׁפְחָה.  אֲבָל הַגּוֹי אֵינוּ זוֹכֶה:  הוֹאִיל וְאֵינוּ רָאוּי לִשְׁלִיחוּת לְעוֹלָם, כָּךְ אֵינוּ זוֹכֶה לְיִשְׂרָאֵל.  וּכְשֵׁם שְׁאֵין יִשְׂרָאֵל נַעֲשֶׂה שָׁלִיחַ לַגּוֹי, כָּךְ אֵינוּ זוֹכֶה לַגּוֹי.</P>

<P><B>ד,י</B>  [ז] קָטָן שֶׁנּוֹתְנִין לוֹ צְרוֹר וְזוֹרְקוֹ, אֱגוֹז וְנוֹטְלוֹ--זוֹכֶה לְעַצְמוֹ, וְאֵינוּ זוֹכֶה לַאֲחֵרִים:  פָּחוּת מִזֶּה--לֹא לְעַצְמוֹ, וְלֹא לַאֲחֵרִים.  וְכֵן הַשּׁוֹטֶה אֵינוּ זוֹכֶה, לֹא לְעַצְמוֹ וְלֹא לַאֲחֵרִים; וְהַמְּזַכֶּה לְשׁוֹטֶה עַל יְדֵי בֶּן דַּעַת, זָכָה.  אֲבָל הַחֵרֵשׁ זוֹכֶה לְעַצְמוֹ, כְּמוֹ שֶׁבֵּאַרְנוּ בְּהִלְכּוֹת גְּזֵלָה.</P>

<P><B>ד,יא</B>  [ח] זָכִין לְקָטָן, אַפִלּוּ בֶּן יוֹם אֶחָד, וּלְגָדוֹל, בֵּין בְּפָנָיו בֵּין שֶׁלֹּא בְּפָנָיו.  וַחֲצֵרוֹ שֶׁלָּאָדָם קוֹנָה לוֹ שֶׁלֹּא מִדַּעְתּוֹ, אַף עַל פִּי שְׁאֵינוּ עוֹמֵד שָׁם:  כֵּיוָן שֶׁהִגִּיעָה הַמַּתָּנָה לַחֲצֵרוֹ, כְּאִלּוּ זָכָה לוֹ בָּהּ אַחֵר.  [ט] בַּמֶּה דְּבָרִים אֲמוּרִים, בֶּחָצֵר הַמִּשְׁתַּמֶּרֶת.  אֲבָל בֶּחָצֵר שְׁאֵינָהּ מִשְׁתַּמֶּרֶת, כְּגוֹן שָׂדֵהוּ וְחֻרְבָתוֹ--עַד שֶׁיִּהְיֶה עוֹמֵד בְּצִדָּהּ וְיֹאמַר זָכָת לִי שָׂדִי.</P>

<P><B>ד,יב</B>  וְכֵן אַרְבַּע אַמּוֹת שֶׁלָּאָדָם שְׁהוּא עוֹמֵד בְּצִדָּן קוֹנִין לוֹ בְּסִמְטָה, אוֹ בְּצִדֵּי רְשׁוּת הָרַבִּים, אוֹ בֶּחָצֵר שְׁאֵין לָהּ בְּעָלִים.  אֲבָל בִּרְשׁוּת הָרַבִּים, אוֹ בִּשְׂדֵה חֲבֵרוֹ--אֵינוּ זוֹכֶה, עַד שֶׁתַּגִּיעַ מַתָּנָה לְיָדוֹ.  קְטַנָּה תִּזְכֶּה לָהּ חֲצֵרָהּ, וְאַרְבַּע אַמּוֹת שֶׁלָּהּ; אֲבָל הַקָּטָן אֵינוּ זוֹכֶה, עַד שֶׁתַּגִּיעַ מַתָּנָה לְיָדוֹ אוֹ שֶׁיִּזְכֶּה לוֹ אַחֵר.</P>

<P><B>ד,יג</B>  [י] הַמַּתָּנָה כַּגֶּט, שְׁאֵין אָדָם יָכוֹל לִמְסֹר דְּבָרִים לְשָׁלִיחַ.  כֵּיצַד:  אָמַר לִשְׁלוֹשָׁה אִמְרוּ לִפְלוֹנִי וּפְלוֹנִי שֶׁיִּכְתְּבוּ וְיַחְתְּמוּ בִּשְׁטָר מַתָּנָה, וְיִתְּנוּהוּ לִפְלוֹנִי--אֵין זֶה כְּלוּם; וְאִם אָמְרוּ לְאוֹתָן הָעֵדִים, וְכָתְבוּ וְנָתְנוּ לַמְּקַבֵּל--לֹא קָנָה.</P>

<P><B>ד,יד</B>  וְכֵן אִם אָמַר לִשְׁנַיִם כִּתְבוּ וְחִתְמוּ בִּשְׁטָר מַתָּנָה, וּתְנוּהוּ לִפְלוֹנִי--אֵינָן יְכוּלִין לוֹמַר לַסּוֹפֵר לִכְתֹּב, אֵלָא הֶן עַצְמָן כּוֹתְבִין כְּמוֹ הַגֶּט.</P>

<P><B>ד,טו</B>  [יא] הַכּוֹתֵב בַּשְּׁטָר נָתַתִּי שָׂדֶה פְּלוֹנִית לִפְלוֹנִי, אוֹ שֶׁכָּתַב נְתַתִּיהָ לוֹ, אוֹ הֲרֵי הִיא שֶׁלּוֹ--הֲרֵי זֶה זָכָה, כְּשֶׁיַּגִּיעַ הַשְּׁטָר לְיָדוֹ.  אֲבָל אִם כָּתַב בַּשְּׁטָר אֶתְּנֶנָּה לוֹ--אַף עַל פִּי שֶׁהֵעִידוּ עָלָיו עֵדִים, לֹא זָכָה הַמְּקַבֵּל:  עַד שֶׁיֹּאמַר לָעֵדִים כִּתְבוּ שְׁטָר מַתָּנָה וּתְנוּ לוֹ, וְכוֹתְבִין וְנוֹתְנִין--שְׁאֵין הַמְּקַבֵּל זוֹכֶה, עַד שֶׁיַּגִּיעַ שְׁטָר מַתָּנָה לְיָדוֹ, אוֹ עַד שֶׁיְּזַכֶּה לוֹ בּוֹ עַל יְדֵי אֲחֵרִים, כְּמוֹ שֶׁבֵּאַרְנוּ.</P>

<P><B>ד,טז</B>  [יב] הָאוֹמֵר נָתַתִּי שָׂדֶה פְּלוֹנִית לִפְלוֹנִי, וְהוּא אוֹמֵר לֹא נָתַן לִי--חוֹשְׁשִׁין, שֶׁמֶּא זִכָּה לוֹ עַל יְדֵי אַחֵר.  אֲבָל אִם אָמַר כָּתַבְתִּי וְנָתַתִּי לוֹ, וְהוּא אוֹמֵר לֹא כָתַב וְלֹא נָתַן לִי--אִם הַמְּקַבֵּל מַתָּנָה הוּא שֶׁאָמַר כֵּן--הוֹדָאַת בַּעַל דִּין כְּמֵאָה עֵדִים הִיא, וְהַנּוֹתֵן אוֹכֵל פֵּרוֹת שָׂדֵהוּ.</P>

<P><B>ד,יז</B>  וְאִם בֶּן הַמְּקַבֵּל הוּא שֶׁאָמַר, לֹא נָתַתָּ לְאָבִי שָׂדֶה זוֹ, וְהוּא אוֹמֵר כָּתַבְתִּי וְנָתַתִּי לוֹ--מַנִּיחִין אֶת הַפֵּרוֹת עַל יְדֵי שָׁלִישׁ, עַד שֶׁיִּוָּדַע הַדָּבָר הֵיאַךְ הוּא.</P>

<P><B>ד,יח</B>  [יג] מְקַבֵּל מַתָּנָה שֶׁטָּעַן וְאָמַר זוֹ שֶׁתַּחַת יָדִי אֵינָהּ מַתָּנָה בְּיָדִי אֵלָא שׁוֹמֵר אֲנִי עָלֶיהָ וְכַיּוֹצֶא בּוֹ, אוֹ שֶׁאָמַר בְּטֵלָה הָיְתָה מִתְּחִלָּתָהּ לְפִי שֶׁלֹּא קִבַּלְתִּיהָ, אֵלָא בְּעַל כָּרְחִי בְּאֹנֶס, אוֹ בִּטְעוּת, וְכַיּוֹצֶא בִּדְבָרִים אֵלּוּ--דְּבָרָיו קַיָּמִין; וְנִשְׁבָּע עַל זֶה שְׁבוּעַת הֶסֵּת, וְתַחְזֹר לִבְעָלֶיהָ.  [יד] טָעַן הַנּוֹתֵן וְאָמַר שׁוֹמֵר אַתָּה עָלֶיהָ, אוֹ שֶׁאָמַר שֶׁלֹּא מִדַּעְתִּי נְתַתִּיהָ, אוֹ גְּזֵלָה הִיא בְּיָדָךְ, וְזֶה אוֹמֵר אַתָּה נְתַתָּהּ לִי--נִשְׁבָּע הַמְּקַבֵּל שְׁבוּעַת הֶסֵּת, וְנִפְטָר.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ה</H2>

<P><B>ה,א</B>  הַנּוֹתֵן מַתָּנָה, בֵּין בָּרִיא בֵּין חוֹלֶה--צָרִיךְ שֶׁתִּהְיֶה גְּלוּיָה וּמְפֻרְסֶמֶת.  אָמַר לָעֵדִים כִּתְבוּ בַּסֵּתֶר וּתְנוּ לוֹ--אֵינָהּ כְּלוּם, שֶׁזֶּה מַעְרִים הוּא, כְּדֵי לְאַבַּד מְמוֹן אֲחֵרִים, שֶׁיַּחְזֹר וְיִמְכֹּר אַחַר שֶׁיִּתֵּן.</P>

<P><B>ה,ב</B>  לְפִיכָּךְ כָּל שְׁטָר מַתְּנַת קַרְקָע שְׁאֵין כָּתוּב בּוֹ, וְאָמַר לָנוּ פְּלוֹנִי הַנּוֹתֵן שְׁבוּ בַּשְּׁוָקִים וּבָרְחוֹבוֹת, וְכִתְבוּ לוֹ מַתָּנָה גְּלוּיָה וּמְפֻרְסֶמֶת, וְכַיּוֹצֶא בְּעִנְיָנִים אֵלּוּ--חוֹשְׁשִׁין שֶׁמֶּא מַתָּנָה מְסֻתֶּרֶת הִיא, וְלֹא זָכָה הַמְּקַבֵּל.</P>

<P><B>ה,ג</B>  הַכּוֹתֵב שְׁתֵּי מַתָּנוֹת עַל שָׂדֶה אַחַת, הָרִאשׁוֹנָה מְסֻתֶּרֶת וְהָאַחֲרוֹנָה גְּלוּיָה וּמְפֻרְסֶמֶת--אַחֲרוֹן קָנָה.  וְאַפִלּוּ הָיְתָה הָרִאשׁוֹנָה סְתָם, וְאֵין בָּהּ לֹא עִנְיַן סְתִירָה וְלֹא עִנְיַן גִּלּוּי אֵלָא מַתָּנָה סְתָם--הָאַחֲרוֹן קָנָה.</P>

<P><B>ה,ד</B>  כְּבָר בֵּאַרְנוּ שֶׁהַמּוֹסֵר מוֹדָעָה, וְאַחַר כָּךְ נָתַן מַתָּנָה--הַמַּתָּנָה בְּטֵלָה, וְאַף עַל פִּי שְׁאֵין שָׁם אֹנֶס:  שְׁאֵין הוֹלְכִין בְּמַתָּנָה, אֵלָא אַחַר דַּעַת הַנּוֹתֵן; וְהוֹאִיל וְגִלָּה דַּעְתּוֹ שְׁאֵינוּ רוֹצֶה בָּהּ, מַתָּנָתוֹ בְּטֵלָה.</P>

<P><B>ה,ה</B>  לְפִיכָּךְ מִי שֶׁהָיוּ הַדְּבָרִים מוֹכִיחִין שְׁאֵין דַּעְתּוֹ לִתֵּן מַתָּנָה זוֹ--אַף עַל פִּי שֶׁנְּתָנָהּ הַמַּתָּנָה גְּלוּיָה, וְנִמְצָא שֶׁנְּתָנָהּ מִקֹּדֶם מַתָּנָה מְסֻתֶּרֶת--הֲרֵי שְׁתֵּי הַמַּתָּנוֹת בְּטֵלִים:  הָרִאשׁוֹנָה, מִפְּנֵי שְׁהִיא מְסֻתֶּרֶת; וְהַשְּׁנִיָּה, מִפְּנֵי שֶׁהַדָּבָר מוֹכִיחַ שְׁאֵינוּ רוֹצֶה, וַהֲרֵי קָדְמָה זוֹ הַמַּתָּנָה, שֶׁנִּמְצֵאת כְּמוֹ מוֹדָעָה לָהּ.</P>

<P><B>ה,ו</B>  [ה] מַעֲשֶׂה בְּאֶחָד שֶׁרָצָה לִשָּׂא אִשָּׁה, וְאָמְרָה אֵינִי נִשֵּׂאת לָךְ עַד שֶׁתִּכְתֹּב לִי כָּל נְכָסֶיךָ; שָׁמַע בְּנוֹ הַגָּדוֹל, וְצָוַח עַל שֶׁמַּנִּיחוֹ רֵיקָן; אָמַר לָעֵדִים לְכוּ וְהֵחָבְאוּ וְכִתְבוּ לוֹ כָּל נְכָסַי מַתָּנָה, וְאַחַר כָּךְ כָּתַב לָזּוֹ כָּל נְכָסָיו, וּנְשָׂאָהּ.  וּבָא מַעֲשֶׂה לִפְנֵי חֲכָמִים, וְאָמְרוּ לֹא הַבֵּן קָנָה וְלֹא הָאִשָּׁה קָנָת:  שֶׁהֲרֵי שֶׁלֹּא כִּרְצוֹנוֹ כָּתַב לָהּ, וּכְאָנוּס בְּיִצְרוֹ הוּא, שֶׁהֲרֵי גִּלָּה דַּעְתּוֹ בַּמַּתָּנָה הָרִאשׁוֹנָה, אַף עַל פִּי שְׁהִיא בְּטֵלָה מִפְּנֵי שְׁהִיא מְסֻתֶּרֶת.  וְכֵן כָּל כַּיּוֹצֶא בְּעִנְיָנִים אֵלּוּ.</P>

<P><B>ה,ז</B>  [ו] שְׁנֵי שְׁטָרוֹת שֶׁזְּמַנָּן יוֹם אֶחָד, וְהֶן כְּתוּבִין עַל שָׂדֶה אַחַת, בֵּין בִּמְכָר בֵּין בְּמַתָּנָה--אִם דֶּרֶךְ אַנְשֵׁי הַמָּקוֹם לִכְתֹּב שָׁעוֹת, כָּל הַקּוֹדֵם זָכָה.  וְאִם אֵין דַּרְכָּם לִכְתֹּב שָׁעוֹת, הֲרֵי הַדָּבָר מָסוּר לַדַּיָּנִים:  כָּל מִי שֶׁדַּעְתָּם נוֹטָה לְהַעְמִיד שָׂדֶה זוֹ בְּיָדוֹ, יַעְמִידוּ.</P>

<P><B>ה,ח</B>  [ז] בַּמֶּה דְּבָרִים אֲמוּרִים, בַּשְּׁטָר שְׁאֵין בּוֹ קִנְיָן אֵלָא קָנָה שָׂדֶה זוֹ בִּשְׁטָר זֶה, שְׁאֵין אָנוּ יוֹדְעִין מִי הוּא מִשְּׁנֵיהֶם שֶׁהִגִּיעַ שְׁטָרוֹ לְיָדוֹ תְּחִלָּה.  אֲבָל אִם הָיָה בְּכָל שְׁטָר מֵהֶן קִנְיָן--כָּל שֶׁקָּדַם לוֹ הַקִּנְיָן, זָכָה; וְיִשָּׁאֲלוּ הָעֵדִים.  וְכֵן אִם הָיוּ שָׁם עֵדִים שֶׁזֶּה הִגִּיעַ לְיָדוֹ שְׁטָר מַתָּנָתוֹ תְּחִלָּה, קָנָה הָרִאשׁוֹן.</P>

<P><B>ה,ט</B>  [ח] שְׁנֵי שְׁטָרוֹת הַיּוֹצְאִים עַל שָׂדֶה אַחַת בְּשֵׁם קוֹנֶה אֶחָד, וְאֵין זְמַנָּם שׁוֹוֶה:  אִם הָיָה שְׁטָר אֶחָד מִשְּׁנֵיהֶם מְכָר [וְאֶחָד מַתָּנָה--אִם הָיָה הַשְּׁטָר הָרִאשׁוֹן מַתָּנָה, וְהַשֵּׁנִי שֶׁאַחֲרָיו מְכָר--לֹא בִטַּל הָאַחֲרוֹן אֶת הָרִאשׁוֹן, שֶׁיֵּשׁ לוֹמַר שֶׁלְּהוֹסִיף לוֹ אַחְרָיוּת חָזַר וְכָתַב בְּשֵׁם מְכָר, אַף עַל פִּי שֶׁלֹּא הָיָה כָּתוּב שָׁם אַחְרָיוּת, שֶׁאַחְרָיוּת טְעוּת סוֹפֵר הוּא.  וְכֵן אִם הָרִאשׁוֹן מְכָר] וְהָאַחֲרוֹן מַתָּנָה--קָנָה הַשָּׂדֶה מִזְּמָן רִאשׁוֹן, שֶׁלֹּא כָתַב לוֹ שְׁטָר הַמַּתָּנָה אֵלָא לְיַפּוֹת אֶת כּוֹחוֹ מִשּׁוֹם דִּין בֶּן הַמְּצָר.</P>

<P><B>ה,י</B>  [ט] הָיוּ שְׁנֵי הַשְּׁטָרוֹת בִּמְכָר אוֹ שְׁנֵיהֶם בְּמַתָּנָה--אִם הוֹסִיף בַּשֵּׁנִי כְּלוּם--הֲרֵי הָרִאשׁוֹן קַיָּם, שֶׁלֹּא כָתַב הַשֵּׁנִי אֵלָא מִפְּנֵי הַתּוֹסֶפֶת.  וְאִם לֹא הוֹסִיף--בִּטַּל הַשְּׁטָר הַשֵּׁנִי אֶת הָרִאשׁוֹן, וְאֵין לוֹ אַחְרָיוּת אֵלָא מִזְּמָן שֵׁנִי.</P>

<P><B>ה,יא</B>  לְפִיכָּךְ כָּל הַפֵּרוֹת שֶׁאָכַל הַלּוֹקֵחַ מִזְּמָן רִאשׁוֹן עַד זְמָן שֵׁנִי, מַחְזִיר אוֹתָם.  וְאִם הָיָה עַל אוֹתָהּ הַשָּׂדֶה חֹק לַמֶּלֶךְ בְּכָל שָׁנָה--הַנּוֹתֵן אוֹ הַמּוֹכֵר נוֹתֵן אוֹתוֹ הַחֹק, עַד זְמָן הַשְּׁטָר הַשֵּׁנִי.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ו</H2>

<P><B>ו,א</B>  לְעוֹלָם אוֹמְדִין דַּעַת הַנּוֹתֵן:  אִם הָיוּ הַדְּבָרִים מַרְאִין סוֹף דַּעְתּוֹ--עוֹשִׂין עַל פִּי הָאֹמֶד, אַף עַל פִּי שֶׁלֹּא פֵרַשׁ.  כֵּיצַד:  מִי שֶׁהָלַךְ בְּנוֹ לִמְדִינַת הַיָּם וְשָׁמַע שֶׁמֵּת, וְעָמַד וְכָתַב כָּל נְכָסָיו לְאַחֵר מַתָּנָה גְּלוּיָה גְּמוּרָה, וְאַחַר כָּךְ בָּא בְּנוֹ--אֵין מַתָּנָתוֹ קַיֶּמֶת:  שֶׁהַדְּבָרִים מוֹכִיחִין שֶׁאִלּוּ יָדַע שֶׁבְּנוֹ קַיָּם, לֹא הָיָה נוֹתֵן כָּל נְכָסָיו.  לְפִיכָּךְ אִם שִׁיַּר מִנְּכָסָיו כָּל שְׁהוּא, בֵּין קַרְקָע בֵּין מִטַּלְטְלִין--מַתָּנָתוֹ קַיֶּמֶת.</P>

<P><B>ו,ב</B>  וְכֵן הַכּוֹתֵב כָּל נְכָסָיו מַתָּנָה לְאֶחָד מִבָּנָיו, בֵּין שֶׁהָיָה בָּרִיא בֵּין שֶׁהָיָה שְׁכִיב מְרַע, אַפִלּוּ הָיָה הַבֵּן קָטָן הַמֻּטָּל בָּעֲרִיסָה--לֹא עָשָׂהוּ אֵלָא אַפְטְרוּפוֹס, וַהֲרֵי הוּא בְּכָל הַנְּכָסִים כְּאֶחָד מֵאֶחָיו:  אֻמְדַּן דַּעַת הוּא, שֶׁלֹּא נִתְכַּוַּן אֵלָא לִהְיוֹת אֶחָיו נִשְׁמָעִין לוֹ.  וְאִם שִׁיַּר כָּל שְׁהוּא, בֵּין קַרְקָע בֵּין מִטַּלְטְלִין--זָכָה הַבֵּן בַּמַּתָּנָה.</P>

<P><B>ו,ג</B>  בַּמֶּה דְּבָרִים אֲמוּרִים, שֶׁכָּתַב לְבֵן בֵּין הַבָּנִים.  אֲבָל אִם כָּתַב כָּל נְכָסָיו לְבֵן בֵּין הַבָּנוֹת, אוֹ לְבַת בֵּין הַבָּנוֹת, אוֹ לְאֶחָד מִן הַיּוֹרְשִׁין בֵּין שְׁאָר הַיּוֹרְשִׁין--אַף עַל פִּי שֶׁלֹּא שִׁיַּר כְּלוּם, מַתָּנָתוֹ קַיֶּמֶת.</P>

<P><B>ו,ד</B>  וְכֵן הַכּוֹתֵב כָּל נְכָסָיו לְאִשְׁתּוֹ, בֵּין בָּרִיא בֵּין שְׁכִיב מְרַע--אַף עַל פִּי שֶׁקָּנוּ מִיָּדוֹ, לֹא עָשָׂה אוֹתָהּ אֵלָא אַפְטְרוּפְיָה עַל יוֹרְשָׁיו:  בֵּין שֶׁהָיוּ יוֹרְשָׁיו בָּנָיו מִמֶּנָּה, אוֹ מֵאַחֶרֶת, אוֹ אֶחָיו, אוֹ שְׁאָר יוֹרְשָׁיו.  וְאִם שִׁיַּר כָּל שְׁהוּא, בֵּין קַרְקָע בֵּין מִטַּלְטְלִין--קָנָת כָּל שֶׁכָּתַב לָהּ.</P>

<P><B>ו,ה</B>  בַּמֶּה דְּבָרִים אֲמוּרִים, בַּנְּשׂוּאָה.  אֲבָל אִם כָּתַב כָּל נְכָסָיו לְאִשְׁתּוֹ אֲרוּסָה, אוֹ לַגְּרוּשָׁה--אַף עַל פִּי שֶׁלֹּא שִׁיַּר כְּלוּם, הֲרֵי הִיא כִּשְׁאָר כָּל אָדָם וּמַתָּנָתוֹ קַיֶּמֶת.</P>

<P><B>ו,ו</B>  הַכּוֹתֵב כָּל נְכָסָיו לְאַחַד מִבָּנָיו וּלְאַחֵר--קָנָה הָאַחֵר חֲצִי הַנְּכָסִים בְּמַתָּנָה, וְנִשְׁאַר הַחֵצִי לְבָנָיו; וְהַבֵּן שֶׁנְּתָנוֹ לוֹ, אַפְטְרוּפוֹס עַל שְׁאָר אֶחָיו.</P>

<P><B>ו,ז</B>  וְכֵן אִם כָּתַב כָּל נְכָסָיו לְאִשְׁתּוֹ וּלְאַחֵר--הָאַחֵר קָנָה מֶחְצָה, וְאִשְׁתּוֹ אַפְטְרוּפְיָה עַל הַמֶּחְצָה.</P>

<P><B>ו,ח</B>  כָּל אִשָּׁה שֶׁקָּנָת כָּל נִכְסֵי בַּעְלָהּ בְּמַתָּנָה--אִבְּדָה כְּתֻבָּתָהּ, וְתִקָּרַע; לְפִיכָּךְ אִם יָצָא עָלָיו שְׁטָר חוֹב, וְהָלְכוּ כָּל הַנְּכָסִים בְּחוֹבוֹ שֶׁקָּדַם הַמַּתָּנָה--תִּשָּׁאֵר הִיא בְּלֹא כְּלוּם, וְלֹא תִקַּח בִּכְתֻבָּתָהּ שֶׁקָּדְמָה הַחוֹב:  שֶׁאֻמְדַּן דַּעְתָּהּ הוּא שֶׁבַּהֲנָיָה שֶׁבָּאָה לָהּ בִּשְׁמוּעָה זוֹ שֶׁכָּתַב לָהּ כָּל נְכָסָיו, אִבְּדָה כָּל זְכוּת שֶׁיֵּשׁ לָהּ בַּנְּכָסִים חוּץ מִמַּתָּנָה זוֹ.</P>

<P><B>ו,ט</B>  וְכֵן כָּל הַכּוֹתֵב נְכָסָיו לְבָנָיו, בֵּין זְכָרִים בֵּין נְקֵבוֹת, בֵּין בָּרִיא בֵּין שְׁכִיב מְרַע, וְכָתַב לְאִשְׁתּוֹ עִמָּהֶן קַרְקָע כָּל שְׁהוּא--הוֹאִיל וְעָשָׂה אוֹתָהּ שֻׁתָּף בֵּין הַבָּנִים, וְלֹא מִחָת--אִבְּדָה כְּתֻבָּתָהּ, וְאֵינָהּ טוֹרֶפֶת מִנְּכָסִים אֵלּוּ כְּלוּם.  אֲבָל מִנְּכָסִים שֶׁיָּבוֹאוּ לוֹ אַחַר אֵלּוּ, נוֹטֶלֶת מֵהֶן כְּתֻבָּתָהּ.</P>

<P><B>ו,י</B>  כָּתַב לָהּ עִמָּהֶן מִטַּלְטְלִין בִּלְבָד, אוֹ שֶׁשִּׁיַּר לְעַצְמוֹ קַרְקָע כָּל שְׁהוּא--כְּתֻבָּתָהּ קַיֶּמֶת.  וְתַקָּנַת גְּאוֹנִים הִיא שֶׁאַפִלּוּ שִׁיַּר מִטַּלְטְלִין כָּל שְׁהוּא--כְּתֻבָּתָהּ קַיֶּמֶת, שֶׁהֲרֵי הִיא אוֹמֶרֶת מִמַּה שֶׁשִּׁיַּר אֲנִי גּוֹבָה; וּמִתּוֹךְ שֶׁתֵּרֵד לְמַה שֶׁשִּׁיַּר, תֵּרֵד לִשְׁאָר נְכָסִים וְתִטְרֹף.</P>

<P><B>ו,יא</B>  הַכּוֹתֵב כָּל נְכָסָיו לְבָנָיו, וְכָתַב לְאִשְׁתּוֹ חֵלֶק עִמָּהֶן, וּמֵת אֶחָד מִן הַבָּנִים--הֲרֵי זוֹ גּוֹבָה כְּתֻבָּתָהּ מֵחֵלֶק זֶה שֶׁמֵּת, שֶׁלֹּא אִבְּדָה זְכוּתָהּ אֵלָא מִלִּטְרֹף מֵהֶן.</P>

<P><B>ו,יב</B>  הָרוֹצָה לְהִנָּשֵׂא, וְכָתְבָה כָּל נְכָסֶיהָ בֵּין לִבְנָהּ בֵּין לְאַחֵר, וְאַחַר כָּךְ נִשֵּׂאת, וְנִתְגָּרְשָׁה, אוֹ מֵת בַּעְלָהּ--מַתָּנָתָהּ בְּטֵלָה:  שֶׁזּוֹ מַבְרַחַת הִיא; וְלֹא כָתְבָה כָּל נְכָסֶיהָ אֵלָא לְהַבְרִיחַ מִבַּעְלָהּ שֶׁלֹּא יִירָשֶׁנָּה, וּכְשֶׁתִּהְיֶה צְרִיכָה לָהֶן יַחְזְרוּ לָהּ.  לְפִיכָּךְ אִם מֵתָה הִיא בְּחַיֵּי בַּעְלָהּ, קָנָה הַמְּקַבֵּל מַתָּנָה אֶת הַכֹּל.  וְאִם שִׁיְּרָה כְּלוּם, אַפִלּוּ מִטַּלְטְלִין--מַתָּנָתָהּ קַיֶּמֶת; וְאַף עַל פִּי שֶׁנִּתְגָּרְשָׁה, אֵינָהּ חוֹזֶרֶת.</P>

<P><B>ו,יג</B>  כָּל הַנּוֹתְנִין כָּל נִכְסֵיהֶם--כְּשֶׁתִּבָּטֵל הַמַּתָּנָה וְיַחְזְרוּ כָּל הַנְּכָסִין לַבְּעָלִים הָרִאשׁוֹנִים, אֵין הַמְּקַבֵּל מַתָּנָה מַחְזִיר פֵּרוֹת שֶׁאָכַל:  שֶׁאַפִלּוּ נָתַן הָאָדָם מַתָּנָה בַּפֵּרוּשׁ עַל מְנָת לְהַחְזִיר כָּל יְמֵי חַיֵּי פְּלוֹנִי, הֲרֵי זֶה אוֹכֵל פֵּרוֹת כָּל זְמָן הַמַּתָּנָה כְּמוֹ שֶׁבֵּאַרְנוּ.</P>

<P><B>ו,יד</B>  מִי שֶׁשָּׁלַח כֵּלִים מִמְּדִינַת הַיָּם, וְאָמַר יִנָּתְנוּ אֵלּוּ לְבָנַי--הֲרֵי אֵלּוּ יִנָּתְנוּ לַבָּנִים וְלַבָּנוֹת:  הָרָאוּי לַבָּנִים לַבָּנִים, כְּגוֹן סְפָרִים וּכְלֵי מִלְחָמָה; וְהָרָאוּי לַבָּנוֹת לַבָּנוֹת, כְּגוֹן כְּלֵי מֶשִׁי הַצְּבוּעִים וַחֲלִי זָהָב יִטְּלוּ אוֹתָן הַבָּנוֹת.  הָיוּ רְאוּיִין לַזְּכָרִים וְלַנְּקֵבוֹת, יִטְּלוּ אוֹתָן הַזְּכָרִים.</P>

<P><B>ו,טו</B>  וְכֵן הַמְּשַׁלֵּחַ כֵּלִים לְבֵיתוֹ סְתָם, וְהָיוּ בָּהֶן כֵּלִים הָרְאוּיִין לַבָּנוֹת--יִטְּלוּ אוֹתָן בְּנוֹתָיו:  אֻמְדַּן דַּעַת הוּא שֶׁלָּהֶן שָׁלַח.  וְאִם אֵין לוֹ בָּנוֹת, אוֹ שֶׁהָיוּ בְּנוֹתָיו נְשׂוּאוֹת--יִטְּלוּ אוֹתָן נְשֵׁי בָּנָיו:  שֶׁהַדַּעַת נוֹטָה שֶׁלָּהֶן שָׁלַח.</P>

<P><B>ו,טז</B>  [טו] הַמַּשִּׂיא בְּנוֹ הַגָּדוֹל לִבְתוּלָה בַּבַּיִת, קָנָה הַבַּיִת:  וְהוּא, שֶׁיִּהְיוּ נִשּׂוּאִין רִאשׁוֹנִים לְזֶה הַבֵּן, וְלֹא הִשִּׂיא הָאָב בֵּן אַחֵר קֹדֶם לוֹ, וְלֹא שִׁיַּר הָאָב בְּזֶה הַבַּיִת שֶׁיֵּחַד לוֹ כְּלוּם.  וּדְבָרִים אֵלּוּ כַּהֲלָכָה שְׁאֵין לָהּ טַעַם הֶם, וְנָגְעוּ חֲכָמִים בְּדָבָר זֶה מֵאֻמְדַּן הַדַּעַת, שֶׁמֵּרֹב שִׂמְחָתוֹ וְאַהֲבָתוֹ גָּמַר וְהִקְנָהוּ הַבַּיִת, שֶׁהֲרֵי לֹא שִׁיַּר בּוֹ לְעַצְמוֹ כְּלוּם; לְפִיכָּךְ אִם שִׁיַּר שָׁם אַפִלּוּ כַּד אֶחָד, לֹא קָנָה הַבַּיִת.</P>

<P><B>ו,יז</B>  יֵחַד לוֹ בַּיִת וּכְלֵי בַּיִת--אַף עַל פִּי שֶׁשִּׁיַּר בַּבַּיִת כְּלִי אֶחָד לְעַצְמוֹ, אוֹ הָיָה לוֹ שָׁם אוֹצָר וְכַיּוֹצֶא בּוֹ--קָנָה כְּלֵי הַבַּיִת; אֲבָל הַבַּיִת, לֹא קָנָה.  [טז] יֵחַד לוֹ בַּיִת וַעֲלִיָּה--בַּיִת, קָנָה; עֲלִיָּה, לֹא קָנָה.  וְכֵן אִם יֵחַד לוֹ בַּיִת וְאַכְסַדְרָה, לֹא קָנָה אַכְסַדְרָה.  שְׁנֵי בָּתִּים, זֶה לְפָנִים מִזֶּה--לֹא קָנָה אֵלָא הָאֶחָד שֶׁנָּשָׂא בּוֹ.</P>

<P><B>ו,יח</B>  [יז] כְּבָר בֵּאַרְנוּ בְּנִשּׂוּאִין, שֶׁשְּׁנַיִם שֶׁהָיָה בֵּינֵיהֶם שִׁדּוּכִין וּפָסַק זֶה עַל יְדֵי בְּנוֹ וְזֶה עַל יְדֵי בִּתּוֹ, וְאָמְרוּ כַּמָּה אַתָּה נוֹתֵן לִבְנָךְ, כָּךְ וְכָּךְ, וְכַמָּה אַתָּה נוֹתֵן לְבִתָּךְ, כָּךְ וְכָּךְ, וְעָמְדוּ וְקִדְּשׁוּ--קָנוּ בָּאֲמִירָה; וְאֵינָן קוֹנִין בַּאֲמִירָה זוֹ, עַד שָׁעַת הַנִּשּׂוּאִין, שֶׁכָּל הַפּוֹסֵק, דַּעְתּוֹ לִכְנֹס.</P>

<P><B>ו,יט</B>  וּצְרִיכִין שֶׁיִּהְיוּ הַדְּבָרִים שֶׁפָּסְקוּ מְצוּיִין בִּרְשׁוּתָן, שְׁאֵין אָדָם מַקְנֶה לַחֲבֵרוֹ דָּבָר שֶׁלֹּא בָא לָעוֹלָם כְּמוֹ שֶׁבֵּאַרְנוּ.  וּדְבָרִים אֵלּוּ לֹא נִתְּנוּ לְהִכָּתֵב; לְפִיכָּךְ אֵינָן בַּשְּׁטָר, עַד שֶׁיִּטְרֹף בָּהֶן.</P>

<P><B>ו,כ</B>  [יח] הַמְּקַדֵּשׁ אֶת הָאִשָּׁה--אַפִלּוּ קִדְּשָׁהּ בְּאֶלֶף דֵּינָר, בֵּין שֶׁחָזְרָה הִיא בֵּין שֶׁחָזַר הוּא, בֵּין שֶׁמֵּת הוּא בֵּין שֶׁמֵּתָה הִיא--אֵין הַקִּדּוּשִׁין חוֹזְרִין לְעוֹלָם, אֵלָא הֲרֵי הֶן מַתָּנָה גְּמוּרָה שְׁאֵין לָהּ חֲזָרָה.  [יט] וְאִם הָיוּ קִדּוּשֵׁי טְעוּת, חוֹזְרִין הַמָּעוֹת.  [כ] וְהַמְּקַדֵּשׁ אֲחוֹתוֹ, הַמָּעוֹת מַתָּנָה:  אָדָם יוֹדֵעַ שְׁאֵין קִדּוּשִׁין תּוֹפְסִין בָּעֲרָיוֹת, וְאֵין זֶה טוֹעֶה, אֵלָא גָּמַר וְנָתַן לְשֵׁם מַתָּנָה.</P>

<P><B>ו,כא</B>  הַשּׁוֹלֵחַ סִבְלוֹנוֹת לְבֵית חָמִיו--בֵּין מְרֻבִּין בֵּין מוּעָטִין, בֵּין שֶׁאָכַל שָׁם סְעוֹדַת אֵרוּסִין בֵּין לֹא אָכַל, בֵּין שֶׁמֵּת הוּא בֵּין שֶׁמֵּתָה הִיא, אוֹ שֶׁחָזַר בּוֹ הָאִישׁ--יַחְזְרוּ הַסִּבְלוֹנוֹת כֻּלָּן, חוּץ מִן הַמַּאֲכָל וְהַמַּשְׁקֶה.</P>

<P><B>ו,כב</B>  וְכֵן כֵּלִים מוּעָטִים שֶׁשָּׁלַח לָהּ לְהִשְׁתַּמַּשׁ בָּהֶם שָׁם בְּבֵית אָבִיהָ--אִם נִשְׁתַּמְּשָׁה בָּהֶן וּבָלוּ אוֹ אָבְדוּ, אֵינָן מִשְׁתַּלְּמִין.  אֲבָל אִם הָיוּ קַיָּמִין--חוֹזֵר הַכֹּל, וְגוֹבֶה אוֹתָם בְּבֵית דִּין:  שֶׁהַדָּבָר יָדוּעַ שֶׁלֹּא שְׁלָחָם אֵלָא דֶּרֶךְ נוֹאי בִּלְבָד.</P>

<P><B>ו,כג</B>  חָזְרָה הִיא בּוֹ, חוֹזֵר הַכֹּל; וְאַפִלּוּ הַמַּאֲכָל וְהַמַּשְׁקֶה, נוֹתֶנֶת דָּמָיו בְּזוֹל.  וּכְבָר הִסְכִּימוּ הַגְּאוֹנִים שְׁאִם הָיוּ דְּמֵי הַמַּאֲכָל וְהַמַּשְׁקֶה שִׁשָּׁה--מְשַׁלֶּמֶת אַרְבָּעָה, אִם חָזְרָה בּוֹ:  שֶׁלֹּא נָתַן לָהּ מַתָּנָה זוֹ, אֵלָא וְדַעְתּוֹ שֶׁלֹּא תַחְזֹר בּוֹ.</P>

<P><B>ו,כד</B>  הוֹרוּ רִבּוֹתַי שְׁאִם הָיָה מִנְהַג הַמְּדִינָה שֶׁיַּעֲשֶׂה כָּל אָרוּס סְעוֹדָה וְיַאֲכִיל רֵעָיו, אוֹ יְחַלַּק מָעוֹת לַשַּׁמָּשִׁין וּלַחַזָּנִין וְכַיּוֹצֶא בָּהֶן, וְעָשָׂה כְּדֶרֶךְ שֶׁעוֹשִׂין כָּל הָעָם, וְחָזְרָה בּוֹ--מְשַׁלֶּמֶת הַכֹּל:  שֶׁהֲרֵי גָּרְמָה לוֹ לְאַבַּד מְמוֹנוֹ; וְכָל הַגּוֹרֵם לְאַבַּד מְמוֹן חֲבֵרוֹ, מְשַׁלֵּם.  וְהוּא שֶׁיִּהְיוּ לוֹ עֵדִים כַּמָּה הוֹצִיא, שְׁאֵין זֶה נִשְׁבָּע וְנוֹטֵל.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ז</H2>

<P><B>ז,א</B>  מִנְהָג פָּשׁוּט בְּרֹב הַמְּדִינוֹת שֶׁבִּזְמָן שֶׁיִּשָּׂא אָדָם אִשָּׁה, מְשַׁלְּחִין לוֹ רֵעָיו וּמְיֻדָּעָיו מָעוֹת כְּדֵי שֶׁיִּתְחַזַּק בָּהֶן עַל הַהוֹצָאָה שֶׁמּוֹצִיא בַּמִּשְׁתֶּה, וּבָאִים אוֹתָן הָרֵעִים וְהַמְּיֻדָּעִים שֶׁשָּׁלְחוּ, וְאוֹכְלִין וְשׁוֹתִין עִם הֶחָתָן בְּשִׁבְעַת יְמֵי הַמִּשְׁתֶּה אוֹ בְּמִקְצָתָן:  הַכֹּל כְּמִנְהַג הַמְּדִינָה.  וְאֵלּוּ הַמָּעוֹת שֶׁמְּשַׁלְּחִין נִקְרָאִין שׁוֹשְׁבִינוּת, וְאוֹתָם הָאֲנָשִׁים שֶׁשָּׁלְחוּ אֵלּוּ הַמָּעוֹת וְאוֹכְלִין וְשׁוֹתִין עִם הֶחָתָן נִקְרָאִים שׁוֹשְׁבִינִין.</P>

<P><B>ז,ב</B>  הַשּׁוֹשְׁבִינוּת אֵינָהּ מַתָּנָה גְּמוּרָה:  הַדְּבָרִים יְדוּעִים שֶׁלֹּא שָׁלַח זֶה עֲשָׂרָה דֵּינָרִין, כְּדֵי שֶׁיֹּאכַל וְיִשְׁתֶּה בְּזוּז אֶחָד; וְלֹא שָׁלַח אֵלָא וְדַעְתּוֹ שְׁאִם יִשָּׂא הוּא אִשָּׁה, יַחְזֹר וְיִשְׁלַח לוֹ כְּמוֹ שֶׁשָּׁלַח לוֹ.  לְפִיכָּךְ אִם נָשָׂא זֶה, וְלֹא הִחְזִיר לוֹ הַשּׁוֹשְׁבִינוּת--הֲרֵי זֶה תּוֹבְעוֹ בַּדִּין, וּמוֹצִיאָהּ מִמֶּנּוּ.  [ג] וְאֵין יָכוֹל לְתָבְעוֹ, עַד שֶׁיִּשָּׂא כְּדֶרֶךְ שֶׁנָּשָׂא הוּא.</P>

<P><B>ז,ג</B>  כֵּיצַד:  רְאוּבֵן שֶׁנָּשָׂא בְּתוּלָה, וְשָׁלַח לוֹ שִׁמְעוֹן שׁוֹשְׁבִינוּת, וְאַחַר כָּךְ נָשָׂא שִׁמְעוֹן אַלְמָנָה--אֵינוּ יָכוֹל לִתְבֹּעַ רְאוּבֵן לְהַחְזִיר לוֹ הַשּׁוֹשְׁבִינוּת, שֶׁהֲרֵי אוֹמֵר לוֹ אֵינִי מַחְזִיר לָךְ אֵלָא בִּבְתוּלָה כְּמוֹ שֶׁנְּתַתָּהּ לִי.  וְכֵן אִם שָׁלַח לוֹ בְּנִשּׂוּאֵי אַלְמָנָה, אֵינוּ יָכוֹל לְתָבְעוֹ וּלְהַחְזִיר לוֹ בְּנִשּׂוּאֵי בְּתוּלָה.</P>

<P><B>ז,ד</B>  עָשָׂה רְאוּבֵן מִשְׁתֶה בַּגָּלוּי וּבְפַרְהֶסְיָה, וְעָשָׂה שִׁמְעוֹן בְּצִנְעָה, אוֹ שֶׁעָשָׂה רְאוּבֵן בְּצִנְעָה, וְעָשָׂה שִׁמְעוֹן בְּפַרְהֶסְיָה--אֵינוּ יָכוֹל לְתָבְעוֹ, שֶׁהֲרֵי אוֹמֵר לוֹ אֵינִי עוֹשֶׂה עִמָּךְ אֵלָא כְּדֶרֶךְ שֶׁעָשִׂיתָ עִמִּי.</P>

<P><B>ז,ה</B>  רְאוּבֵן שֶׁנָּשָׂא, וְשָׁלַח לוֹ שִׁמְעוֹן שׁוֹשְׁבִינוּת, וְאָכַל וְשָׁתָה עִמּוֹ, וְאַחַר כָּךְ נָשָׂא שִׁמְעוֹן כְּנִשּׂוּאֵי רְאוּבֵן עַצְמָן, וּבָא רְאוּבֵן וְאָכַל וְשָׁתָה עִמּוֹ, אוֹ שֶׁקָּרָא לוֹ שִׁמְעוֹן לֶאֱכֹל וְלֹא רָצָה לָבוֹא, אוֹ שֶׁהָיָה בַּמְּדִינָה וְשָׁמַע קוֹל טַבְלָה בִּמְקוֹם שְׁאֵין דַּרְכָּן לִקְרוֹת אֶחָד אֶחָד אֵלָא כָּל הַשּׁוֹמֵעַ יָבוֹא, וְשָׁמַע וְלֹא בָא--חַיָּב לְהַחְזִיר הַשּׁוֹשְׁבִינוּת כֻּלָּהּ:  שֶׁהֲרֵי יָדַע וְלֹא בָא, אוֹ קָרָא לוֹ בִּמְקוֹם שֶׁדַּרְכָּן לִקְרוֹת אֶחָד אֶחָד וְלֹא בָא.</P>

<P><B>ז,ו</B>  לֹא הָיָה רְאוּבֵן בַּמְּדִינָה--מְנַכִּין לוֹ דְּמֵי מַה שֶׁאָכַל וְשָׁתָה שִׁמְעוֹן אֶצְלוֹ, וּמַחְזִיר שְׁאָר הַשּׁוֹשְׁבִינוּת.  וְכֵן אִם הָיָה בַּמְּדִינָה, וְלֹא קְרָאָהוּ אוֹ לֹא הוֹדִיעוֹ--מְנַכִּין לוֹ; וְיֵשׁ לוֹ עָלָיו תַּרְעֹמֶת, מִפְּנֵי שֶׁלֹּא הוֹדִיעוֹ.</P>

<P><B>ז,ז</B>  וְכַמָּה מְנַכִּין:  נָהֲגוּ בַּנִּכּוּי אִם דֵּינָר אֶחָד שָׁלַח לוֹ שִׁמְעוֹן--אֵינוּ מַחְזִיר לוֹ כְּלוּם, שֶׁזֶּה הוּא דְּמֵי מַה שֶׁאָכַל.  וְאִם יָתֵר עַל דֵּינָר עַד סֶלַע שָׁלַח לוֹ, מְנַכֶּה לוֹ מֶחְצָה.  מִסֶּלַע וּלְמַעְלָה, אוֹמְדִין דַּעַת הַמְּשַׁלֵּחַ.  [ח] וְשֵׁעוּר הַשּׁוֹשְׁבִינוּת--אִם אָדָם חָשׁוּב הוּא, מְנַכֶּה לוֹ מֶחְצָה; וְאִם צַר עַיִן וּמְדַקְדֵּק בְּהוֹצָאָתוֹ, אֵינוּ מְנַכֶּה לוֹ אֵלָא שֵׁעוּר מַה שֶׁאָכַל וְשָׁתָה, וּמְשַׁלֵּם לוֹ הַשְּׁאָר.</P>

<P><B>ז,ח</B>  [ט] מֵת שִׁמְעוֹן קֹדֶם שֶׁיִּשָּׂא אִשָּׁה, אוֹ שֶׁנָּשָׂא וּמֵת בְּתוֹךְ יְמֵי הַמִּשְׁתֶּה--אֵין רְאוּבֵן חַיָּב לְהַחְזִיר לְיוֹרְשֵׁי שִׁמְעוֹן כְּלוּם, שֶׁהֲרֵי אוֹמֵר לָהֶם תְּנוּ לִי שׁוֹשְׁבִינִי וְאֶשְׂמַח עִמּוֹ.</P>

<P><B>ז,ט</B>  [י] לְפִיכָּךְ אִם שָׂמַח עִמּוֹ וְאַחַר כָּךְ מֵת שִׁמְעוֹן, אוֹ שֶׁקָּרָא לוֹ וְלֹא בָא, אוֹ שֶׁלֹּא הָיָה בַּמְּדִינָה, אוֹ שֶׁלֹּא הוֹדִיעוֹ--הוֹאִיל וְשָׁלְמוּ יְמֵי הַמִּשְׁתֶּה וְאַחַר כָּךְ מֵת שִׁמְעוֹן, חַיָּב רְאוּבֵן לְהַחְזִיר הַשּׁוֹשְׁבִינוּת לְיוֹרְשָׁיו:  אוֹ כֻּלָּהּ; אוֹ בְּנִכּוּי, אִם לֹא הוֹדִיעוֹ אוֹ לֹא הָיָה עִמּוֹ בַּמְּדִינָה.</P>

<P><B>ז,י</B>  [יא] מֵת רְאוּבֵן, וְאַחַר כָּךְ נָשָׂא שִׁמְעוֹן אִשָּׁה, וְשָׁלְמוּ יְמֵי הַמִּשְׁתֶּה--מְקוֹם שֶׁנָּהֲגוּ לִגְבּוֹת הַשּׁוֹשְׁבִינוּת מִן הַיּוֹרְשִׁין, כּוֹפִין יוֹרְשֵׁי רְאוּבֵן לְהַחְזִיר בְּנִכּוּי; וּמְקוֹם שֶׁלֹּא נָהֲגוּ, אֵין הַיּוֹרְשִׁין מְשַׁלְּמִין כְּלוּם.</P>

<P><B>ז,יא</B>  [יב] מֵת רְאוּבֵן אַחַר שֶׁנָּשָׂא שִׁמְעוֹן אִשָּׁה וְשָׁלְמוּ יְמֵי הַמִּשְׁתֶּה--כּוֹפִין אֶת יוֹרְשָׁיו לְשַׁלַּם הַשּׁוֹשְׁבִינוּת בְּכָל מָקוֹם, שֶׁהֲרֵי נִתְחַיַּב אֲבִיהֶן לְשַׁלַּם.  וְאִם כֻּלָּהּ הָיָה חַיָּב לְשַׁלַּם, מְשַׁלְּמִין אֶת כֻּלָּהּ; וְאִם בְּנִכּוּי, מְשַׁלְּמִין בְּנִכּוּי.</P>

<P><B>ז,יב</B>  [יג] חֲמִשָּׁה דְּבָרִים נֶאְמְרוּ בַּשּׁוֹשְׁבִינוּת:  נִגְבֵּית בְּבֵית דִּין, שְׁאֵינָהּ אֵלָא כְּמוֹ מַלְוָה.  וְאֵינָהּ מִשְׁתַּלֶּמֶת אֵלָא בְּעוֹנָתָהּ כְּעֵין נִשּׂוּאֵי רִאשׁוֹן, שֶׁזֶּה כְּמוֹ תְּנָאי הוּא, אַף עַל פִּי שֶׁלֹּא פֵרַשׁ שֶׁעַל דַּעַת זוֹ שְׁלָחָהּ.  וְאֵין בָּהּ מִשּׁוֹם רִבִּית; אַפִלּוּ שָׁלַח לוֹ דֵּינָר, וְהִחְזִיר לוֹ עֲשָׂרָה--מֻתָּר, שֶׁלֹּא עַל מְנָת לְהוֹסִיף לוֹ שָׁלַח.  וְאֵין הַשְּׁבִיעִית מַשְׁמַטְתָּהּ, שְׁאֵינוּ יָכוֹל לִגֹּשׂ אוֹתוֹ וּלְתָבְעוֹ עַד שֶׁיִּשָּׂא כְּדֶרֶךְ שֶׁנָּשָׂא הוּא.  וְאֵין הַבְּכוֹר נוֹטֵל בָּהּ פִּי שְׁנַיִם כְּשֶׁתַּחְזֹר לַיּוֹרְשִׁין מִפְּנֵי שְׁהוּא רָאוּי, וְאֵין הַבְּכוֹר נוֹטֵל בָּרָאוּי כְּמוֹ שֶׁיִּתְבָּאַר בִּמְקוֹמוֹ.</P>

<P><B>ז,יג</B>  [יד] הַשּׁוֹלֵחַ תְּשׁוּרָה לַחֲבֵרוֹ, אוֹ שֶׁנָּתַן לוֹ מָעוֹת כְּשֶׁמָּטָה יָדוֹ, וְהוּא מְמָאֵן לִקַּח, וְזֶה נִשְׁבָּע שְׁאֵי אִפְשָׁר שֶׁלֹּא תִקַּח וְהִפְצִיר בּוֹ עַד שֶׁלָּקַח, וְכָל כַּיּוֹצֶא בְּאֵלּוּ--אַף עַל פִּי שֶׁלֹּא פֵרַשׁ, הֲרֵי אֵלּוּ מַתָּנָה, וְאֵינוּ יָכוֹל לַחְזֹר וְלִתְבֹּעַ, עַד שֶׁיְּפָרַשׁ שְׁהִיא מַלְוָה.</P>

<P><B>ז,יד</B>  [טו] וְכֵן הַשּׁוֹלֵחַ לַחֲבֵרוֹ כַּדֵּי יַיִן וְכַדֵּי שֶׁמֶן וּפֵרוֹת בְּעֵת הַנִּשּׂוּאִין--אֵינָן נִגְבִּין בְּבֵית דִּין, מִפְּנֵי שְׁהֶן גְּמִילוּת חֲסָדִים; וְלֹא נֶאְמְרוּ דִּינֵי הַשּׁוֹשְׁבִינוּת אֵלָא בְּמָעוֹת בִּלְבָד.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ח</H2>

<P><B>ח,א</B>  הַסּוֹמֶה אוֹ הַפִּסֵּחַ אוֹ הַגִּדֵּם, אוֹ הַחוֹשֵׁשׁ בְּרֹאשׁוֹ אוֹ בְּעֵינוֹ אוֹ בְּרַגְלוֹ אוֹ בְּיָדוֹ, וְכַיּוֹצֶא בָּהֶן--הֲרֵי הוּא כַּבָּרִיא לְכָל דָּבָר בְּמִמְכָּרוֹ וּמֶקָּחוֹ וּמַתְּנוֹתָיו.  [ב] אֲבָל הַחוֹלֶה שֶׁתָּשַׁשׁ כּוֹחַ כָּל גּוּפוֹ, וְכָשַׁל מֵחֲמַת הַחֹלִי עַד שְׁאֵינוּ יָכוֹל לְהַלַּךְ עַל רַגְלָיו בַּשּׁוּק, וַהֲרֵי הוּא נוֹפֵל עַל הַמִּטָּה--הוּא הַנִּקְרָא שְׁכִיב מְרַע, וּמִשְׁפְּטֵי מַתְּנוֹתָיו אֵינָן כְּמַתְּנַת הַבָּרִיא.</P>

<P><B>ח,ב</B>  כֵּיצַד:  שְׁכִיב מְרַע שֶׁצִּוָּה לִתֵּן לִפְלוֹנִי כָּךְ וְכָּךְ, וְלִתֵּן לִפְלוֹנִי כָּךְ וְכָּךְ, בֵּין בַּחֹל בֵּין בַּשַּׁבָּת, בֵּין כָּתַב בֵּין לֹא כָתַב--זָכוּ הַכֹּל כְּשֶׁיָּמוּת בְּכָל מַה שֶׁנָּתַן לָהֶם, וְאֵינוּ צָרִיךְ קִנְיָן:  שֶׁדִּבְרֵי שְׁכִיב מְרַע, כִּכְתוּבִין וְכִמְסוּרִין הֶן.</P>

<P><B>ח,ג</B>  וְדָבָר זֶה מִדִּבְרֵי סוֹפְרִים.  וְאַף עַל פִּי שְׁאֵינָהּ קוֹנָה אֵלָא מִדִּבְרֵיהֶם, עָשׂוּ אוֹתָהּ כְּשֶׁלַּתּוֹרָה, כְּדֵי שֶׁלֹּא תִטָּרֵף דַּעְתּוֹ עָלָיו, כְּשֶׁיֵּדַע שְׁאֵין דְּבָרָיו קַיָּמִים.  [ג] לְפִיכָּךְ אִם אָמַר קְנוּ מִמֶּנִּי--אַפִלּוּ בַּשַּׁבָּת קוֹנִין מִמֶּנּוּ, שֶׁזֶּה הַקִּנְיָן אֵינוּ צָרִיךְ.  [ד] וְאֵין שְׁכִיב מְרַע צָרִיךְ לוֹמַר אַתֶּם עֵדַי; אֵלָא כָּל הַשּׁוֹמֵעַ דְּבָרָיו, הֲרֵי זֶה עֵד:  שְׁאֵין אָדָם מְשַׁטֶּה בְּשָׁעַת מִיתָתוֹ.</P>

<P><B>ח,ד</B>  [ה] שְׁכִיב מְרַע שֶׁצִּוָּה לִתֵּן מַתָּנָה לָעֹבֶר שֶׁבִּמְעֵי אִשְׁתּוֹ--זָכָה הָעֹבֶר, מִפְּנֵי שֶׁדַּעְתּוֹ שֶׁלָּאָדָם קְרוֹבָה אֵצֶל בְּנוֹ כְּמוֹ שֶׁבֵּאַרְנוּ.</P>

<P><B>ח,ה</B>  [ו] אָמַר אִם יָלְדָה אִשְׁתִּי זָכָר, יִטֹּל מָנֶה, וְאִם נְקֵבָה, מָאתַיִם--יָלְדָה זָכָר, נוֹטֵל מָנֶה; יָלְדָה נְקֵבָה, נוֹטֶלֶת מָאתַיִם; יָלְדָה זָכָר וּנְקֵבָה, הַזָּכָר נוֹטֵל מָנֶה וְהַנְּקֵבָה מָאתַיִם; יָלְדָה טֻמְטוֹם אוֹ אַנְדְּרֻגִּינוֹס, נוֹטֵל כַּפָּחוּת שֶׁבִּשְׁנֵיהֶם.</P>

<P><B>ח,ו</B>  [ז] שְׁכִיב מְרַע שֶׁאָמְרוּ לוֹ נְכָסָיו לְמִי, וְאָמַר לָהֶם דּוֹמֶה שֶׁיֵּשׁ לוֹ בֵּן אוֹ שֶׁאִשְׁתּוֹ מְעֻבֶּרֶת, עַכְשָׁו שְׁאֵין לוֹ בֵּן אוֹ שְׁאֵין אִשְׁתּוֹ מְעֻבֶּרֶת, נְכָסָיו לִפְלוֹנִי, וְנוֹדַע שֶׁיֵּשׁ לוֹ בֵּן, אוֹ שֶׁהָיְתָה אִשְׁתּוֹ מְעֻבֶּרֶת--אַף עַל פִּי שֶׁהִפִּילָה אוֹ מֵת הַבֵּן אַחַר כָּךְ, אֵין מַתָּנָתוֹ מַתָּנָה.</P>

<P><B>ח,ז</B>  [ח] מַתְּנַת שְׁכִיב מְרַע אֵינָהּ קוֹנָה, אֵלָא לְאַחַר מִיתָה, וְאֵין אֶחָד מֵהֶן זוֹכֶה בַּדָּבָר שֶׁצִּוָּה לוֹ בֵּין מְקַרְקְעִין בֵּין מִטַּלְטְלִין, אֵלָא לְאַחַר מִיתָה.  [ט] לְפִיכָּךְ מוֹצִיאִין לִכְתֻבַּת הָאִשָּׁה, וּלְמָזוֹן הָאַלְמָנָה וְהַבָּנוֹת מִיַּד אֵלּוּ שֶׁצִּוָּה לָהֶן, שֶׁהֲרֵי בְּמִיתָתוֹ נִתְחַיְּבוּ הַנְּכָסִים בַּכְּתֻבָּה וּבַמְּזוֹנוֹת, וְאֵלּוּ שֶׁנָּתַן לָהֶם לֹא יִקְנוּ אֵלָא לְאַחַר מִיתָה.</P>

<P><B>ח,ח</B>  [י] מַתְּנַת שְׁכִיב מְרַע שֶׁכָּתוּב בָּהּ קִנְיָן, בֵּין הָיְתָה בְּמִקְצַת נְכָסָיו בֵּין הָיְתָה בְּכָל נְכָסָיו--חוֹשְׁשִׁין לָהּ שֶׁמֶּא לֹא גָמַר לְהַקְנוֹתוֹ אֵלָא בַּשְּׁטָר; וְהוֹאִיל וּמַתָּנָה זוֹ לֹא תִקְנֶה אֵלָא לְאַחַר מִיתָה--אֵין שְׁטָר לְאַחַר מִיתָה, וַהֲרֵי הַמַּתָּנָה בְּטֵלָה.  [יא] וְאִם קָנוּ מִמֶּנּוּ כְּדֵי לְיַפּוֹת כּוֹחַ הַמְּקַבֵּל, כְּגוֹן שֶׁכָּתוּב בָּהּ וְקָנִינוּ מִמֶּנּוּ מוּסָף עַל מַתָּנָה זוֹ--הֲרֵי הִיא קַיֶּמֶת.</P>

<P><B>ח,ט</B>  [יב] שְׁכִיב מְרַע שֶׁאָמַר כִּתְבוּ וּתְנוּ מָנֶה לִפְלוֹנִי, וּמֵת קֹדֶם שֶׁיִּכְתְּבוּ וְיִתְּנוּ לוֹ--אֵין כּוֹתְבִין וְאֵין נוֹתְנִין:  שֶׁמֶּא לֹא גָמַר לְהַקְנוֹתוֹ אֵלָא בַּשְּׁטָר, וְאֵין שְׁטָר לְאַחַר מִיתָה.  [יג] וְאִם אָמַר כִּתְבוּ, כְּדֵי לְיַפּוֹת כּוֹחַ הַמְּקַבֵּל, כְּגוֹן שֶׁאָמַר תְּנוּ מָנֶה לִפְלוֹנִי וְאַף כִּתְבוּ וְחִתְמוּ וּתְנוּ לוֹ--הֲרֵי אֵלּוּ כּוֹתְבִין וְנוֹתְנִין לְאַחַר מִיתָה.</P>

<P><B>ח,י</B>  [יד] שְׁכִיב מְרַע שֶׁכָּתַב כָּל נְכָסָיו מַתָּנָה סְתָם, וְלֹא שִׁיַּר כְּלוּם--אִם עָמַד--חוֹזֵר, וְאַפִלּוּ קָנוּ מִיָּדוֹ כְּדֵי לְיַפּוֹת אֶת כּוֹחוֹ, בֵּין שֶׁהִקְנָה כָּל נְכָסָיו לְאֶחָד, בֵּין שֶׁכְּתָבָם לִשְׁנַיִם:  שֶׁאֻמְדַּן דַּעַת הוּא שֶׁלֹּא נָתַן זֶה הַכֹּל, אֵלָא וְנִתְכַּוַּן שֶׁלֹּא יִקְנוּ כְּלוּם אֵלָא לְאַחַר מוֹתוֹ.</P>

<P><B>ח,יא</B>  [טו] שִׁיַּר כְּלוּם לְעַצְמוֹ, בֵּין קַרְקָע בֵּין מִטַּלְטְלִין--הֲרֵי זוֹ מַתָּנָה בְּמִקְצָת, וּסְתָמָהּ כְּמַתְּנַת בָּרִיא שֶׁקּוֹנֶה מִזְּמָן הַכְּתִיבָה; לְפִיכָּךְ אֵינוּ חוֹזֵר:  וְהוּא, שֶׁקָּנוּ מִיָּדוֹ--שֶׁמַּתְּנַת שְׁכִיב מְרַע בְּמִקְצָת צְרִיכָה קִנְיָן, בֵּין עָמַד בֵּין לֹא עָמַד.</P>

<P><B>ח,יב</B>  [טז] בַּמֶּה דְּבָרִים אֲמוּרִים, בְּשֶׁנָּתַן סְתָם:  שֶׁהֲרֵי אָנוּ אוֹמְדִין דַּעְתּוֹ וְאוֹמְרִין הוֹאִיל וּשִׁיַּר, לֹא נִתְכַּוַּן אֵלָא לְהַקְנוֹת לוֹ מֵחַיִּים בְּמַתְּנַת בָּרִיא.  [יז] אֲבָל אִם נָתַן לוֹ הַמִּקְצָת בַּפֵּרוּשׁ בְּמַתְּנַת שְׁכִיב מְרַע שְׁאֵינוּ קוֹנֶה אֵלָא לְאַחַר מִיתָה, אֵינוּ צָרִיךְ קִנְיָן, וְאִם עָמַד, חוֹזֵר; וְאִם לֹא עָמַד, קָנָה זֶה הַמִּקְצָת.  וְאִם הָיָה בָּהּ קִנְיָן, לֹא קָנָה אֵלָא אִם כֵּן הָיָה מְיַפֶּה כּוֹחוֹ כְּמוֹ שֶׁבֵּאַרְנוּ.</P>

<P><B>ח,יג</B>  [יח] אַל תִּטְעֶה בִּשְׁכִיב מְרַע שֶׁכָּתַב כָּל נְכָסָיו, וּפֵרַשׁ שֶׁנָּתַן הַכֹּל מֵעַכְשָׁו וְהִקְנָה מֵחַיִּים, שְׁאֵין זוֹ מַתְּנַת שְׁכִיב מְרַע, אֵלָא כִּשְׁאָר כָּל מַתְּנוֹת הַבְּרִיאִים:  שְׁאִם הִגִּיעַ הַשְּׁטָר לְיַד הַמְּקַבֵּל, אוֹ שֶׁקָּנוּ מִיַּד הַנּוֹתֵן--קָנָה הַכֹּל, וְאֵינוּ יָכוֹל לַחְזֹר בּוֹ.</P>

<P><B>ח,יד</B>  [יט] הַנּוֹתֵן מַתָּנָה כִּשְׁהוּא שְׁכִיב מְרַע, וְכָתוּב בָּהּ בַּחַיִּים וּבַמָּוֶת, אוֹ מֵחַיִּים וּבַמָּוֶת, בֵּין בַּכֹּל בֵּין בְּמִקְצָת--הוֹאִיל וְיֵשׁ בָּהּ וּבַמָּוֶת, הֲרֵי זוֹ מַתְּנַת שְׁכִיב מְרַע:  שֶׁזֶּה שֶׁכָּתַב בָּהּ וּבַמָּוֶת, שֶׁלֹּא יִקְנֶה אֵלָא לְאַחַר מִיתָה; וְזֶה שֶׁכָּתַב בָּהּ בַּחַיִּים, סִימָן לְיַשַּׁב דַּעְתּוֹ שֶׁיִּחְיֶה מֵחֹלִי זֶה.</P>

<P><B>ח,טו</B>  [כ] שְׁכִיב מְרַע שֶׁנָּתַן הַנְּכָסִים, שֶׁהַדָּבָר גָּלוּי שְׁהֶן כָּל נְכָסִים שֶׁיֵּשׁ לוֹ--הֲרֵי זוֹ כְּמַתָּנָה בְּמִקְצָת; וְאִם קָנוּ מִיָּדוֹ וְעָמַד, אֵינוּ חוֹזֵר.  חוֹשְׁשִׁין אָנוּ, שֶׁמֶּא נִשְׁאֲרוּ לוֹ נְכָסִים אֲחֵרִים בִּמְדִינַת הַיָּם, עַד שֶׁיֹּאמַר כָּל נְכָסַי שְׁהֶן אֵלּוּ, אוֹ שֶׁיִּהְיֶה מֻחְזָק שְׁאֵין לוֹ נְכָסִים אֵלָא אֵלּוּ; וְאַחַר כָּךְ תִּהְיֶה מַתָּנָה בַּכֹּל.</P>

<P><B>ח,טז</B>  [כא] שְׁכִיב מְרַע שֶׁכָּתַב כָּל נְכָסָיו לַאֲחֵרִים, רוֹאִין:  אִם כִּמְחַלֵּק כְּתָבָם--אִם מֵת, קָנוּ כֻּלָּן; עָמַד, חוֹזֵר בְּכֻלָּן.  וְאִם כְּנִמְלָךְ אַחַר שֶׁשִּׁיַּר חָזַר וְכָתַב, וְחָזַר וְכָתַב, וְחָזַר וְכָתַב, וְקָנוּ מִיָּדוֹ עַל כָּל אֶחָד וְאֶחָד--מֵת, קָנוּ כֻּלָּן; עָמַד, אֵינוּ חוֹזֵר אֵלָא בָּאַחֲרוֹן, שֶׁהֲרֵי נָתַן לוֹ כָּל נְכָסָיו הַנִּשְׁאָרִים.</P>

<P><B>ח,יז</B>  [כב] הַכּוֹתֵב כָּל נְכָסָיו לְעַבְדּוֹ, וְעָמַד--חוֹזֵר בַּנְּכָסִים, וְאֵינוּ חוֹזֵר בָּעֶבֶד:  שֶׁהֲרֵי יָצָא עָלָיו שֵׁם בֶּן חוֹרִין.</P>

<P><B>ח,יח</B>  [כג] שְׁכִיב מְרַע שֶׁצִּוָּה מֵחֲמַת מִיתָה, כְּגוֹן שֶׁהָיְתָה דַּעְתּוֹ נוֹטָה שְׁהוּא מֵת וַדַּאי, וְנִכָּר דָּבָר זֶה מִכְּלַל דְּבָרָיו--אַף עַל פִּי שֶׁקָּנוּ מִיָּדוֹ בְּמִקְצָת--אִם עָמַד, חוֹזֵר.</P>

<P><B>ח,יט</B>  [כד] הַמְּפָרֵשׁ לַיָּם, וְהַיּוֹצֶא בִּשְׁיָרָה, וְהַיּוֹצֶא בְּקֻלָּר, וְהַמְּסֻכָּן וְהוּא שֶׁקָּפַץ עָלָיו הַחֹלִי וְהִכְבִּיד עָלָיו חָלְיוֹ--כָּל אֶחָד מֵאַרְבַּעְתָּן כִּמְצַוֶּה מֵחֲמַת מִיתָה הוּא, וַהֲרֵי דְּבָרָיו כִּכְתוּבִין וְכִמְסוּרִין, וּמְקַיְּמִין אוֹתָן, אִם מֵת; וְאִם נִצּוֹל וְעָמַד--אַפִלּוּ קָנוּ מִיָּדוֹ בְּמִקְצָת, חוֹזֵר כְּדִין כָּל מְצַוֶּה מֵחֲמַת מִיתָה.</P>

<P><B>ח,כ</B>  [כה] שְׁכִיב מְרַע שֶׁנִּתַּק מֵחֹלִי לְחֹלִי--אִם לֹא עָמַד וְלֹא הָלַךְ עַל מִשְׁעַנְתּוֹ בַּשּׁוּק, מַתָּנָתוֹ מַתָּנָה.  [כו] עָמַד בֵּין הַחֹלִי שֶׁצִּוָּה בּוֹ וּבֵין הַחֹלִי שֶׁמֵּת מִמֶּנּוּ, וְהָלַךְ עַל מִשְׁעַנְתּוֹ--אוֹמְדִין אוֹתוֹ עַל פִּי רוֹפְאִים:  אִם מֵחֲמַת חֹלִי הָרִאשׁוֹן מֵת, מַתָּנָתוֹ קַיֶּמֶת; וְאִם לָאו, אֵין מַתָּנָתוֹ קַיֶּמֶת.  וְאִם הָלַךְ בַּשּׁוּק בְּלֹא מִשְׁעֶנֶת--אֵינוּ צָרִיךְ אֹמֶד, אֵלָא בָּטְלוּ מַתְּנוֹתָיו הָרִאשׁוֹנוֹת.</P>

<P><B>ח,כא</B>  [כז] מַתְּנַת שְׁכִיב מְרַע שְׁאֵין כָּתוּב בָּהּ שֶׁמִּתּוֹךְ חֹלִי זֶה שֶׁצִּוָּה בּוֹ מֵת, וְאֵין הָעֵדִים מְצוּיִין לִשְׁאֹל לָהֶם--אַף עַל פִּי שֶׁהֲרֵי זֶה הַמְּצַוֶּה מֵת, הֲרֵי הַמַּתָּנָה בְּטֵלָה:  שְׁאֵין מִיתָתוֹ רְאָיָה, שֶׁמֶּא עָמַד מֵחֹלִי שֶׁנָּתַן בּוֹ הַמַּתָּנָה וְאַחַר כָּךְ חָלָה חֹלִי אַחֵר וּמֵת; לְפִיכָּךְ הַנְּכָסִים בְּחֶזְקַת הַיּוֹרְשִׁין, עַד שֶׁיָּבִיא רְאָיָה שֶׁמִּתּוֹךְ הַחֹלִי שֶׁנָּתַן בּוֹ מַתָּנָה זוֹ מֵת.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק ט</H2>

<P><B>ט,א</B>  שְׁכִיב מְרַע שֶׁצִּוָּה וְאָמַר לֹא תְגַלּוּ מַתָּנָה זוֹ, וְלֹא תוֹדִיעוּ בָּהּ אָדָם אֵלָא לְאַחַר מוֹתוֹ--הֲרֵי זוֹ מַתָּנָה קַיֶּמֶת, וְאֵינָהּ מַתָּנָה מְסֻתֶּרֶת:  שֶׁבְּעֵת שֶׁתִּקְנֶה שְׁהוּא אַחַר מוֹתוֹ, הֲרֵי אָמַר גַּלּוּ אוֹתָהּ.  [ב] מְצַוֶּה מֵחֲמַת מִיתָה, אֵינוּ צָרִיךְ לוֹמַר גַּלּוּ אֶת הַמַּתָּנָה, אֵלָא אַף עַל פִּי שְׁהִיא כְּתוּבָה סְתָם, אֵין חוֹשְׁשִׁין לָהּ שֶׁמֶּא מְסֻתֶּרֶת הִיא.</P>

<P><B>ט,ב</B>  [ג] שְׁכִיב מְרַע שֶׁאָמַר יִטֹּל פְּלוֹנִי נְכָסַי אוֹ מִקְצַת נְכָסַי, אוֹ יַחְזִיק, אוֹ יִזְכֶּה, אוֹ יִקְנֶה--כֻּלָּן לְשׁוֹן מַתָּנָה הֶן.  וְכֵן אִם אָמַר יַחְסִין אוֹ יִירַשׁ עַל מִי שֶׁרָאוּי לְיָרְשׁוֹ, הֲרֵי זֶה קָנָה.  [ד] אָמַר יֵהָנֶה פְּלוֹנִי בָּהֶן, יַעֲמֹד בָּהֶן, יִשָּׁעֵן בָּהֶן--לֹא קָנָה.</P>

<P><B>ט,ג</B>  [ה] שְׁכִיב מְרַע שֶׁכָּתַב כָּל נְכָסָיו לְאַחֵר--אִם אֵינוּ רָאוּי לְיָרְשׁוֹ, נוֹטְלָן מִשּׁוֹם מַתָּנָה; וְאִם רָאוּי לְיָרְשׁוֹ, נוֹטְלָן מִשּׁוֹם יְרֻשָּׁה.  בַּמֶּה דְּבָרִים אֲמוּרִים, בְּשֶׁהָיָה הַיּוֹרֵשׁ הַזֶּה אַחַת מִבְּנוֹתָיו, אוֹ אֶחָד מִכְּלַל בְּנֵי בָּנָיו, אוֹ אֶחָד מִכְּלַל אֶחָיו, וְכַיּוֹצֶא בָּהֶן מִשְּׁאָר יוֹרְשִׁין.  אֲבָל אִם כְּתָבָן לְאַחַד מִבָּנָיו, לֹא עָשָׂהוּ אֵלָא אַפְטְרוּפוֹס כְּמוֹ שֶׁבֵּאַרְנוּ.</P>

<P><B>ט,ד</B>  [ו] מִי שֶׁאָמְרוּ לוֹ בְּשָׁעַת מִיתָתוֹ, נְכָסֶיךָ לְמִי הֶן, שֶׁמֶּא לִפְלוֹנִי, וְאָמַר לָהֶן וְאֵלָא לְמִי--רוֹאִין:  אִם רָאוּי לְיָרְשׁוֹ, נוֹטְלָן מִשּׁוֹם יְרֻשָּׁה; וְאִם לָאו, נוֹטְלָן מִשּׁוֹם מַתָּנָה.</P>

<P><B>ט,ה</B>  [ז] גֵּר שֶׁיֵּשׁ לוֹ בֵּן שְׁאֵין הוֹרָתוֹ בִּקְדֻשָּׁה--הוֹאִיל וְאֵינוּ יוֹרְשׁוֹ כְּמוֹ שֶׁיִּתְבָּאַר בִּמְקוֹמוֹ, כָּךְ אֵינוּ יָכוֹל לִתֵּן לוֹ נְכָסָיו בְּמַתְּנַת שְׁכִיב מְרַע:  לֹא כָּל נְכָסָיו וְלֹא מִקְצָתָן--שֶׁלְּשׁוֹן יְרֻשָּׁה וּמַתָּנָה, לְגַבֵּי יוֹרֵשׁ אֶחָד הוּא.  וְאִם תֹּאמַר יִקְנֶה, נִמְצָא זֶה כְּאִלּוּ יָרַשׁ אָבִיו; [ח] לְפִיכָּךְ אִם נָתַן לְגֵר מִשְּׁאָר הַגֵּרִים, מַתָּנָתוֹ קַיֶּמֶת.</P>

<P><B>ט,ו</B>  [ט] שְׁכִיב מְרַע שֶׁהוֹדָה שֶׁיֵּשׁ לִפְלוֹנִי אֶצְלִי כָּךְ וְכָּךְ חוֹב, תְּנוּהוּ לוֹ, אוֹ שֶׁאָמַר כְּלִי פְּלוֹנִי הוּא פִּקָּדוֹן בְּיָדִי לִפְלוֹנִי, תְּנוּהוּ לוֹ, חָצֵר פְּלוֹנִית שֶׁלִּפְלוֹנִי הִיא, חוֹב שֶׁיֵּשׁ לִי בְּיַד פְּלוֹנִי אֵינוּ שֶׁלִּי, שֶׁלִּפְלוֹנִי הוּא--בְּכָל אֵלּוּ הַדְּבָרִים וְכַיּוֹצֶא בָּהֶן, הוֹדָיָתוֹ הוֹדָיָה.  וְאַפִלּוּ הוֹדָה הַגֵּר לִבְנוֹ שְׁאֵין הוֹרָתוֹ בִּקְדֻשָּׁה, דְּבָרָיו קַיָּמִין; אַפִלּוּ הוֹדָה שְׁכִיב מְרַע לַגּוֹי, נוֹתְנִין לוֹ.</P>

<P><B>ט,ז</B>  [י] אֲבָל שְׁכִיב מְרַע שֶׁצִּוָּה לִתֵּן לַגּוֹי מַתָּנָה--אֵין שׁוֹמְעִין לוֹ, שֶׁזֶּה כְּמִי שֶׁצִּוָּה לַעֲבֹר עֲבֵרָה בִּנְכָסָיו.  [יא] אָמַר פְּלוֹנִי עַבְדִי עֲשׂוּ אוֹתוֹ בֶּן חוֹרִין, אוֹ שֶׁאָמַר עָשִׂיתִי אוֹתוֹ בֶּן חוֹרִין, אוֹ הֲרֵי הוּא בֶּן חוֹרִין--כּוֹפִין אֶת הַיּוֹרְשִׁין, וּמְשַׁחְרְרִין אוֹתוֹ:  שֶׁהָעֶבֶד, יֶשְׁנוֹ בְּמִקְצַת מִצְווֹת.  [יב] אָמַר פְּלוֹנִית שִׁפְחָתִי עֲשׂוּ לָהּ קוֹרַת רוּחַ--עוֹשִׂין לָהּ, וְאֵינָהּ עוֹבֶדֶת אֵלָא עֲבוֹדָה שְׁהִיא רוֹצָה בָּהּ מִכָּל הָעֲבוֹדוֹת הַיְּדוּעוֹת לָעֲבָדִים בְּאוֹתוֹ מָקוֹם.</P>

<P><B>ט,ח</B>  [יג] שְׁכִיב מְרַע שֶׁכָּתַב כָּל נְכָסָיו לְאֶחָד, וְאָמַר הַלָּה אֵינִי רוֹצֶה בָּהֶן--לֹא קָנָה.  [יד] שָׁתַק, וְאַחַר כָּךְ צָוַח--קָנָה:  שֶׁדִּבְרֵי שְׁכִיב מְרַע כִּכְתוּבִין וְכִמְסוּרִין; וְכֵיוָן שֶׁשָּׁתַק, אֵינוּ יָכוֹל לַחְזֹר בּוֹ.</P>

<P><B>ט,ט</B>  [טו] שְׁכִיב מְרַע שֶׁכָּתַב לְזֶה, וְחָזַר וְכָתַב לְאַחֵר--הָאַחֲרוֹן קָנָה:  שֶׁיֵּשׁ לוֹ לַחְזֹר עַד שֶׁיָּמוּת--בֵּין בַּכֹּל בֵּין בְּמִקְצָת, בֵּין לְעַצְמוֹ בֵּין לְאַחֵר.  וְאַפִלּוּ כָּתַב וְזִכָּה לָרִאשׁוֹן, וְכָתַב וְזִכָּה לְאַחֲרוֹן--הָאַחֲרוֹן קָנָה:  שֶׁשְּׁכִיב מְרַע שֶׁזִּכָּה בָּהּ, עֲדַיִן מַתְּנַת שְׁכִיב מְרַע הִיא.</P>

<P><B>ט,י</B>  [טז] אֲבָל שְׁכִיב מְרַע שֶׁכָּתַב וְזִכָּה, וְקָנוּ מִיָּדוֹ--אֵין לְאַחַר קִנְיָן כְּלוּם; וְאֵינוּ יָכוֹל לַחְזֹר--לֹא לְאַחֵר וְלֹא לְעַצְמוֹ, בֵּין שֶׁנָּתַן הַכֹּל בֵּין שֶׁנָּתַן מִקְצָת.</P>

<P><B>ט,יא</B>  [יז] שְׁכִיב מְרַע שֶׁחָזַר בְּמִקְצָת, חָזַר בַּכֹּל.  כֵּיצַד:  נָתַן כָּל נְכָסָיו לָרִאשׁוֹן, וְקָנוּ מִיָּדוֹ כְּדֵי לְיַפּוֹת כּוֹחוֹ, וְחָזַר וְנָתַן מִקְצָתָן לְאַחֵר, וְקָנוּ מִיָּדוֹ כְּדֵי לְיַפּוֹת אֶת כּוֹחוֹ--שֵׁנִי קָנָה; אֲבָל הָרִאשׁוֹן לֹא קָנָה כְּלוּם, בֵּין שֶׁעָמַד בֵּין שֶׁמֵּת.</P>

<P><B>ט,יב</B>  [יח] נָתַן מִקְצַת נְכָסָיו וְקָנוּ מִיָּדוֹ, וְאַחַר כָּךְ נָתַן אֶת כֻּלָּן לְאַחֵר וְקָנוּ מִיָּדוֹ כְּדֵי לְיַפּוֹת כּוֹחוֹ--אִם מֵת--קָנָה הָרִאשׁוֹן הַמִּקְצָת, וְקָנָה הָאַחֲרוֹן אֶת הַשְּׁאָר; וְאִם עָמַד--רִאשׁוֹן קָנָה, שֵׁנִי לֹא קָנָה.</P>

<P><B>ט,יג</B>  [יט] שְׁכִיב מְרַע שֶׁהִקְדִּישׁ כָּל נְכָסָיו וְלֹא שִׁיַּר כְּלוּם, אוֹ הִפְקִירָן, אוֹ חִלְּקָן לָעֲנִיִּים--אִם עָמַד, חוֹזֵר בַּכֹּל.  [כ] מָכַר כִּשְׁהוּא שְׁכִיב מְרַע, מִמְכָּרוֹ קַיָּם כַּבָּרִיא.  [כא] מָכַר כָּל נְכָסָיו--אִם הָיוּ הַמָּעוֹת עַצְמָן קַיָּמוֹת--אִם עָמַד, חוֹזֵר; וְאִם הוֹצִיא הַמָּעוֹת, אֵינוּ יָכוֹל לְהַחְזִיר.</P>

<P><B>ט,יד</B>  [כב] מַתָּנָה שְׁהִיא סְתָם, וְלֹא נִתְפָּרַשׁ בָּהּ שֶׁהָיָה בָּרִיא כְּשֶׁנָּתַן אוֹ שֶׁהָיָה שְׁכִיב מְרַע--הוּא אוֹמֵר שְׁכִיב מְרַע הָיִיתִי, וַהֲרֵי עָמַדְתִּי וְאֶחְזֹר בְּמַתָּנָתִי, וּמְקַבֵּל מַתָּנָה אוֹמֵר בָּרִיא הָיָה, וְאֵינוּ יָכוֹל לַחְזֹר--עַל הַמְּקַבֵּל לְהָבִיא רְאָיָה שֶׁבָּרִיא הָיָה.</P>

<P><B>ט,טו</B>  לֹא מָצָא רְאָיָה--יִשָּׁבַע הַנּוֹתֵן שְׁבוּעַת הֶסֵּת וְיִפָּטֵר, וְתַעֲמֹד הַקַּרְקָע בְּחֶזְקַת הַנּוֹתֵן.  [כג] אֲבָל אִם הָיוּ מִטַּלְטְלִין בְּיַד הַמְּקַבֵּל--מִתּוֹךְ שֶׁיָּכוֹל לוֹמַר שֶׁלִּי הֶן, יִשָּׁבַע הֶסֵּת שֶׁבָּרִיא הָיָה כְּשֶׁנָּתַן לוֹ מַתָּנָה זוֹ.</P>

<P><B>ט,טז</B>  [כד] מִי שֶׁמֵּת, וְנִמְצֵאת מַתָּנָה קְשׁוּרָה לוֹ עַל יְרֵכוֹ--אַף עַל פִּי שְׁהִיא בְּעֵדִים, וְקָנוּ מִיָּדוֹ כְּדֵי לְיַפּוֹת כּוֹחַ אֵלּוּ שֶׁנָּתַן לָהֶם--הֲרֵי זוֹ אֵינָהּ כְּלוּם:  שֶׁאֲנִי אוֹמֵר כְּתָבָהּ וְנִמְלַךְ.  [כה] וְאִם זִכָּה בָּהּ לְאַחֵר, בֵּין מִן הַיּוֹרְשִׁין בֵּין שְׁאֵינוּ מִן הַיּוֹרְשִׁין--כָּל הַדְּבָרִים שֶׁבָּהּ קַיָּמִין כְּכָל מַתְּנוֹת שְׁכִיב מְרַע.</P>

<P><B>ט,יז</B>  [כו] וְכֵן מִי שֶׁכָּתַב שְׁטָר חוֹב עַל עַצְמוֹ בְּשֵׁם אַחֵר, אוֹ בְּשֵׁם בֶּן מִבָּנָיו, אוֹ מִן הַיּוֹרְשִׁין, וְנָתַן הַשְּׁטָר עַל יַד שָׁלִישׁ וְאָמַר לוֹ יִהְיֶה זֶה אֶצְלָךְ, וְלֹא פֵרַשׁ לוֹ כְּלוּם, אוֹ שֶׁאָמַר לוֹ הַנַּח עַד שֶׁנֹּאמַר לָךְ מַה תַּעֲשֶׂה, וּמֵת--הֲרֵי זֶה אֵינוּ כְּלוּם.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק י</H2>

<P><B>י,א</B>  שְׁכִיב מְרַע שֶׁאָמַר תְּנוּ מָנֶה לִפְלוֹנִי, וּמֵת--יִתְּנוּ לְאַחַר מִיתָה:  שֶׁדִּבְרֵי שְׁכִיב מְרַע, כִּכְתוּבִין וְכִמְסוּרִין הֶן; וְאֵין חוֹשְׁשִׁין שֶׁמֶּא עַל מָנֶה שֶׁיֵּשׁ לוֹ קָבוּר הוּא אוֹמֵר.</P>

<P><B>י,ב</B>  וְכֵן שְׁכִיב מְרַע שֶׁאָמַר הַלְוָאָה אוֹ הַפִּקָּדוֹן שֶׁיֵּשׁ לִי בְּיַד פְּלוֹנִי, תְּנוּ אוֹתָהּ לִפְלוֹנִי--דְּבָרָיו קַיָּמִין, וְאֵינוּ צָרִיךְ לְמַעְמַד שְׁלָשְׁתָּן.</P>

<P><B>י,ג</B>  וְכֵן אִם אָמַר תְּנוּ שְׁטָר פְּלוֹנִי לִפְלוֹנִי, זָכָה בְּמַה שֶׁיֵּשׁ בַּשְּׁטָר, וּכְאִלּוּ כָּתַב וּמָסַר, אַף עַל פִּי שֶׁלֹּא מָשַׁךְ הַשְּׁטָר; וְאֵין הַיּוֹרֵשׁ יָכוֹל לִמְחֹל שְׁטָר זֶה, שֶׁנִּתַּן בְּמַתְּנַת שְׁכִיב מְרַע.</P>

<P><B>י,ד</B>  וּמִפְּנֵי מַה הַמּוֹכֵר אוֹ הַנּוֹתֵן שְׁטָר חוֹב לַחֲבֵרוֹ וְחָזַר הַיּוֹרֵשׁ וּמְחָלוֹ, מָחוּל, וּשְׁכִיב מְרַע שֶׁנָּתַן שְׁטָר חוֹב, אֵין הַיּוֹרֵשׁ יָכוֹל לִמְחֹל--מִפְּנֵי שֶׁקִּנְיָן הָרְאָיָה שֶׁבַּשְּׁטָר מִדִּבְרֵיהֶם.  לְפִיכָּךְ הַיּוֹרֵשׁ, עֲדַיִן זֶה הַשְּׁטָר שֶׁלּוֹ הוּא מִן הַתּוֹרָה וּמוֹחֲלוֹ; וּמַתְּנַת שְׁכִיב מְרַע--אַף עַל פִּי שְׁהִיא מִדִּבְרֵיהֶם, עָשׂוּ אוֹתָהּ כְּשֶׁלַּתּוֹרָה, וּכְאִלּוּ קָנָה מָמוֹן שֶׁבַּשְּׁטָר מִן הַתּוֹרָה, וְהִגִּיעַ לְיָדוֹ, וְלֹא נִשְׁאַר לַיּוֹרֵשׁ בּוֹ קִנְיָן, וּלְפִיכָּךְ אֵינוּ מוֹחֵל.</P>

<P><B>י,ה</B>  [ג] שְׁכִיב מְרַע שֶׁאָמַר מָנֶה לִפְלוֹנִי בְּיָדִי--אִם אָמַר תְּנוּ, נוֹתְנִין; לֹא אָמַר תְּנוּ, אֵין נוֹתְנִין, שֶׁמֶּא לֹא אָמַר מָנֶה יֵשׁ לִפְלוֹנִי בְּיָדִי, אֵלָא כְּדֵי שֶׁלֹּא יֹאמְרוּ עַל יוֹרְשָׁיו שֶׁיֵּשׁ לָהֶן מָמוֹן.  [ד] לְפִיכָּךְ אִם אָמַר דָּבָר זֶה דֶּרֶךְ הוֹדָאָה, וְלֹא הָיָה שָׁם חֲשַׁשׁ עָרְמָה--נוֹתְנִין, אַף עַל פִּי שֶׁלֹּא אָמַר תְּנוּ.</P>

<P><B>י,ו</B>  [ה] כַּיּוֹצֶא בּוֹ, רָאוּ אֶת אֲבִיהֶם שֶׁהִטְמִין מָעוֹת בְּשִׁדָּה תֵּבָה וּמִגְדָּל, וְאָמַר שֶׁלִּפְלוֹנִי הֶן, שֶׁלְּמַעֲשֵׂר שֵׁנִי הֶן--אִם כְּמוֹסֵר דְּבָרָיו לָהֶן, הֲרֵי דְּבָרָיו קַיָּמִין; וְאִם כְּמַעְרִים, לֹא אָמַר כְּלוּם.</P>

<P><B>י,ז</B>  [ו] וְכֵן אִם בָּא אֶחָד וְאָמַר לָהֶם אֲנִי רָאִיתִי אֶת אֲבִיכֶן שֶׁהִטְמִין מָעוֹת בְּשִׁדָּה תֵּבָה וּמִגְדָּל, וְאָמַר שֶׁלִּפְלוֹנִי הֶם, שֶׁלְּמַעֲשֵׂר שֵׁנִי הֶן--אִם הָיוּ טְמוּנִין בַּבַּיִת, לֹא אָמַר כְּלוּם; בַּשָּׂדֶה, דְּבָרָיו קַיָּמִין.  כְּלָלוֹ שֶׁלַּדָּבָר--כָּל שֶׁאִלּוּ יָכוֹל לִטְּלָן, דְּבָרָיו קַיָּמִין; וְאִם לָאו, לֹא אָמַר כְּלוּם.</P>

<P><B>י,ח</B>  [ז] הֲרֵי שֶׁהָיָה מִצְטַעֵר עַל מָעוֹת שֶׁהִנִּיחַ לוֹ אָבִיו, וְלֹא יָדַע הֵיכָן הִחְבִּיאָן, וְאָמְרוּ לוֹ בַּחֲלוֹם כָּךְ וְכָּךְ הֶם, וּבְמָקוֹם פְּלוֹנִי הֶן, וְשֶׁלִּפְלוֹנִי הֶן, אוֹ שֶׁלְּמַעֲשֵׂר שֵׁנִי הֶן, וּמְצָאָן בִּמְקוֹם שֶׁנֶּאֱמַר לוֹ, וּכְמִנְיָן שֶׁנֶּאֱמַר לוֹ:  זֶה הָיָה מַעֲשֶׂה; וְאָמְרוּ חֲכָמִים, דִּבְרֵי חֲלוֹמוֹת לֹא מַעֲלִין וְלֹא מוֹרִידִין.</P>

<P><B>י,ט</B>  [ח] שְׁכִיב מְרַע שֶׁהוֹדָה שֶׁיֵּשׁ לִפְלוֹנִי בְּיָדוֹ מָנֶה, וְאָמְרוּ יְתוֹמִים חָזַר וְאָמַר לָנוּ אָבִינוּ פְּרַעְתִּיו--נֶאֱמָנִין, וְנִשְׁבָּעִין עַל זֶה הֶסֵּת.  [ט] אָמַר תְּנוּ, וְאָמְרוּ יְתוֹמִים חָזַר וְאָמַר לָנוּ אַבָּא פְּרַעְתִּיו--אֵין נֶאֱמָנִין.</P>

<P><B>י,י</B>  אָמַר מָנֶה לִפְלוֹנִי בְּיָדִי, וְאָמְרוּ יְתוֹמִין נָתַנְנוּ--אֵין נֶאֱמָנִין:  שֶׁהֲרֵי לֹא אָמַר תְּנוּ, וּמְנַיִן יָדְעוּ שֶׁחַיָּבִין לִתֵּן.  [יא] אָמַר תְּנוּ, וְאָמְרוּ יְתוֹמִים נָתַנְנוּ--נֶאֱמָנִין, וְנִשְׁבָּעִין הֶסֵּת שֶׁנָּתְנוּ.</P>

<P><B>י,יא</B>  [יב] שְׁכִיב מְרַע שֶׁנָּתַן מָנֶה לְאֶחָד וְאָמַר לוֹ, הֵילָךְ מָנֶה זוֹ לִפְלוֹנִי--הָלַךְ, וּמְצָאוֹ שֶׁמֵּת--אִם קַיָּם הָיָה בְּשָׁעָה שֶׁנָּתַן לוֹ הַשְּׁכִיב מְרַע, יִנָּתְנוּ לְיוֹרְשֵׁי מִי שֶׁנִּשְׁתַּלְּחוּ לוֹ:  שֶׁדִּבְרֵי שְׁכִיב מְרַע, כִּכְתוּבִין וְכִמְסוּרִין הֶן.  וְאִם לֹא הָיָה קַיָּם, יַחְזְרוּ לְיוֹרְשֵׁי הַמְּשַׁלֵּחַ:  שְׁאֵין קִנְיָן לַמֵּת.</P>

<P><B>י,יב</B>  [יג] שְׁכִיב מְרַע שֶׁאָמַר תְּנוּ מָאתַיִם זוּז לִפְלוֹנִי, וּשְׁלוֹשׁ מֵאוֹת לִפְלוֹנִי, וְאַרְבַּע מֵאוֹת לִפְלוֹנִי--אֵין אוֹמְרִין כָּל הַקּוֹדֵם בַּשְּׁטָר זָכָה.  לְפִיכָּךְ אִם לֹא הִנִּיחַ תֵּשַׁע מֵאוֹת, חוֹלְקִין הַנִּמְצָא לְפִי מַה שֶׁכָּתַב לָהֶן.  וְאִם יָצָא עָלָיו שְׁטָר חוֹב, גּוֹבֶה מִכֻּלָּן:  מִכָּל אֶחָד וְאֶחָד, כְּפִי מַה שֶׁנָּתַן לוֹ.  כֵּיצַד:  הָיָה הַחוֹב אַרְבַּע מֵאוֹת וַחֲמִשִּׁים זוּז, בַּעַל הַמָּאתַיִם נוֹתֵן מֵאָה, וּבַעַל הַשְּׁלוֹשׁ מֵאוֹת מֵאָה וַחֲמִשִּׁים, וּבַעַל הָאַרְבַּע מֵאוֹת נוֹתֵן מָאתַיִם.</P>

<P><B>י,יג</B>  [יד] אֲבָל אִם אָמַר תְּנוּ מָאתַיִם זוּז לִפְלוֹנִי, וְאַחֲרָיו שְׁלוֹשׁ מֵאוֹת לִפְלוֹנִי, וְאַחֲרָיו אַרְבַּע מֵאוֹת לִפְלוֹנִי--כָּל הַקּוֹדֵם בַּשְּׁטָר זָכָה.  לְפִיכָּךְ אִם יָצָא עָלָיו שְׁטָר חוֹב, גּוֹבֶה מִן הָאַחֲרוֹן; אֵין לוֹ, גּוֹבֶה מִשֶּׁלְּפָנָיו; אֵין לוֹ, גּוֹבֶה מִשֶּׁלִּפְנֵי פָּנָיו.</P>

<P><B>י,יד</B>  [טו] שְׁכִיב מְרַע שֶׁאָמַר יָדוּר פְּלוֹנִי בְּבַיִת זֶה, יֹאכַל פְּלוֹנִי פֵּרוֹת דֶּקֶל זֶה--לֹא אָמַר כְּלוּם:  שֶׁלֹּא הִקְנָה לָהֶם דָּבָר שֶׁיֵּשׁ בּוֹ מַמָּשׁ--שֶׁהַדִּירָה וְהָאֲכִילָה וְכַיּוֹצֶא בָּהֶן, הֲרֵי הֶן כְּדִבּוּר וּכְשִׁינָה שְׁאֵינָן נִקְנִין.  אֲבָל אִם אָמַר תְּנוּ בַּיִת זֶה לִפְלוֹנִי כְּדֵי שֶׁיָּדוּר בּוֹ עַד זְמָן פְּלוֹנִי, אוֹ תְּנוּ דֶּקֶל זֶה לִפְלוֹנִי כְּדֵי שֶׁיֹּאכַל פֵּרוֹתָיו--דְּבָרָיו קַיָּמִין:  שֶׁהֲרֵי הִקְנָה לָהֶם הַגּוּף לַפֵּרוֹת, וְהַגּוּף דָּבָר שֶׁיֵּשׁ בּוֹ מַמָּשׁ.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק יא</H2>

<P><B>יא,א</B>  שְׁכִיב מְרַע שֶׁאָמַר נְכָסִים אֵלּוּ לְבָנַי, אֵין הַבָּנוֹת בַּכְּלָל.  הָיָה לוֹ בֵּן אֶחָד וּבַת אַחַת, אוֹ בֵּן וּבֶן הַבֵּן--אַף עַל פִּי שֶׁאָמַר לְבָנַי שְׁהוּא לְשׁוֹן רַבִּים, אֵין נוֹתְנִין אֵלָא לִבְנוֹ:  שֶׁהַבֵּן הָאֶחָד נִקְרָא בָּנִים.</P>

<P><B>יא,ב</B>  שְׁכִיב מְרַע שֶׁאָמַר נְכָסַי לְטוֹבִיָּה, וּמֵת, וּבָא אֶחָד שֶׁשְּׁמוֹ טוֹבִיָּה, וְאָמַר אֲנִי הוּא--נוֹטְלָן.  וְאִם הֻחְזַק שְׁמוֹ רָב טוֹבִיָּה, אֵינוּ נוֹטְלָן; וְאִם הָיָה שְׁכִיב מְרַע גַּס בּוֹ, וְקוֹרֶא אוֹתוֹ בִּשְׁמוֹ--נוֹטְלָן.</P>

<P><B>יא,ג</B>  בָּאוּ שְׁנַיִם לִתְבֹּעַ, וְכָל אֶחָד מֵהֶן מֻחְזָק שְׁמוֹ טוֹבִיָּה--אִם הָיָה אֶחָד תַּלְמִיד חֲכָמִים, תַּלְמִיד חֲכָמִים קוֹדֵם; אֵין בָּהֶן תַּלְמִיד חֲכָמִים, וְהָיָה אֶחָד מֵהֶן שָׁכֵן אוֹ קָרוֹב--הוּא קוֹדֵם; הָיָה אֶחָד שָׁכֵן וְאֶחָד קָרוֹב, הַשָּׁכֵן קוֹדֵם.  שְׁנֵיהֶם קְרוֹבִים אוֹ שְׁנֵיהֶם שְׁכֵנִים אוֹ שְׁנֵיהֶם תַּלְמִידֵי חֲכָמִים, יַעֲשׂוּ הַדַּיָּנִין כְּמוֹ שֶׁיֵּרָאֶה לָהֶם:  כָּל מִי שֶׁדַּעְתָּן נוֹטָה שֶׁעַל זֶה אָמַר, נוֹתְנִין לוֹ.  וְכֵן אִם הָיוּ רַבִּים.</P>

<P><B>יא,ד</B>  שְׁכִיב מְרַע שֶׁאָמַר נְכָסַי לִפְלוֹנִי וּפְלוֹנִי וּפְלוֹנִי--חוֹלְקִין בְּשׁוֹוֶה, אַפִלּוּ הֶן מֵאָה.  [ה] אָמַר נְכָסַי לִפְלוֹנִי וּלְבָנַי--פְּלוֹנִי נוֹטֵל מֶחְצָה, וְכָל בָּנָיו מֶחְצָה.  וּמַעֲשֶׂה בְּאֶחָד שֶׁאָמַר לְאִשְׁתּוֹ נְכָסַי לִיךְ וּלְבָנַיִךְ; וְאָמְרוּ חֲכָמִים תִּטֹּל הִיא מֶחְצָה, וְכָל הַבָּנִים מֶחְצָה.  [ו] אָמַר לִפְלוֹנִי וּפְלוֹנִי וּבְנֵי פְּלוֹנִי--נוֹטְלִין בְּנֵי פְּלוֹנִי מֶחְצָה, וְהַשְּׁנַיִם הָרִאשׁוֹנִים מֶחְצָה.</P>

<P><B>יא,ה</B>  [ז] שְׁכִיב מְרַע שֶׁאָמַר יַחְלֹק פְּלוֹנִי בִּנְכָסַי, יִטֹּל מֶחְצָה.  תְּנוּ חֵלֶק לִפְלוֹנִי בִּנְכָסַי, יִטֹּל אֶחָד מִשִּׁשָּׁה עָשָׂר; וְיֵשׁ מִי שֶׁהוֹרָה יִטֹּל רְבִיעַ הַנְּכָסִים.</P>

<P><B>יא,ו</B>  [ח] שְׁכִיב מְרַע שֶׁאָמַר תְּנוּ חֵלֶק לִפְלוֹנִי בְּבוֹר הַיַּיִן שֶׁיֵּשׁ לִי, יִטֹּל רְבִיעַ הַיַּיִן.  אָמַר תְּנוּ לוֹ בּוֹ חֵלֶק בֶּחָבִית, הֲרֵי מִעַט וְיִטֹּל שְׁמִין הַיַּיִן.  אָמַר תְּנוּ לוֹ בּוֹ חֵלֶק לַקְּדֵרָה, נוֹטֵל חֵלֶק מִשְּׁנֵים עָשָׂר מִן הַיַּיִן.  אָמַר תְּנוּ לוֹ בּוֹ חֵלֶק לַטָּפִיחַ, נוֹטֵל חֵלֶק מִשִּׁשָּׁה עָשָׂר מִן הַיַּיִן שֶׁבַּבּוֹר, שֶׁהֲרֵי גִּלָּה דַּעְתּוֹ שֶׁלְּחֵלֶק מוּעָט נִתְכַּוַּן.  [ט] וְאֵין גּוֹמְרִין מִן הַשֵּׁעוּרִין הָאֵלּוּ לְדִין אַחֵר.</P>

<P><B>יא,ז</B>  [י] שְׁכִיב מְרַע שֶׁאָמַר תִּטֹּל אִשְׁתִּי כְּאֶחָד מִן הַבָּנִים, נוֹטֶלֶת כְּאֶחָד מִבָּנָיו; וְאִם נֻלְּדוּ לוֹ בָּנִים אַחַר הַצַּוָּאָה--מִצְטָרְפִין עִם אֵלּוּ שֶׁהָיוּ בְּשָׁעַת הַצַּוָּאָה, וְנוֹטֶלֶת חֵלֶק עִם כֻּלָּן.</P>

<P><B>יא,ח</B>  כֵּיצַד:  הָיוּ שְׁלוֹשָׁה בָּנִים בְּשָׁעַת הַצַּוָּאָה, וּלְאַחַר מִכָּאן נֻלְּדוּ לוֹ שְׁנַיִם--נוֹטֶלֶת חֵלֶק כְּאֶחָד מִן הַחֲמִשָּׁה, שְׁהוּא שְׁתוּת כָּל הַמָּמוֹן.  [יא] וְאֵינָהּ נוֹטֶלֶת עִמָּהֶם אֵלָא בַּנְּכָסִים שֶׁהָיוּ לוֹ בְּשָׁעַת הַצַּוָּאָה; אֲבָל נְכָסִים שֶׁבָּאוּ לוֹ אַחַר הַצַּוָּאָה, אֵין לָהּ בָּהֶן חֵלֶק:  שְׁאֵין אָדָם מַקְנֶה דָּבָר שְׁאֵינוּ בִּרְשׁוּתוֹ.</P>

<P><B>יא,ט</B>  [יב] שְׁכִיב מְרַע שֶׁאָמַר מִטַּלְטְלִין שֶׁלִּי לִפְלוֹנִי--נוֹטֵל כְּלֵי תַּשְׁמִישׁוֹ, אֲבָל לֹא חִטִּים וּשְׂעוֹרִים וְכַיּוֹצֶא בָּהֶן; אָמַר כָּל מִטַּלְטְלִין שֶׁלִּי, נוֹטֵל הַכֹּל.  [יג] וְהָעֲבָדִים בִּכְלַל הַמִּטַּלְטְלִין; אֲבָל לֹא רֵחַיִם הַתַּחְתּוֹנָה וְכַיּוֹצֶא בָּהּ, שֶׁהֲרֵי הִיא מְחֻבֶּרֶת בָּאָרֶץ.</P>

<P><B>יא,י</B>  [יד] אָמַר כָּל הַמִּטַּלְטֵל, נוֹטֵל אַף הָרֵחַיִם הַתַּחְתּוֹנָה וְכַיּוֹצֶא בָּהּ.</P>

<P><B>יא,יא</B>  [טו] שְׁכִיב מְרַע שֶׁאָמַר נְכָסַי לִפְלוֹנִי--נוֹטֵל כָּל הַמִּטַּלְטְלִין וְכָל הַקַּרְקָעוֹת, וְהַבְּגָדִים וְהָעֲבָדִים וְהַבְּהֵמָה וְהָעוֹפוֹת, וְהַתְּפִלִּין עִם שְׁאָר סְפָרִים:  הַכֹּל בִּכְלַל נְכָסִים.  אֲבָל סֵפֶר תּוֹרָה, יֵשׁ בּוֹ סְפֵק אִם הוּא בִּכְלַל נְכָסִים אוֹ אֵינוּ; לְפִיכָּךְ אִם תְּפָסוֹ, אֵין מוֹצִיאִין מִיָּדוֹ.</P>

<P><B>יא,יב</B>  [טז] שְׁכִיב מְרַע שֶׁאָמַר תְּנוּ מָאתַיִם זוּז לִפְלוֹנִי בְּנִי בְּכוֹרִי בָּרָאוּי לוֹ--נוֹטְלָן, וְנוֹטֵל בְּכוֹרָתוֹ.  [יז] אָמַר בִּבְכוֹרָתוֹ, יָדוֹ עַל הָעֶלְיוֹנָה:  רָצָה חֵלֶק בְּכוֹרָה, נוֹטֵל; רָצָה מָאתַיִם זוּז, נוֹטֵל.  [יח] וְכֵן אִם אָמַר תְּנוּ מָאתַיִם זוּז לִפְלוֹנִית אִשְׁתִּי בָּרָאוּי לָהּ--נוֹטְלַתָּן, וְנוֹטֶלֶת כְּתֻבָּתָהּ.  וְאִם אָמַר בִּכְתֻבָּתָהּ, יָדָהּ עַל הָעֶלְיוֹנָה.  [יט] אָמַר תְּנוּ מָאתַיִם זוּז לִפְלוֹנִי בַּעַל חוֹבִי בָּרָאוּי לוֹ--נוֹטְלָן, וְנוֹטֵל חוֹבוֹ.  אָמַר בְּחוֹבוֹ, אֵין לוֹ אֵלָא חוֹבוֹ.</P>

<P><B>יא,יג</B>  [כ] שְׁכִיב מְרַע שֶׁאָמַר תְּנוּ אַרְבַּע מֵאוֹת זוּז לִפְלוֹנִי, וְיִשָּׂא בִּתִּי--הֲרֵי זֶה כְּמִי שֶׁנָּתַן לוֹ שְׁתֵּי מַתָּנוֹת:  כָּל אֵיזֶה שֶׁיִּרְצֶה מֵהֶן, יִקַּח; לְפִיכָּךְ אִם רָצָה לִקַּח הַמָּעוֹת, וְלֹא יִשָּׂא הַבַּת--יִקַּח.  אֲבָל אִם אָמַר יִקַּח בִּתִּי וּתְנוּ לוֹ אַרְבַּע מֵאוֹת זוּז--הֲרֵי זֶה תְּנָאי, וְלֹא יִזְכֶּה בַּמָּעוֹת עַד שֶׁיִּקַּח הַבַּת.</P>

<P><B>יא,יד</B>  [כא] שְׁכִיב מְרַע שֶׁאָמַר תְּנוּ אַרְבַּע מֵאוֹת זוּז לְבִתִּי בִּכְתֻבָּתָהּ, אוֹ לִכְתֻבָּתָהּ--אִם דֶּרֶךְ אַנְשֵׁי הָעִיר לְהוֹסִיף בְּשׁוּמַת הַנְּדוּנְיָה, וְלִכְתֹּב שׁוֹוֶה מָנֶה בְּמָאתַיִם--אֵינָהּ נוֹטֶלֶת אֵלָא מָאתַיִם:  שֶׁהֲרֵי לֹא אָמַר אַרְבַּע מֵאוֹת זוּז סְתָם, אֵלָא לִכְתֻבָּתָהּ; כְּלוֹמַר, תְּנוּ לָהּ מַה שֶׁתִּהְיֶה שׁוּמָתוֹ בִּכְתֻבָּתָהּ אַרְבַּע מֵאוֹת זוּז.</P>

<P><B>יא,טו</B>  [כב] אָמַר תְּנוּ נְדוּנְיָה לְבִתִּי כָּךְ וְכָּךְ בְּגָדִים, וְכָּךְ וְכָּךְ כֵּלִים, וְזָלוּ הַבְּגָדִים וְהַכֵּלִים אַחַר כֵּן--הָרֵוַח לַיְּתוֹמִים, וְנוֹתְנִין לָהּ כְּשַׁעַר הַזּוֹל.  וְכֵן אִם אָמַר תְּנוּ אַרְבַּע מֵאוֹת זוּז דְּמֵי הַיַּיִן לְבִתִּי, וְהוֹקִיר הַיַּיִן--הָרֵוַח לַיְּתוֹמִים, וְנוֹתְנִין לָהּ אַרְבַּע מֵאוֹת זוּז בִּלְבָד.</P>

<P><B>יא,טז</B>  מַעֲשֶׂה בְּאֶחָד שֶׁהָיָה יוֹצֶא בְּקֻלָּר, וְאָמַר תְּנוּ לִפְלוֹנִי אַרְבַּע מֵאוֹת זוּז מִיֵּין מָקוֹם פְּלוֹנִי.  וְאָמְרוּ חֲכָמִים יִטֹּל אַרְבַּע מֵאוֹת זוּז מִדְּמֵי אוֹתוֹ הַיַּיִן, שֶׁלֹּא נִתְכַּוַּן זֶה לִתֵּן לוֹ מִן הַיַּיִן מִשְׁקַל אַרְבַּע מֵאוֹת זוּז, וְלֹא נִתְכַּוַּן אֵלָא לַדָּמִים; וְזֶה שֶׁיֵּחֲדָן בַּיַּיִן, לְיַפּוֹת אֶת כּוֹחוֹ.</P>

<P><B>יא,יז</B>  וְשׁוּב מַעֲשֶׂה בְּאֶחָד שֶׁמֵּת וְאָמַר הַדֶּקֶל לְבִתִּי, וְהִנִּיחַ שְׁנֵי חֲצָיֵי דֶּקֶל; וְאָמְרוּ חֲכָמִים תִּטֹּל הַשֵּׁנִי חֲצָיִים, שֶׁלְּזֶה נִתְכַּוַּן וְהֶם שֶׁקָּרָא דֶּקֶל.</P>

<P><B>יא,יח</B>  וְשׁוּב מַעֲשֶׂה בְּאֶחָד שֶׁאָמַר תְּנוּ לִפְלוֹנִי בַּיִת הַמַּחְזִיק מֵאָה כַּדִּין, וְנִמְצָא הַבַּיִת שֶׁיֵּשׁ לְזֶה הַמְּצַוֶּה מַחְזִיק מֵאָה וְעֶשְׂרִים.  וְאָמְרוּ חֲכָמִים זָכָה בְּבַיִת זֶה, שֶׁהַדְּבָרִים מַרְאִין שֶׁכַּוָּנָתוֹ לְזֶה הָיְתָה:  שֶׁכָּל הַנּוֹתֵן, בְּעַיִן יָפָה נוֹתֵן.  וְכֵן כָּל כַּיּוֹצֶא בִּדְבָרִים אֵלּוּ.</P>

<P><B>יא,יט</B>  [כג] שְׁכִיב מְרַע שֶׁאָמַר תְּנוּ לְבָנַי שֶׁקֶל בְּכָל שַׁבָּת, אוֹ שֶׁאָמַר אַל תִּתְּנוּ לָהֶם אֵלָא שֶׁקֶל, וְנִמְצָא שְׁאֵין מַסְפִּיק לָהֶם אֵלָא סֶלַע בְּכָל שַׁבָּת--נוֹתְנִים לָהֶם כָּל צָרְכָּן:  שֶׁלֹּא נִתְכַּוַּן זֶה לְהַרְעִיב אֶת בָּנָיו, אֵלָא לְזָרַז אוֹתָם, שֶׁלֹּא יַרְוִיחוּ בַּהוֹצָאָה יָתֵר מִדַּי.</P>

<P><B>יא,כ</B>  [כד] שְׁכִיב מְרַע שֶׁצִּוָּה וְאָמַר אַל יִסְפְּדוּהוּ, אֵין סוֹפְדִין אוֹתוֹ.  אַל תִּקְבְּרוּהוּ מִנְּכָסָיו--אֵין שׁוֹמְעִין לוֹ, שֶׁיָּחוֹס עַל מְמוֹן בָּנָיו, וְיַפִּיל עַצְמוֹ עַל הַצִּבּוּר, שֶׁאָסוּר לְהַנִּיחוֹ בְּלֹא קְבוּרָה; אֵלָא כּוֹפִין אֶת הַיּוֹרְשִׁין לְקָבְרוֹ מִנְּכָסָיו.
<BR> </P>

<H2>הִלְכּוֹת זְכִיָּה וּמַתָּנָה פֵּרֶק יב</H2>

<P><B>יב,א</B>  שְׁכִיב מְרַע שֶׁאָמַר בְּנִי פְּלוֹנִי יִירָשֵׁנִי--הֲרֵי זֶה יוֹרֵשׁ אוֹתוֹ לְבַדּוֹ, וְלֹא יִירְשׁוּ שְׁאָר הַבָּנִים.  וְכֵן אִם אָמַר עַל בַּת בֵּין הַבָּנוֹת, אוֹ אָח בֵּין הָאַחִין, אוֹ שְׁאָר הַיּוֹרְשִׁים--דְּבָרָיו קַיָּמִין.  [ב] אֲבָל הַבָּרִיא, אֵין דְּבָרָיו קַיָּמִין.</P>

<P><B>יב,ב</B>  [ג] שְׁכִיב מְרַע שֶׁאָמַר נְכָסַי לִפְלוֹנִי, וְאַחֲרָיו לִפְלוֹנִי--אֵין לַשֵּׁנִי אֵלָא מַה שֶׁשִּׁיַּר רִאשׁוֹן.  [ד] וְאִם הָיָה הָרִאשׁוֹן רָאוּי לְיָרְשׁוֹ, כְּגוֹן שֶׁהָיָה בֶּן מִכְּלַל הַבָּנִים--אֵין לַשֵּׁנִי כְּלוּם:  שֶׁכָּל לְשׁוֹן מַתָּנָה לַיּוֹרֵשׁ, הֲרֵי הִיא כִּלְשׁוֹן יְרֻשָּׁה; וִירֻשָּׁה--אֵין לָהּ הֶפְסֵק, וְאַף עַל פִּי שֶׁאָמַר וְאַחֲרֶיךָ לִפְלוֹנִי.</P>

<P><B>יב,ג</B>  [ה] אֲבָל הַבָּרִיא שֶׁנָּתַן מַתְּנַת בָּרִיא עַל דֶּרֶךְ זוֹ, וְכָתַב לְזֶה נְכָסַי לָךְ וְאַחֲרֶיךָ לִפְלוֹנִי--אֵין לַשֵּׁנִי אֵלָא מַה שֶׁשִּׁיַּר רִאשׁוֹן, בֵּין שֶׁהָיָה הָרִאשׁוֹן רָאוּי לְיָרְשׁוֹ בֵּין שֶׁלֹּא הָיָה רָאוּי לְיָרְשׁוֹ.</P>

<P><B>יב,ד</B>  [ו] שְׁכִיב מְרַע שֶׁאָמַר נְכָסַי לָךְ וְאַחֲרֶיךָ לִפְלוֹנִי, וְהָיָה הָרִאשׁוֹן רָאוּי לְיָרְשׁוֹ, וּפֵרַשׁ וְאָמַר לֹא מִשּׁוֹם יְרֻשָּׁה אֲנִי נוֹתֵן לָךְ שְׁאֵין לָהּ הֶפְסֵק, אֵלָא בְּמַתָּנָה וַהֲרֵי הִפְסַקְתִּיהָ--הַשֵּׁנִי קוֹנֶה מַה שֶׁשִּׁיַּר הָרִאשׁוֹן.  לְפִיכָּךְ אִם נָתַן הַמָּעוֹת עַל יְדֵי שָׁלִישׁ, אוֹ שֶׁאָמַר תְּנוּ לְבָנַי שֶׁקֶל בְּכָל שַׁבָּת וְלֹא מִשּׁוֹם יְרֻשָּׁה אֲנִי נוֹתֵן לָהֶם, וְהַנִּשְׁאָר מִן הַנְּכָסִים אַחַר מוֹתָם יִהְיֶה לִפְלוֹנִי--אֵין נוֹתְנִין לָהֶם אֵלָא שֶׁקֶל, אַף עַל פִּי שְׁאֵינוּ מְסַפֵּק לָהֶם.</P>

<P><B>יב,ה</B>  [ז] נְכָסַי לִפְלוֹנִי, וְאַחֲרָיו לִפְלוֹנִי--מֵת רִאשׁוֹן, קָנָה שֵׁנִי; מֵת שֵׁנִי, הֲרֵי אֵלּוּ שֶׁלְּיוֹרְשֵׁי הַשֵּׁנִי; מֵת הַשֵּׁנִי בְּחַיֵּי הָרִאשׁוֹן, הֲרֵי הַנְּכָסִים שֶׁלְּיוֹרְשֵׁי הָרִאשׁוֹן.</P>

<P><B>יב,ו</B>  [ח] אַף עַל פִּי שְׁאֵין לַשֵּׁנִי אֵלָא מַה שֶׁשִּׁיַּר הָרִאשׁוֹן, אָסוּר לָרִאשׁוֹן לִמְכֹּר וְלִתֵּן גּוּפָן, אֵלָא אוֹכֵל הַפֵּרוֹת, עַד שֶׁיָּמוּת וְיִזְכֶּה הַשֵּׁנִי.  [ט] וְאִם עָבַר הָרִאשׁוֹן וּמָכַר וְנָתַן בְּמַתָּנָה, אֵין הַשֵּׁנִי מוֹצִיא מִיַּד הַלָּקוֹחוֹת, שְׁאֵין לַשֵּׁנִי לֹא מִן הַגּוּף וְלֹא מִן הַפֵּרוֹת, אֵלָא הַנִּשְׁאָר.  וְכָל הַמַּשִּׂיא עֵצָה לָרִאשׁוֹן לִמְכֹּר, נִקְרָא רָשָׁע.  וְאַפִלּוּ הָיָה בָּהֶן עֲבָדִים, וְהוֹצִיאָן הָרִאשׁוֹן לְחֵרוּת, אוֹ כֵּלִים, וַעֲשָׂאָן תַּכְרִיךְ לַמֵּת--מַעֲשָׂיו קַיָּמִין.</P>

<P><B>יב,ז</B>  [י] בַּמֶּה דְּבָרִים אֲמוּרִים, בְּשֶׁמָּכַר הָרִאשׁוֹן אוֹ נָתַן מַתָּנָה לַאֲחֵרִים.  אֲבָל אִם מְכָרָן הָרִאשׁוֹן אוֹ נְתָנָן בְּמַתָּנָה לִבְנוֹ אוֹ לְאֶחָד מִיּוֹרְשָׁיו, לֹא עָשָׂה כְּלוּם.  וְכֵן אִם נְתָנָן בְּמַתְּנַת שְׁכִיב מְרַע, אַפִלּוּ לַאֲחֵרִים--לֹא עָשָׂה כְּלוּם:  שְׁאֵין מַתְּנַת שְׁכִיב מְרַע קוֹנָה, אֵלָא לְאַחַר מִיתָה, וּכְשֶׁיָּמוּת, יִקְנֶה הַשֵּׁנִי.</P>

<P><B>יב,ח</B>  [יא] הָיָה חוֹב עַל הָרִאשׁוֹן, אוֹ כְּתֻבַּת אִשָּׁה, וּבָאוּ לְבֵית דִּין לְהִפָּרַע מִנְּכָסִים אֵלּוּ--אַף עַל פִּי שֶׁהָרִאשׁוֹן קַיָּם--אֵין בֵּית דִּין מַגְבִּין אוֹתָן מִגּוּף הַנְּכָסִים, אֵלָא מִן הַפֵּרוֹת בִּלְבָד שָׁמִין לָהֶם.</P>

<P><B>יב,ט</B>  מֵת הָרִאשׁוֹן, וּבָא בַּעַל חוֹבוֹ וְאִשְׁתּוֹ לִגְבּוֹת מִנְּכָסִים אֵלּוּ--אֵין מַגְבִּין לָהֶם כְּלוּם:  אַפִלּוּ עֲשָׂאָן הַפּוֹתִיקֵי אוֹ שֶׁיֵּחֲדָן לְאִשְׁתּוֹ בִּכְתֻבָּתָהּ--אֵינָן גּוֹבִין מִנְּכָסִים אֵלּוּ כְּלוּם, אֵלָא הֲרֵי הֶן שֶׁלַּשֵּׁנִי.</P>

<P><B>יב,י</B>  [יב] שְׁכִיב מְרַע שֶׁאָמַר לְאִשָּׁה פְּנוּיָה, נְכָסַי לִיךְ וְאַחֲרַיִךְ לִפְלוֹנִי, וְעָמְדָה וְנִשֵּׂאת--בַּעַל לוֹקֵחַ הוּא, וְאֵין הַשֵּׁנִי מוֹצִיא מִיַּד הַבַּעַל.  הָיְתָה אֵשֶׁת אִישׁ כְּשֶׁנֶּאֱמַר לָהּ וְאַחֲרַיִךְ לִפְלוֹנִי--הַשֵּׁנִי מוֹצִיא מִיַּד הַבַּעַל, שֶׁכֵּיוָן שֶׁזָּכָת בַּנְּכָסִים עַל תְּנָאי זֶה כִּשְׁהִיא נְשׂוּאָה, נִמְצָא כְּאִלּוּ אָמַר לָהּ בַּפֵּרוּשׁ אַחֲרַיִךְ יִקְנֶה פְּלוֹנִי, לֹא הַבַּעַל.</P>

<P><B>יב,יא</B>  לְפִיכָּךְ אִם מָכְרָה נְכָסִים אֵלּוּ כִּשְׁהִיא תַּחַת בַּעְלָהּ, וּמֵתָה תַּחַת בַּעְלָהּ--יַעַמְדוּ נְכָסִים בְּיַד הַלּוֹקֵחַ:  שְׁאִם יוֹצִיא בַּעַל מִיַּד לוֹקֵחַ, מִפְּנֵי שֶׁמָּכְרָה כִּשְׁהִיא נְשׂוּאָה, הֲרֵי הַשֵּׁנִי מוֹצִיא מִיַּד הַבַּעַל, וְהַלּוֹקֵחַ חוֹזֵר וּמוֹצִיא מִיַּד הַשֵּׁנִי--שֶׁהֲרֵי מָכְרָה לוֹ, וְאֵין לוֹ אֵלָא מַה שֶׁשִּׁיַּר; וְאֵין בִּשְׁלָשְׁתָּן מִי שֶׁהוֹצִיא מָמוֹן אֵלָא הַלּוֹקֵחַ, וּלְפִיכָּךְ תַּעֲמֹד בְּיָדוֹ.</P>

<P><B>יב,יב</B>  מַעֲשֶׂה בְּאֶחָד שֶׁאָמַר נְכָסַי לְאִמִּי, וְאַחֲרֶיהָ לְיוֹרְשַׁי, וְהָיְתָה לוֹ בַּת נְשׂוּאָה, וּמֵתָה הַבַּת בְּחַיֵּי הַבַּעַל וּבְחַיֵּי אֵם אָבִיהָ, וְאַחַר כָּךְ מֵתָה הַזְּקֵנָה; וְאָמְרוּ חֲכָמִים, אֵין הַבַּעַל יוֹרֵשׁ אוֹתָן הַנְּכָסִים, מִפְּנֵי שְׁהֶן רְאוּיִין לְאִשְׁתּוֹ, וְלֹא זָכָת בָּהֶן הָאִשָּׁה אֵלָא אַחַר שֶׁמֵּתָה.  אֲבָל אִלּוּ הִנִּיחָה הַבַּת בֵּן אוֹ בַּת--הָיוּ יוֹרְשִׁין הַנְּכָסִים, שֶׁמַּשְׁמַע יוֹרְשָׁיו וְאַפִלּוּ יוֹרְשֵׁי יוֹרְשָׁיו.  וְאִלּוּ אָמַר וּכְשֶׁתָּמוּת הַזְּקֵנָה--הֲרֵי הֶן לְבִתִּי מֵעַכְשָׁו, הָיָה הַבַּעַל יוֹרֵשׁ אוֹתָן אַחַר מִיתַת אִשְׁתּוֹ.</P>

<P><B>יב,יג</B>  הַכּוֹתֵב נְכָסָיו לִבְנוֹ לְאַחַר מוֹתוֹ--הֲרֵי הַגּוּף שֶׁלְּבֵן מִזְּמָן הַשְּׁטָר, וְהַפֵּרוֹת לָאָב עַד שֶׁיָּמוּת.  לְפִיכָּךְ הָאָב אֵינוּ יָכוֹל לִמְכֹּר, מִפְּנֵי שְׁהֶן נְתוּנִין לַבֵּן; וְהַבֵּן אֵינוּ יָכוֹל לִמְכֹּר, מִפְּנֵי שְׁהֶן בִּרְשׁוּת הָאָב.</P>

<P><B>יב,יד</B>  מֵת הָאָב, וְהִנִּיחַ פֵּרוֹת מְחֻבָּרִין לַקַּרְקָע--הֲרֵי הֶן שֶׁלַּבֵּן, מִפְּנֵי שֶׁדַּעְתּוֹ שֶׁלָּאָדָם קְרוֹבָה אֵצֶל בְּנוֹ.  הָיוּ תְּלוּשִׁין, אוֹ שֶׁהִגִּיעוּ לְהִבָּצֵר--הֲרֵי הֶן שֶׁלַּיּוֹרְשִׁין.</P>

<P><B>יב,טו</B>  עָבַר הָאָב וּמָכַר--מְכוּרִין, עַד שֶׁיָּמוּת.  וּכְשֶׁיָּמוּת הָאָב, מוֹצִיא הַבֵּן מִיַּד הַלּוֹקֵחַ, וְאִם הָיוּ שָׁם פֵּרוֹת מְחֻבָּרִין, שָׁמִין אוֹתָם לַלּוֹקֵחַ וְנוֹתֵן הַבֵּן דְּמֵיהֶם; הָיוּ תְּלוּשִׁין, אוֹ שֶׁהִגִּיעוּ לְהִבָּצֵר--הֲרֵי הֶן שֶׁלַּלּוֹקֵחַ.</P>

<P><B>יב,טז</B>  עָבַר הַבֵּן וּמָכַר--אֵין לַלּוֹקֵחַ כְּלוּם, עַד שֶׁיָּמוּת הָאָב.  מָכַר הַבֵּן בְּחַיֵּי הָאָב, וּמֵת הַבֵּן וְאַחַר כָּךְ מֵת הָאָב--כְּשֶׁיָּמוּת הָאָב, יִקְנֶה הַלּוֹקֵחַ:  שְׁאֵין לָאָב אֵלָא פֵּרוֹת, וְקִנְיַן פֵּרוֹת אֵינוּ כְּקִנְיַן הַגּוּף.</P>

<P><B>יב,יז</B>  [יד] מַתְּנַת בָּרִיא שֶׁכָּתוּב בָּהּ מֵהַיּוֹם וּלְאַחַר מִיתָה--הֲרֵי הִיא כְּמַתְּנַת שְׁכִיב מְרַע, שְׁאֵינָהּ קוֹנָה אֵלָא לְאַחַר מִיתָה:  שֶׁמַּשְׁמַע דְּבָרִים אֵלּוּ--שֶׁאַף עַל פִּי שֶׁקָּנָה הַגּוּף מֵהַיּוֹם, אֵינוּ זוֹכֶה בּוֹ וְאוֹכֵל פֵּרוֹת אֵלָא לְאַחַר מִיתָה.</P>

<P><B>יב,יח</B>  [טו] שְׁטָר מַתָּנָה שֶׁכָּתוּב בּוֹ שֶׁיִּקְנֶה פְּלוֹנִי שָׂדֶה פְּלוֹנִית לְאַחַר מִיתָה, בֵּין שֶׁהָיָה בִּשְׁטָר קִנְיָן בֵּין שֶׁלֹּא הָיָה בּוֹ קִנְיָן--כֵּיוָן שֶׁכָּתוּב בּוֹ זְמָן וּבִזְמָן זֶה חַי הָיָה, הַזְּמָן מוֹכִיחַ שֶׁמֵּחַיִּים הִקְנָה לוֹ; וְאֵינוּ זוֹכֶה אֵלָא לְאַחַר מִיתָה--שֶׁאִלּוּ הָיָה בְּדַעְתּוֹ לְהַקְנוֹת לוֹ בִּשְׁטָר זֶה לְאַחַר מִיתָה, שְׁאֵין שְׁטָר לְאַחַר מִיתָה--לֹא הָיָה כּוֹתֵב בּוֹ זְמָן.</P>

<P><B>יב,יט</B>  לְפִיכָּךְ אַף עַל פִּי שְׁאֵין כָּתוּב בּוֹ מֵהַיּוֹם וּלְאַחַר מִיתָה, קוֹנֶה לְאַחַר מִיתָה.  וְזֶה שֶׁכּוֹתְבִין בְּכָל הַמַּתָּנוֹת וְהַמִּמְכָּרוֹת מֵעַכְשָׁו, וְאַף עַל פִּי שֶׁיֵּשׁ בַּשְּׁטָר הַזְּמָן--לְהַרְוִיחַ הַדָּבָר כּוֹתְבִין כֵּן, אַף עַל פִּי שְׁאֵינוּ צָרִיךְ.</P>

<P><B>יב,כ</B>  [טז] בָּרִיא שֶׁנָּתַן מַתָּנָה, וְכָתַב בַּשְּׁטָר בַּחַיִּים וּבַמָּוֶת--הֲרֵי זוֹ מַתָּנָה גְּמוּרָה מֵחַיִּים, שֶׁהֲרֵי כָּתוּב בָּהּ בַּחַיִּים; וְזֶה שֶׁכָּתַב וּבַמָּוֶת, כְּמוֹ שֶׁאוֹמֵר מֵעַתָּה וְעַד עוֹלָם, וּכְמוֹ נוֹאי שְׁטָר הוּא זֶה.</P>

<P><B>יב,כא</B>  [יז] הַצַּדִּיקִים הַגְּמוּרִים וְאַנְשֵׁי מַעֲשֶׂה, לֹא יְקַבְּלוּ מַתָּנָה מֵאָדָם; אֵלָא בּוֹטְחִים בַּה' בָּרוּךְ שְׁמוֹ, לֹא בַּנְּדִיבִים; וַהֲרֵי נֶאֱמָר "וְשׂוֹנֵא מַתָּנֹת יִחְיֶה" (משלי טו,כז).
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2013 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר קניין - הלכות שכנים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת שְׁכֵנִים</H1>

<P>עִנְיַן אֵלּוּ הַהֲלָכוֹת לֵידַע דִּין חִלּוּק הַקַּרְקָעוֹת בֵּין הַשֻּׁתָּפִין, וְהַרְחָקַת נֶזֶק כָּל אֶחָד מֵהֶם מִשְּׁכֵנוֹ וּמִבַּעַל הַמְּצָר שֶׁלּוֹ, וְדִין בַּעַל הַמְּצָר.  וּבֵאוּר כָּל הַדִּינִין הָאֵלּוּ בִּפְרָקִים אֵלּוּ.
<BR> </P>

<H2>הִלְכּוֹת שְׁכֵנִים פֵּרֶק א</H2>

<P><B>א,א</B>  אֶחָד הַקּוֹנֶה מֵחֲבֵרוֹ חֲצִי שָׂדֵהוּ, אוֹ שְׁנַיִם שֶׁקָּנוּ מֵאֶחָד שָׂדֶה, אוֹ שָׁיָּרְשׁוּ, אוֹ שֶׁנִּתְּנָה לָהֶן בְּמַתָּנָה, אוֹ שֶׁהִחְזִיקוּ בָּהּ מִן הַהֶפְקֵר אוֹ נִכְסֵי גֵּר:  כְּלָלוֹ שֶׁלַּדָּבָר--כָּל שֶׁיֵּשׁ בֵּינֵיהֶם שֻׁתָּפוּת בַּקַּרְקָע, וּבִקַּשׁ אֶחָד מִן הַשֻּׁתָּפִין לַחְלֹק וְלִטֹּל חֶלְקוֹ לְבַדּוֹ--אִם יֵשׁ בְּאוֹתָהּ קַרְקָע דִּין חֲלֻקָּה, כּוֹפֶה אֶת שְׁאָר הַשֻּׁתָּפִין וְחוֹלְקִין עִמּוֹ; וְאִם אֵין בָּהּ דִּין חֲלֻקָּה, אֵין אֶחָד מֵהֶן יָכוֹל לָכֹף אֶת חֲבֵרוֹ לַחְלֹק.  וְכֵן הַדִּין בַּמִּטַּלְטְלִין.</P>

<P><B>א,ב</B>  בַּמֶּה דְּבָרִים אֲמוּרִים, בִּשְׁאֵין אֶחָד מֵהֶן מַכִּיר אֶת חֶלְקוֹ בִּמְקוֹם שְׁהֶן שֻׁתָּפִין בּוֹ, אֵלָא יַד כֻּלָּן מִשְׁתַּמֶּשֶׁת בְּכָל הַמָּקוֹם; אֲבָל אִם הָיָה כָּל אֶחָד מֵהֶן מַכִּיר חֶלְקוֹ--אַף עַל פִּי שְׁאֵין בָּהּ דִּין חֲלֻקָּה, כּוֹפֶה כָּל אֶחָד מֵהֶן אֶת חֲבֵרוֹ לְהַבְדִּיל בֵּין חֶלְקוֹ וְחֵלֶק חֲבֵרוֹ.</P>

<P><B>א,ג</B>  [ב] אֶחָד מִן הַשֻּׁתָּפִין שֶׁאָמַר לַחֲבֵרוֹ בִּמְקוֹם שְׁאֵין בּוֹ דִּין חֲלֻקָּה, אוֹ בְּדָבָר שְׁאֵי אִפְשָׁר שֶׁיֵּחָלֵק כְּגוֹן שִׁפְחָה אוֹ כְּלִי, מְכֹר לִי חֶלְקָךְ בְּכָּךְ וְכָּךְ, אוֹ קְנֵה מִמֶּנִּי חֶלְקִי בַּשַּׁעַר הַזֶּה--הַדִּין עִמּוֹ, וְכוֹפִין אֶת הַנִּתְבָּע לִמְכֹּר לַחֲבֵרוֹ אוֹ לִקְנוֹת מִמֶּנּוּ.</P>

<P><B>א,ד</B>  אֲבָל אִם אֵין הַתּוֹבֵעַ רוֹצֶה לִקְנוֹת, אוֹ לֹא יִמָּצֵא בְּמַה יִקְנֶה--אֵינוּ יָכוֹל לָכֹף אֶת חֲבֵרוֹ לִקְנוֹת מִמֶּנּוּ, אַפִלּוּ בַּשַּׁעַר הַזּוֹל:  שֶׁהֲרֵי חֲבֵרוֹ יָכוֹל לוֹמַר לוֹ אֵין רְצוֹנִי שֶׁאֶקְנֶה, אֵלָא שֶׁאֶמְכֹּר.</P>

<P><B>א,ה</B>  לְפִיכָּךְ שְׁנֵי אַחִין, אֶחָד עָנִי וְאֶחָד עָשִׁיר, שֶׁהִנִּיחַ לָהֶם אֲבִיהֶם מֶרְחֵץ אוֹ בֵּית הַבַּד--אִם עֲשָׂאָן הָאָב לְשָׂכָר, הַשָּׂכָר לָאֶמְצָע כָּל זְמָן שֶׁיִּרְצוּ לַעֲמֹד בְּשֻׁתָּפוּת; עֲשָׂאָן הָאָב לְעַצְמוֹ--אֵינוּ יָכוֹל לָכֹף אָחִיו לִשְׂכֹּר אוֹתָם, אֵלָא מִשְׁתַּמְּשִׁין בָּהֶם כְּדֶרֶךְ שֶׁהִשְׁתַּמַּשׁ אֲבִיהֶם.  וַהֲרֵי הֶעָשִׁיר אוֹמֵר לֶעָנִי קַח לָךְ זֵיתִים, וּבוֹא וַעֲשֵׂה אוֹתָם בְּבֵית הַבַּד, קְנֵה לָךְ עֲבָדִים, וְיָבוֹאוּ וְיִרְחֲצוּ בַּמֶּרְחֵץ.  וְאֵין הֶעָנִי כּוֹפֶה אֶת הֶעָשִׁיר לִקְנוֹת חֶלְקוֹ; אֵלָא אִם כֵּן אָמַר לוֹ קְנֵה מִמֶּנִּי אוֹ מְכֹר לִי, וַהֲרֵינִי לוֹוֶה וְקוֹנֶה, אוֹ מוֹכֵר לַאֲחֵרִים וְקוֹנֶה--הַדִּין עִמּוֹ.</P>

<P><B>א,ו</B>  אָמַר כָּל אֶחָד מֵהֶן אֵינִי קוֹנֶה, אֵלָא הֲרֵינִי מוֹכֵר חֶלְקִי--מוֹכְרִין אוֹתָהּ לַאֲחֵרִים.  אָמַר כָּל אֶחָד מֵהֶם אֵינִי מוֹכֵר, אֵלָא כָּל אֶחָד מֵהֶן רוֹצֶה שֶׁיִּקְנֶה חֵלֶק חֲבֵרוֹ, אוֹ שְׁאֵין אֶחָד מֵהֶן רוֹצֶה לֹא לִקְנוֹת חֵלֶק חֲבֵרוֹ וְלֹא לִמְכֹּר חֶלְקוֹ אֵלָא יִשָּׁאֲרוּ שֻׁתָּפִין בַּגּוּף--הֵיאַךְ הֶן עוֹשִׂין:  אִם הָיָה הַמָּקוֹם עָשׂוּי לְשָׂכָר--שׂוֹכְרִין אוֹתוֹ, וְחוֹלְקִין שְׂכָרוֹ.  וְאִם אֵינוּ עָשׂוּי לְשָׂכָר--אִם חָצֵר הִיא, שׁוֹכְנִין בָּהּ שָׁנָה שָׁנָה, שְׁאֵי אִפְשָׁר שֶׁיִּשְׁכְּנוּ שְׁנֵיהֶם כְּאֶחָד, מִפְּנֵי הֶזֵּק רְאִיָּה שֶׁהֲרֵי אֵין בָּהּ דִּין חֲלֻקָּה; וְאֵין אָדָם עָשׂוּי לִטְרֹחַ כָּל שְׁלוֹשִׁים יוֹם לְפַנּוֹת מֵחָצֵר לְחָצֵר, אֵלָא מִשָּׁנָה לְשָׁנָה.</P>

<P><B>א,ז</B>  וְאִם מֶרְחֵץ הִיא, נִכְנָסִין לָהּ שְׁנֵיהֶם תָּמִיד בְּכָל יוֹם.  וְכֵן כָּל דָּבָר שֶׁרָאוּי לְהִשְׁתַּמַּשׁ בּוֹ תָּמִיד, וְאֵינוּ עָשׂוּי לְשָׂכָר, כְּגוֹן מֶרְחֵץ אוֹ שִׁפְחָה אוֹ סֵפֶר תּוֹרָה--אֵינוּ יָכוֹל לוֹמַר לוֹ אַתָּה יוֹם וַאֲנִי יוֹם, שֶׁהֲרֵי אוֹמֵר לוֹ בְּכָל יוֹם אֲנִי רוֹצֶה לְהִשְׁתַּמַּשׁ בְּזֶה.</P>

<P><B>א,ח</B>  [ג] אֶחָד הַשּׂוֹכֵר מֵחֲבֵרוֹ מִקְצַת חָצֵר, אוֹ שָׂדֶה שְׁאֵין בָּהּ דִּין חֲלֻקָּה, אוֹ שְׁנַיִם שֶׁשָּׂכְרוּ מָקוֹם אֶחָד בְּשֻׁתָּפוּת--כָּל אֶחָד מֵהֶן יֵשׁ לוֹ לָכֹף אֶת חֲבֵרוֹ וְלוֹמַר לוֹ, אוֹ שְׂכֹר מִמֶּנִּי חֶלְקִי אוֹ הַשְׂכֵּר לִי חֶלְקָךְ; וְאִם יֵשׁ בָּהּ דִּין חֲלֻקָּה, חוֹלְקִין.</P>

<P><B>א,ט</B>  [ד] אֵיזֶה הוּא דִּין חֲלֻקָּה, כָּל שֶׁאִלּוּ יֵחָלֵק לְפִי הַשֻּׁתָּפִין יַגִּיעַ לַפָּחוּת שֶׁבָּהֶם חֵלֶק שֶׁשֵּׁם הַכֹּל קָרוּי עָלָיו; אֲבָל אִם אֵין שֵׁם הַכֹּל נִקְרָא עַל הַחֵלֶק, אֵין בָּהּ דִּין חֲלֻקָּה.</P>

<P><B>א,י</B>  כֵּיצַד:  כָּל חָצֵר שְׁאֵין בָּהּ אַרְבַּע אַמּוֹת עַל אַרְבַּע אַמּוֹת, אֵינָהּ קְרוּיָה חָצֵר; וְכָל שָׂדֶה שְׁאֵין בָּהּ כְּדֵי זְרִיעַת תִּשְׁעַת קַבִּין, אֵינָהּ קְרוּיָה שָׂדֶה; וְכָל גִּנָּה שְׁאֵין בָּהּ כְּדֵי זְרִיעַת חֲצִי קַב, אֵינָהּ קְרוּיָה גִּנָּה; וְכָל פַּרְדֵּס שְׁאֵין בּוֹ כְּדֵי זְרִיעַת שְׁלֹשֶׁת קַבִּין, אֵינוּ קָרוּי פַּרְדֵּס.</P>

<P><B>א,יא</B>  לְפִיכָּךְ אֵין חוֹלְקִין אֶת הֶחָצֵר, עַד שֶׁיִּהְיֶה בָּהּ אַרְבַּע אַמּוֹת לְכָל אֶחָד וְאֶחָד מִן הַשֻּׁתָּפִין; וְלֹא אֶת הַשָּׂדֶה, עַד שֶׁיִּהְיֶה בָּהּ בֵּית תִּשְׁעַת קַבִּין לְכָל אֶחָד וְאֶחָד; וְלֹא אֶת הַגִּנָּה, עַד שֶׁיִּהְיֶה בָּהּ בֵּית חֲצִי קַב לְכָל אֶחָד וְאֶחָד; וְלֹא אֶת הַפַּרְדֵּס, עַד שֶׁיִּהְיֶה בּוֹ בֵּית שְׁלֹשֶׁת קַבִּין לְכָל אֶחָד וְאֶחָד.</P>

<P><B>א,יב</B>  בַּמֶּה דְּבָרִים אֲמוּרִים, בְּאֶרֶץ יִשְׂרָאֵל וְכַיּוֹצֶא בָּהּ.  אֲבָל בְּבָבֶל וְכַיּוֹצֶא בָּהּ, אֵין חוֹלְקִין אֶת הַשָּׂדֶה, עַד שֶׁיִּהְיֶה בָּהּ כְּדֵי חֲרִישַׁת יוֹם לְזֶה וַחֲרִישַׁת יוֹם לְזֶה; וְלֹא אֶת הַפַּרְדֵּס, עַד שֶׁיִּהְיֶה בּוֹ שִׁשָּׁה וּשְׁלוֹשִׁים אִילָנוֹת לְזֶה וְשִׁשָּׁה וּשְׁלוֹשִׁים אִילָנוֹת לְזֶה כְּדֵי עֲבוֹדַת אָדָם אֶחָד בְּיוֹם אֶחָד; וְשָׂדֶה שֶׁמַּשְׁקִין אוֹתָהּ בִּדְלִי, עַד שֶׁיִּהְיֶה בָּהּ כְּדֵי שֶׁיְּמַלֵּא הַפּוֹעֵל יוֹם אֶחָד לְזֶה וְיוֹם אֶחָד לְזֶה.</P>

<P><B>א,יג</B>  [ה] אֵין חוֹלְקִין אֶת הַטְּרַקְלִין, וְלֹא אֶת הַמּוֹרָן, וְלֹא אֶת הַשּׁוֹבָךְ, וְלֹא אֶת בֵּית הַבַּד, וְלֹא אֶת הַמֶּרְחֵץ, וְלֹא אֶת הַטְּלִית, עַד שֶׁיִּהְיֶה בְּכָל חֵלֶק מֵהֶן כְּדֵי לְזֶה וּכְדֵי לְזֶה.  אִם מֶרְחֵץ חָלְקוּ, עַד שֶׁיִּהְיֶה בְּכָל חֵלֶק כְּדֵי מֶרְחֵץ; וְאִם שׁוֹבָךְ, עַד שֶׁיִּהְיֶה כָּל חֵלֶק שׁוֹבָךְ בִּפְנֵי עַצְמוֹ; וְכֵן בַּטְּלִית וּבִשְׁאָר כָּל הַדְּבָרִים.</P>

<P><B>א,יד</B>  אֵין בָּהֶן כְּדֵי לְזֶה וּכְדֵי לְזֶה, מַעֲלִין אוֹתוֹ בְּדָמִים, וְיֵשׁ לוֹ לוֹמַר לַחֲבֵרוֹ, אוֹ מְכֹר לִי אוֹ קְנֵה מִמֶּנִּי.  אָמַר אֶחָד מֵהֶן חֲלֹק זֶה אַף עַל פִּי שְׁאֵין הַחֲלָקִין שׁוֹוִים, וַאֲנִי אֶטֹּל אֶת הַפָּחוּת, וְטֹל אַתָּה אֶת הַיָּתֵר--אֵין שׁוֹמְעִין לוֹ, שֶׁהֲרֵי אוֹמֵר לוֹ אֵין רְצוֹנִי לִקַּח מַתָּנָה, אֵלָא הוֹאִיל וְאֵין בָּהּ דִּין חֲלֻקָּה בְּשׁוֹוֶה, הֲרֵי אָנוּ מַעֲלִין אוֹתָהּ בְּדָמִים.
<BR> </P>

<H2>הִלְכּוֹת שְׁכֵנִים פֵּרֶק ב</H2>

<P><B>ב,א</B>  חַצְרוֹת הַכְּפָרִים, שֶׁכָּל אֶחָד וְאֶחָד בּוֹנֶה לוֹ בַּיִת וְנִמְצֵאת הֶחָצֵר שֶׁבֵּין הַבָּתִּים מְשֻׁתֶּפֶת לְכָל בְּנֵי הַבָּתִּים--הֲרֵי יֵשׁ לְכָל פֶּתַח וּפֶתַח אַרְבַּע אַמּוֹת לְפָנָיו, בְּרֹחַב כָּל הַפֶּתַח.  וְהַנִּשְׁאָר מִן הֶחָצֵר--אִם יֵשׁ בּוֹ אַרְבַּע אַמּוֹת עַל אַרְבַּע אַמּוֹת לְכָל שֻׁתָּף וְשֻׁתָּף, חוֹלְקִין אוֹתָהּ; וְאִם לָאו, אֵין חוֹלְקִין אוֹתָהּ, שֶׁכָּל חָצֵר שְׁאֵין בָּהּ אַרְבַּע אַמּוֹת עַל אַרְבַּע אַמּוֹת, אֵינָהּ קְרוּיָה חָצֵר כְּמוֹ שֶׁבֵּאַרְנוּ.</P>

<P><B>ב,ב</B>  כֵּיצַד:  הָיוּ שְׁנֵי שֻׁתָּפִין, לְזֶה שְׁנֵי בָּתִּים וּלְזֶה בַּיִת אֶחָד--זֶה שֶׁיֵּשׁ לוֹ שְׁנֵי בָּתִּים, מוֹדְדִין לוֹ מִן הֶחָצֵר אַרְבַּע אַמּוֹת לְכָל בַּיִת וּבַיִת עַל רֹחַב הַפֶּתַח, אַפִלּוּ הָיָה עֶשֶׂר אַמּוֹת; וְזֶה שֶׁיֵּשׁ לוֹ בַּיִת אֶחָד, נוֹתְנִין לוֹ אַרְבַּע אַמּוֹת בְּרֹחַב פִּתְחוֹ לִפְנֵי פִּתְחוֹ.  וְהַנִּשְׁאָר מִן הֶחָצֵר--אִם יֵשׁ בּוֹ שְׁמוֹנֶה אַמּוֹת כְּדֵי שֶׁיִּהְיֶה לְזֶה אַרְבַּע אַמּוֹת עַל אַרְבַּע אַמּוֹת וּלְזֶה אַרְבַּע אַמּוֹת עַל אַרְבַּע אַמּוֹת, חוּץ מִשֶּׁלַּפְּתָחִים--יֵשׁ בָּהּ דִּין חֲלֻקָּה, וְחוֹלְקִין; פָּחוּת מִזֶּה, אֵין בָּהּ דִּין חֲלֻקָּה.</P>

<P><B>ב,ג</B>  [ב] בַּיִת שֶׁיֵּשׁ לוֹ פְּתָחִים רַבִּים מִכָּל רוּחוֹתָיו, יֵשׁ לוֹ אַרְבַּע אַמּוֹת לְכָל רוּחַ; וְאִם יֵחַד לוֹ פֶּתַח, אֵין לוֹ אֵלָא אַרְבַּע אַמּוֹת כְּנֶגֶד פִּתְחוֹ.</P>

<P><B>ב,ד</B>  [ג] אַכְסַדְרָה--אִם אִפְשָׁר לוֹ לְהִכָּנֵס לְתוֹכָהּ בְּמַשָּׂאוֹ, אֵין לָהּ אַרְבַּע אַמּוֹת; וְאִם לָאו, יֵשׁ לָהּ אַרְבַּע אַמּוֹת:  שֶׁלֹּא אָמְרוּ שֶׁיֵּשׁ לְכָל פֶּתַח אַרְבַּע אַמּוֹת, אֵלָא כְּדֵי לִפְרֹק מַשָּׂאוֹ שָׁם.</P>

<P><B>ב,ה</B>  [ד] בֵּית שַׁעַר אוֹ מַרְפֶּסֶת, יֵשׁ לָהֶם אַרְבַּע אַמּוֹת; הָיוּ חֲמִשָּׁה בָּתִּים פְּתוּחִים לַמַּרְפֶּסֶת, וְהַמַּרְפֶּסֶת פְּתוּחָה לֶחָצֵר--אֵין לָהּ אֵלָא אַרְבַּע אַמּוֹת.</P>

<P><B>ב,ו</B>  [ה] לוּל שֶׁלְּתֻרְנְגוֹלִים, אֵין לוֹ אַרְבַּע אַמּוֹת.  [ו] בַּיִת--חֶצְיוֹ מְקֹרֶה וְחֶצְיוֹ אֵינוּ מְקֹרֶה, בֵּין שֶׁקֵּרוּיוֹ לִפְנִים אוֹ כְּלַפֵּי חוּץ--אֵין לוֹ אַרְבַּע אַמּוֹת.  [ז] בַּיִת סָתוּם, יֵשׁ לוֹ אַרְבַּע אַמּוֹת; פָּרַץ אֶת פְּצִימָיו, אֵין לוֹ אַרְבַּע אַמּוֹת.</P>

<P><B>ב,ז</B>  [ח] בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, אֵין לוֹ אַרְבַּע אַמּוֹת בֶּחָצֵר; אֵלָא אִם יֵשׁ בְּכָל הֶחָצֵר אַרְבַּע אַמּוֹת לְזֶה, וְאַרְבַּע אַמּוֹת לְזֶה עַד פֶּתַח הַבַּיִת הַזֶּה--חוֹלְקִין.  וְהַזֵּבֶל שֶׁלֶּחָצֵר, מִתְחַלֵּק לְפִי הַפְּתָחִים; אֲבָל הָאַכְסַנְיָה שֶׁלַּמֶּלֶךְ, לְפִי בְּנֵי אָדָם.</P>

<P><B>ב,ח</B>  [ט] הַשֻּׁתָּפִין שֶׁרָצוּ לַחְלֹק דָּבָר שְׁאֵין בּוֹ דִּין חֲלֻקָּה, אַף עַל פִּי שְׁהֶן מַפְסִידִין אֶת שְׁמוֹ--חוֹלְקִין.  וּבְכִתְבֵי הַקֹּדֶשׁ--אַף עַל פִּי שֶׁרָצוּ, לֹא יַחְלֹקוּ.  בַּמֶּה דְּבָרִים אֲמוּרִים, בְּכֶרֶךְ אֶחָד; אֲבָל בִּשְׁתֵּי כְּרִיכוֹת--אִם רָצוּ לַחְלֹק, חוֹלְקִין.</P>

<P><B>ב,ט</B>  [י] מְקוֹם שְׁאֵין בּוֹ דִּין חֲלֻקָּה, שֶׁרָצוּ הַשֻּׁתָּפִין לְחָלְקוֹ--אַף עַל פִּי שֶׁקָּנוּ מִיָּדָם שֶׁרָצוּ, כָּל אֶחָד מֵהֶן יָכוֹל לַחְזֹר בּוֹ:  שֶׁזֶּה קִנְיַן דְּבָרִים הוּא, כְּמוֹ שֶׁבֵּאַרְנוּ.  אֲבָל אִם קָנוּ מִיָּדָם שֶׁזֶּה רָצָה בְּרוּחַ פְּלוֹנִית, וְזֶה רָצָה בְּרוּחַ פְּלוֹנִית--אֵינָן יְכוּלִים לַחְזֹר.  וְכֵן אִם הָלַךְ זֶה בְּעַצְמוֹ וְהִחְזִיק בְּחֶלְקוֹ, וְזֶה בְּעַצְמוֹ וְהִחְזִיק בְּחֶלְקוֹ--אַף עַל פִּי שֶׁלֹּא קָנוּ מִיָּדָם, אֵין אֶחָד מֵהֶם יָכוֹל לַחְזֹר בַּחֲבֵרוֹ.</P>

<P><B>ב,י</B>  [יא] הָאַחִין שֶׁחָלְקוּ, וְעָשׂוּ בֵּינֵיהֶם גּוֹרָל--כֵּיוָן שֶׁעָלָה הַגּוֹרָל לְאֶחָד מֵהֶן, קָנוּ כֻּלָּן:  בַּהֲנָיָה שֶׁנַּעֲשָׂת לָהֶם שֶׁשָּׁמְעוּ זֶה מִזֶּה לַדָּבָר שֶׁהִסְכִּימוּ עָלָיו, גָּמַר כָּל אֶחָד מֵהֶן וּמַקְנֶה לַחֲבֵרוֹ.</P>

<P><B>ב,יא</B>  [יב] הָאַחִין שֶׁחָלְקוּ, הֲרֵי הֶן כְּלָקוֹחוֹת זֶה מִזֶּה; וְאֵין לָהֶם דֶּרֶךְ זֶה עַל זֶה, וְלֹא סֻלָּמוֹת זֶה עַל זֶה, וְלֹא חַלּוֹנוֹת זֶה עַל זֶה, וְלֹא אַמַּת הַמַּיִם זֶה עַל זֶה:  שֶׁכֵּיוָן שֶׁחָלְקוּ, לֹא נִשְׁאַר לְאַחַד מֵהֶן זְכוּת בְּחֵלֶק חֲבֵרוֹ.</P>

<P><B>ב,יב</B>  לְפִיכָּךְ יֵשׁ לוֹ לוֹמַר לְאֶחָיו, כְּשֶׁהָיְתָה הַשָּׂדֶה הַזֹּאת כֻּלָּהּ לְאֶחָד, הָיָה מַעְבִיר בָּהּ אַמַּת הַמַּיִם הַזֹּאת מִמָּקוֹם לְמָקוֹם; אֲבָל עַתָּה שֶׁנַּעֲשֶׂה זֶה חֶלְקִי, יֵשׁ לִי לְהָסִיר אַמַּת הַמַּיִם מֵעָלַי.  וְכֵן סוֹתֵם הַחַלּוֹן הַמַּשְׁקִיף עַל חֶלְקוֹ, וּבוֹנֶה בְּצַד הַסֻּלָּם, אַף עַל פִּי שְׁהוּא מְבַטֵּל אֶת תַּשְׁמִישׁוֹ.</P>

<P><B>ב,יג</B>  וְהוּא הַדִּין בִּשְׁנַיִם שֶׁקָּנוּ שָׂדֶה מֵאֶחָד, וְחָלְקוּ--לֹא נִשְׁאַר לְאַחַד מֵהֶם זְכוּת בְּחֵלֶק חֲבֵרוֹ, וּמַפְסִיק אַמַּת הַמַּיִם מֵחֶלְקוֹ, וְסוֹתֵם הַחַלּוֹנוֹת.  [יג] אֲבָל שְׁנַיִם שֶׁקָּנוּ שָׂדֶה מִשְּׁנֵי אַחִים, אוֹ מִשְּׁנֵי אֲנָשִׁים--אֵין לְאֶחָד מֵהֶם לְהַפְסִיק אַמַּת הַמַּיִם, וְלֹא לְשַׁנּוֹת דָּבָר מִן הַנְּזָקִים שֶׁהִחְזִיקוּ בָּהֶן הַמּוֹכְרִין.</P>

<P><B>ב,יד</B>  חֲצַר הַשֻּׁתָּפִין שֶׁיֵּשׁ בָּהּ דִּין חֲלֻקָּה, אוֹ שֶׁחֲלָקוּהָ בִּרְצוֹנָם אַף עַל פִּי שְׁאֵין בָּהּ דִּין חֲלֻקָּה--יֵשׁ לְכָל אֶחָד מֵהֶן לָכֹף אֶת חֲבֵרוֹ לִבְנוֹת הַכּוֹתָל בָּאֶמְצָע, כְּדֵי שֶׁלֹּא יִרְאֶה חֲבֵרוֹ בְּשָׁעָה שֶׁמִּשְׁתַּמֵּשׁ בְּחֶלְקוֹ:  שֶׁהֶזֵּק רְאִיָּה, הֶזֵּק הוּא; וְאֵין לוֹ חֲזָקָה בֶּחָצֵר, אֵלָא אַף עַל פִּי שֶׁעָמְדוּ כָּךְ שָׁנִים רַבּוֹת בְּלֹא מְחִצָּה, כּוֹפֵהוּ לַעֲשׂוֹת מְחִצָּה בְּכָל עֵת שֶׁיִּרְצֶה.</P>

<P><B>ב,טו</B>  רֹחַב מְקוֹם הַכּוֹתָל, מִשֶּׁלִּשְׁנֵיהֶם.  וְכַמָּה יִהְיֶה רָחְבּוֹ, הַכֹּל כְּמִנְהַג הַמְּדִינָה, וְאַפִלּוּ נָהֲגוּ לַעֲשׂוֹת מְחִצָּה בֵּינֵיהֶם בְּקָנִים וּבְהַוְצִין, וּבִלְבָד שֶׁלֹּא יִהְיֶה בָּהּ אַוֵּיר שֶׁיִּסְתַּכַּל בּוֹ וְיִרְאֶה אֶת חֲבֵרוֹ.</P>

<P><B>ב,טז</B>  כַּמָּה גֹּבַהּ הַכּוֹתָל, אֵין פָּחוּת מֵאַרְבַּע אַמּוֹת; וְכֵן בְּגִנָּה, כּוֹפֵהוּ לְהַבְדִּיל גִּנָּתוֹ מִגִּנַּת חֲבֵרוֹ בִּמְחִצָּה גְּבוֹהָה עֲשָׂרָה טְפָחִים.  אֲבָל בְּבִקְעָה, אֵין צָרִיךְ לְהַבְדִּיל בִּקְעָתוֹ מִבִּקְעַת חֲבֵרוֹ אֵלָא בִּמְקוֹם שֶׁנָּהֲגוּ.</P>

<P><B>ב,יז</B>  רָצָה לְהַבְדִּיל בִּקְעָתוֹ מִבִּקְעַת חֲבֵרוֹ--כּוֹנֵס לְתוֹךְ שֶׁלּוֹ, וּבוֹנֶה, וְעוֹשֶׂה חֲזִית כְּמוֹ אַמָּה בְּסִיד מִבַּחוּץ, כְּדֵי לְהוֹדִיעַ שֶׁהַכּוֹתָל שֶׁלּוֹ; לְפִיכָּךְ אִם נָפַל הַכּוֹתָל, הַמָּקוֹם וְהָאֲבָנִים שֶׁלּוֹ.  וְאִם עָשׂוּ מִדַּעַת שְׁנֵיהֶם--בּוֹנִים הַכּוֹתָל בָּאֶמְצָע, וְעוֹשִׂין חֲזִית מִכָּאן וּמִכָּאן; לְפִיכָּךְ אִם נָפַל הַכּוֹתָל, הַמָּקוֹם וְהָאֲבָנִים שֶׁלִּשְׁנֵיהֶן.</P>

<P><B>ב,יח</B>  [יז] הַמּוֹכֵר גִּנָּה לַחֲבֵרוֹ סְתָם, וְהָיְתָה מְעֹרֶבֶת עִם גִּנּוֹת אֲחֵרוֹת--כּוֹפִין אֶת הַלּוֹקֵחַ לִבְנוֹת אֶת הַכּוֹתָל בֵּינֵיהֶם, וְאַפִלּוּ בִּמְקוֹם שֶׁנָּהֲגוּ שֶׁלֹּא לִגְדֹּר בַּגִּנּוֹת.  אֲבָל אִם מָכַר בִּקְעָה סְתָם--אֵין מְחַיְּבִים אוֹתוֹ לִגְדֹּר, אֵלָא בִּמְקוֹם שֶׁנָּהֲגוּ.</P>

<P><B>ב,יט</B>  [יח] מְקוֹם שֶׁנָּהֲגוּ לִבְנוֹת הַכּוֹתָלִים הַמַּבְדִּילִין בַּחֲצֵרוֹת אוֹ בַּגִּנּוֹת בָּאֲבָנִים שְׁאֵינָן גָּזִית, זֶה נוֹתֵן שְׁלוֹשָׁה טְפָחִים וְזֶה נוֹתֵן שְׁלוֹשָׁה טְפָחִים; בַּגָּזִית, זֶה נוֹתֵן טִפְחַיִם וּמֶחְצָה וְזֶה נוֹתֵן טִפְחַיִם וּמֶחְצָה; בַּכָּפִיסִין, זֶה נוֹתֵן טִפְחַיִם וְזֶה נוֹתֵן טִפְחַיִם; בִּלְבֵנִים, זֶה נוֹתֵן טֶפַח וּמֶחְצָה וְזֶה נוֹתֵן טֶפַח וּמֶחְצָה.  וְכָל הַשֵּׁעוּרִין הָאֵלּוּ, עֹבִי הַכּוֹתָל עִם הַסִּיד.</P>

<P><B>ב,כ</B>  וְהוֹאִיל וּמְקוֹם הַכּוֹתָל מִשֶּׁלִּשְׁנֵיהֶם--אִם נָפַל הַכּוֹתָל, הֲרֵי הַמָּקוֹם וְהָאֲבָנִים שֶׁלִּשְׁנֵיהֶם.  וְאַפִלּוּ נָפַל לִרְשׁוּת אֶחָד מֵהֶן, אוֹ שֶׁפִּנָּה אֶחָד מֵהֶן אֶת כָּל הָאֲבָנִים לִרְשׁוּתוֹ, וְטָעַן שֶׁמָּכַר לוֹ חֲבֵרוֹ חֶלְקוֹ, אוֹ נְתָנוֹ לוֹ בְּמַתָּנָה--אֵינוּ נֶאֱמָן; אֵלָא הֲרֵי הֶן בִּרְשׁוּת שְׁנֵיהֶם, עַד שֶׁיָּבִיא רְאָיָה.
<BR> </P>

<H2>הִלְכּוֹת שְׁכֵנִים פֵּרֶק ג</H2>

<P><B>ג,א</B>  כּוֹתַל חָצֵר הַמַּבְדִּיל בֵּין שְׁנֵי שֻׁתָּפִין שֶׁנָּפַל--יֵשׁ לְכָל אֶחָד מִשְּׁנֵיהֶם לָכֹף אֶת חֲבֵרוֹ לִבְנוֹתוֹ עַד גֹּבַהּ אַרְבַּע אַמּוֹת, כְּדֵי שֶׁלֹּא יִרְאוּ זֶה אֶת זֶה; אֲבָל יָתֵר עַל אַרְבַּע אַמּוֹת, אֵין מְחַיְּבִין אוֹתוֹ.</P>

<P><B>ג,ב</B>  רָצָה הָאֶחָד וְהִגְבִּיהַּ הַכּוֹתָל יָתֵר עַל אַרְבַּע אַמּוֹת--אִם בָּא חֲבֵרוֹ וּבָנָה כּוֹתָל אַחֵר גָּבוֹהַּ כְּנֶגֶד הַכּוֹתָל שֶׁבֵּינֵיהֶן, מְחַיְּבִין אוֹתוֹ לִתֵּן חֶלְקוֹ בַּגֹּבַהּ שֶׁכְּנֶגֶד כּוֹתָלוֹ.</P>

<P><B>ג,ג</B>  כֵּיצַד:  בָּנָה הָאֶחָד כּוֹתָל שֶׁבֵּינֵיהֶן, וְהִגְבִּיהוֹ עֶשֶׂר אַמּוֹת, וּבָא חֲבֵרוֹ וּבָנָה כּוֹתָל אֶחָד כְּנֶגְדוֹ אוֹ בְּצִדּוֹ לַעֲשׂוֹת לוֹ בַּיִת, וְהִגְבִּיהַּ הַכּוֹתָל הָאַחֵר שֵׁשׁ אַמּוֹת--מְחַיְּבִין אוֹתוֹ לִתֵּן חֶלְקוֹ בִּשְׁתֵי הָאַמּוֹת שֶׁהוֹסִיף עַל הָאַרְבַּע:  שֶׁהֲרֵי נִרְאֶה מִמַּעֲשָׂיו שְׁהוּא רוֹצֶה בָּהֶן.</P>

<P><B>ג,ד</B>  וְכֵן אִם חָקַק בְּרֹאשׁ הַכּוֹתָל שֶׁבֵּינֵיהֶן מָקוֹם לְהַנִּיחַ בּוֹ הַקּוֹרוֹת, אוֹ שֶׁבָּנָה עָלָיו קוֹרָה גְּדוֹלָה שֶׁהַקּוֹרוֹת נִשְׁעָנִין עָלֶיהָ--מְחַיְּבִין אוֹתוֹ לִתֵּן חֶלְקוֹ בְּשֵׁשׁ הָאַמּוֹת כֻּלָּן שֶׁהוֹסִיף חֲבֵרוֹ עַל הָאַרְבַּע, אַף עַל פִּי שֶׁלֹּא בָּנָה כְּנֶגֶד כָּל הַכּוֹתָל:  שֶׁהֲרֵי גִּלָּה דַּעְתּוֹ שְׁהוּא רוֹצֶה בְּכָל הַגֹּבַהּ הַזֶּה.</P>

<P><B>ג,ה</B>  [ב] אֶחָד מִן הַשֻּׁתָּפִין שֶׁבָּנָה הַכּוֹתָל הַמַּבְדִּיל בֵּינוֹ וּבֵין חֲבֵרוֹ עַד אַרְבַּע אַמּוֹת, וְתָבַע חֲבֵרוֹ לִתֵּן חֶלְקוֹ בַּהוֹצָאָה, וְאָמַר נָתַתִּי חֶלְקִי--הֲרֵי זֶה בְּחֶזְקַת שֶׁנָּתַן, וְנִשְׁבָּע הֶסֵּת שֶׁנָּתַן וְנִפְטָר:  עַד שֶׁיָּבִיא הַתּוֹבֵעַ רְאָיָה שֶׁלֹּא נָתַן.</P>

<P><B>ג,ו</B>  אֲבָל אִם בָּא לִתְבֹּעַ אוֹתוֹ לִתֵּן חֶלְקוֹ בְּהוֹצָאַת שְׁאָר הַגֹּבַהּ שֶׁהוֹסִיף עַל אַרְבַּע אַמּוֹת, מִפְּנֵי שֶׁסָּמַךְ לוֹ אוֹ כְּנֶגְדוֹ, וְאָמַר נָתַתִּי--אֵינוּ נֶאֱמָן, אֵלָא חֲבֵרוֹ נִשְׁבָּע בִּנְקִיטַת חֵפֶץ שֶׁלֹּא נָתַן לוֹ, וְנוֹטֵל מִמֶּנּוּ, כְּדִין כָּל הַנִּשְׁבָּעִין וְנוֹטְלִין:  עַד שֶׁיָּבִיא רְאָיָה זֶה שֶׁנָּתַן לוֹ.</P>

<P><B>ג,ז</B>  [ג] מִי שֶׁהָיְתָה לוֹ חֻרְבָה בֵּין חֻרְבוֹת חֲבֵרוֹ, וְעָמַד חֲבֵרוֹ וְגָדַר רוּחַ רִאשׁוֹנָה וּשְׁנִיָּה וּשְׁלִישִׁית, עַד שֶׁנִּמְצֵאת חֻרְבָה זוֹ מֻקֶּפֶת גָּדֵר מִשָּׁלוֹשׁ רוּחוֹתֶיהָ--אֵין מְחַיְּבִין אוֹתוֹ לִתֵּן מִן הַהוֹצָאָה כְּלוּם, שֶׁהֲרֵי לֹא הוֹעִיל לוֹ וַהֲרֵי חֻרְבָתוֹ פְּתוּחָה לִרְשׁוּת הָרַבִּים כְּשֶׁהָיְתָה.</P>

<P><B>ג,ח</B>  לְפִיכָּךְ אִם גָּדַר לוֹ רוּחַ רְבִיעִית, עַד שֶׁנִּמְצֵאת חֻרְבָתוֹ מֻקֶּפֶת גָּדֵר--מְגַלְגְּלִין עָלָיו אֶת הַכֹּל, וְנוֹתֵן חֲצִי הַהוֹצָאָה שֶׁהוֹצִיא זֶה בְּאַרְבַּע הָרוּחוֹת עַד אַרְבַּע אַמּוֹת:  וּבִלְבָד, שֶׁיִּהְיֶה מְקוֹם הַכּוֹתָל שֶׁלִּשְׁנֵיהֶם.  [ד] אֲבָל אִם הָיָה הַכּוֹתָל שֶׁלְּזֶה שֶׁבָּנָה, וּבְחֶלְקוֹ בָּנָה--יֵרָאֶה לִי שְׁאֵין מְגַלְגְּלִין עָלָיו אֵלָא דָּבָר מוּעָט כְּמוֹ שֶׁיִּרְאוּ הַדַּיָּנִין, שֶׁהֲרֵי אֵינוּ יָכוֹל לְהִשְׁתַּמַּשׁ בַּכּוֹתָלִים.</P>

<P><B>ג,ט</B>  וְכֵן אִם הַנִּקָּף עַצְמוֹ, הוּא שֶׁגָּדַר רוּחַ רְבִיעִית--הֲרֵי גִּלָּה דַּעְתּוֹ; וְנוֹתֵן חֲצִי הַהוֹצָאָה שֶׁלְּשָׁלוֹשׁ רוּחוֹת, אִם הָיוּ הַכּוֹתָלִים שֶׁלִּשְׁנֵיהֶם.  וְכֵן כָּל כַּיּוֹצֶא בְּזֶה.</P>

<P><B>ג,י</B>  [ה] שְׁנֵי בָּתִּים זֶה בְּצַד זֶה, וְהָיוּ גַּגֵּיהֶן עֲשׂוּיִין לְדִירָה, אַפִלּוּ הָיוּ בִּשְׁנֵי צִדֵּי רְשׁוּת הָרַבִּים--זֶה עוֹשֶׂה מַעֲקֶה לַחֲצִי גַּגּוֹ שְׁהוּא דָּר בּוֹ, וְזֶה עוֹשֶׂה מַעֲקֶה לַחֲצִי גַּגּוֹ שְׁהוּא דָּר בּוֹ:  זֶה שֶׁלֹּא כְּנֶגֶד זֶה וּמַעֲדִיף, כְּדֵי שֶׁלֹּא יִרְאוּ זֶה אֶת זֶה.  וְאַף עַל פִּי שֶׁבְּנֵי רְשׁוּת הָרַבִּים רוֹאִין אוֹתָן, יָכוֹל כָּל אֶחָד מֵהֶן לוֹמַר לַחֲבֵרוֹ, אֵלּוּ אֵין רוֹאִין אוֹתִי אֵלָא בַּיּוֹם בְּעֵת שֶׁאֶעֱמֹד עַל גַּגִּי, וְאַתָּה רוֹאֶה אוֹתִי תָּמִיד.</P>

<P><B>ג,יא</B>  [ו] גָּג הַסָּמוּךְ לַחֲצַר חֲבֵרוֹ, עוֹשֶׂה לוֹ מַעֲקֶה גָּבוֹהַּ אַרְבַּע אַמּוֹת.  אֲבָל בֵּין גָּג לְגָג מִשְּׁאָר הַגַּגִּין, אֵינוּ זָקוּק לְאַרְבַּע אַמּוֹת, שְׁאֵין בְּנֵי אָדָם דָּרִין בַּגַּגּוֹת, לְפִיכָּךְ אֵין בַּגַּגּוֹת הֶזֵּק רְאִיָּה; אֲבָל צָרִיךְ לַעֲשׂוֹת מְחִצָּה בֵּין שְׁנֵי הַגַּגִּין גְּבוֹהָה עֲשָׂרָה טְפָחִים, כְּדֵי שֶׁיִּתְפֹּס אוֹתוֹ כְּגַנָּב אִם נִכְנָס לִרְשׁוּתוֹ.</P>

<P><B>ג,יב</B>  [ז] שְׁתֵּי חֲצֵרוֹת זוֹ לְמַעְלָה מִזּוֹ, לֹא יֹאמַר הָעֶלְיוֹן הֲרֵינִי בּוֹנֶה מִכְּנֶגְדִּי וְעוֹלֶה; אֵלָא בּוֹנִים שְׁנֵיהֶם מִלְּמַטָּה וְעוֹלֶה, וּבוֹנֶה הָעֶלְיוֹן לְבַדּוֹ מִכְּנֶגְדּוֹ וּלְמַעְלָה.  וְאִם הָיְתָה חֲצֵרוֹ לְמַעְלָה מִגַּגּוֹ שֶׁלַּחֲבֵרוֹ, אֵין הָעֶלְיוֹן זָקוּק לַתַּחְתּוֹן כְּלָל.</P>

<P><B>ג,יג</B>  [ח] מִי שֶׁהָיָה כּוֹתָלוֹ סָמוּךְ לְגִנַּת חֲבֵרוֹ, וְנָפַל--כּוֹפִין אוֹתוֹ לְפַנּוֹת אֲבָנָיו.  אָמַר לוֹ הִגִּיעוּךָ, וַהֲרֵי הֶן שֶׁלָּךְ--אֵין שׁוֹמְעִין לוֹ.  וְאִם רָצָה בָּהֶן בַּעַל הַגִּנָּה, וְאָמַר לוֹ הִין--אִם פִּנָּה אוֹתָם--קָנָה, וְאֵינוּ יָכוֹל לַחְזֹר בּוֹ; וְאַפִלּוּ אָמַר לוֹ הֵא לָךְ יְצִיאוֹתֶיךָ, וְאֶטֹּל אֲבָנַי--אֵין שׁוֹמְעִין לוֹ.  אֲבָל אִם לֹא פִנָּה--לֹא קָנָה, שֶׁלֹּא אָמַר לוֹ אֵלָא לִדְחוֹתוֹ.</P>

<P><B>ג,יד</B>  [ט] חָמֵשׁ גִּנּוֹת הַמְּסַפְּקוֹת מַיִם מִמַּעְיָן אֶחָד, וְנִתְקַלְקַל הַמַּעְיָן--כֻּלָּן מְתַקְּנוֹת עִם הָעֶלְיוֹנָה.  נִמְצֵאת הַתַּחְתּוֹנָה מְתַקֶּנֶת עִם כֻּלָּן, וּמְתַקֶּנֶת לְעַצְמָהּ; וְהָרִאשׁוֹנָה אֵינָהּ מְתַקֶּנֶת עִם הַשְּׁנִיָּה, וְלֹא מִשְּׁנִיָּה וּלְמַטָּה.</P>

<P><B>ג,טו</B>  וְכֵן חָמֵשׁ חֲצֵרוֹת שֶׁשּׁוֹפְכוֹת מַיִם לְבִיב אֶחָד, וְנִתְקַלְקַל הַבִּיב--כֻּלָּן מְתַקְּנוֹת עִם הַתַּחְתּוֹנָה.  נִמְצֵאת הָעֶלְיוֹנָה מְתַקֶּנֶת עִם כֻּלָּן, וּמְתַקֶּנֶת לְעַצְמָהּ; וְהַתַּחְתּוֹנָה אֵינָהּ מְתַקֶּנֶת עִם הַשְּׁנִיָּה לָהּ, וְלֹא מִשְּׁנִיָּה וּלְמַעְלָה.</P>

<P><B>ג,טז</B>  [י] בְּנֵי הַנָּהָר מַשְׁקִין עַל הַסֵּדֶר:  רָצָה אֶחָד מֵהֶן לִסְכֹּר כְּדֵי שֶׁיַּחְזִיר לוֹ הַמַּיִם וְיַשְׁקֶה תְּחִלָּה, וְאַחַר כָּךְ יִפְתַּח, וְאַחֵר רוֹצֶה לְהַשְׁקוֹת תְּחִלָּה--כָּל הַמִּתְגַּבֵּר זָכָה.  וּבוֹר הַקָּרוֹב לָאַמָּה מִתְמַלֵּא רִאשׁוֹן, מִפְּנֵי דַּרְכֵּי שָׁלוֹם.
<BR> </P>

<H2>הִלְכּוֹת שְׁכֵנִים פֵּרֶק ד</H2>

<P><B>ד,א</B>  מִי שֶׁהָיְתָה לוֹ עֲלִיָּה לְמַעְלָה מִבֵּיתוֹ שֶׁלַּחֲבֵרוֹ, וְנָפַל כּוֹתָל מִכּוֹתָלֵי הַבַּיִת--אֵין בַּעַל הָעֲלִיָּה נוֹתֵן לוֹ בִּיצִיאוֹתָיו כְּלוּם, וְכוֹפֶה אֶת בַּעַל הַבַּיִת לִבְנוֹתוֹ כְּשֶׁהָיָה; אֲבָל אֵין בַּעַל הַבַּיִת כּוֹפֶה לְבַעַל הָעֲלִיָּה לִבְנוֹת כּוֹתַל עֲלִיָּה שֶׁנָּפַל.  וְהַתַּקְרָה שֶׁלַּבַּיִת, הֲרֵי הִיא שֶׁלְּבַעַל הַבַּיִת; וְהַמַּעְזֵבָה שֶׁעַל הַתַּקְרָה, הֲרֵי הִיא שֶׁלְּבַעַל הָעֲלִיָּה.</P>

<P><B>ד,ב</B>  נָפְלוּ שְׁתֵּיהֶן, הַבַּיִת וְהָעֲלִיָּה--הֲרֵי שְׁנֵיהֶם חוֹלְקִין בָּעֵצִים וּבָאֲבָנִים וּבֶעָפָר.  וְאִם נִשְׁתַּבְּרוּ מִקְצַת הָאֲבָנִים, רוֹאִין אֵיזוֹ רְאוּיוֹת לְהִשְׁתַּבַּר, אִם אַבְנֵי הַבַּיִת, אוֹ אַבְנֵי הָעֲלִיָּה; וְדָבָר זֶה יִוָּדַע מִדֶּרֶךְ הַנְּפִילָה:  אִם נָפַל הָעֶלְיוֹן עַל הַתַּחְתּוֹן וַהֲרָסוֹ, אוֹ נִשְׁמַט הַתַּחְתּוֹן וְנָפַל הָעֶלְיוֹן וְנֶהְרַס.  וְאִם אֵינָן יוֹדְעִין כֵּיצַד נָפַל, חוֹלְקִין הָאֲבָנִים הַשְּׁלֵמוֹת וְהַשְּׁבוּרוֹת.</P>

<P><B>ד,ג</B>  אָמַר בַּעַל הָעֲלִיָּה לְבַעַל הַבַּיִת לִבְנוֹת הַבַּיִת כְּדֵי שֶׁיִּבְנֶה עֲלִיָּתוֹ עַל גַּבָּיו, וְהוּא אֵינוּ רוֹצֶה--הֲרֵי בַּעַל הָעֲלִיָּה בּוֹנֶה אֶת הַבַּיִת כְּשֶׁהָיָה, וְיוֹשֵׁב וְדָר בְּתוֹכוֹ עַד שֶׁיִּתֵּן לוֹ אֶת כָּל יְצִיאוֹתָיו; וְאַחַר כָּךְ יֵצֵא וְיִבְנֶה עֲלִיָּתוֹ, אִם רָצָה.  [ד] וְאִם אֵין אֶחָד מֵהֶן יָכוֹל לִבְנוֹת--בַּעַל הָעֲלִיָּה נוֹטֵל שְׁלִישׁ הַקַּרְקָע, וּבַעַל הַבַּיִת שְׁנֵי שְׁלִישִׁים.</P>

<P><B>ד,ד</B>  [ה] רָצָה בַּעַל הַבַּיִת לִבְנוֹת בֵּיתוֹ, בּוֹנֶה אוֹתוֹ כְּשֶׁהָיָה.  וְאִם בָּא לְשַׁנּוֹת בַּכּוֹתָלִים--אִם חִזַּק אוֹתָן וְהִרְבָּה בְּרָחְבָּן יָתֵר מִמַּה שֶׁהָיוּ, שׁוֹמְעִין לוֹ; רָצָה לְמַעַט בְּרָחְבָּן אוֹ לִפְחֹת מֵחָזְקָן, כְּגוֹן שֶׁהָיוּ אֲבָנִים וּבִקַּשׁ לְהַחְזִירָן לְבֵנִים וְכַיּוֹצֶא בְּזֶה--אֵין שׁוֹמְעִין לוֹ.</P>

<P><B>ד,ה</B>  בָּא לְשַׁנּוֹת הַתַּקְרָה לְקוֹרוֹת כְּבֵדִין וַחֲזָקִין, שׁוֹמְעִין לוֹ; פָּחוּת מִמַּה שֶׁהָיוּ, אֵין שׁוֹמְעִין לוֹ.  הִרְבָּה בַּחַלּוֹנוֹת אוֹ שֶׁהוֹסִיף בְּגֹבַהּ הַבַּיִת, אֵין שׁוֹמְעִין לוֹ; מִעַט בַּחַלּוֹנוֹת אוֹ שֶׁמִּעַט בְּגֹבַהּ הַבַּיִת, שׁוֹמְעִין לוֹ.</P>

<P><B>ד,ו</B>  וְכֵן בַּעַל הָעֲלִיָּה בּוֹנֶה אוֹתָהּ, אִם רָצָה, כְּשֶׁהָיְתָה.  וְאִם בָּא לְשַׁנּוֹת אֶת הַכּוֹתָלִים לְהַרְחִיב וּלְחַזַּק--אֵין שׁוֹמְעִין לוֹ, מִפְּנֵי שְׁהוּא מַכְבִּיד עַל כּוֹתָלֵי הַתַּחְתּוֹן; אֲבָל לְמַעַט מֵהֶן, שׁוֹמְעִין לוֹ.</P>

<P><B>ד,ז</B>  וְכֵן בְּקוֹרוֹת תַּקְרַת הָעֲלִיָּה--אִם שִׁנָּה אוֹתָם לְקַלִּים מִמַּה שֶׁהָיוּ, שׁוֹמְעִין לוֹ; לִכְבֵדִים מֵהֶן, אֵין שׁוֹמְעִין לוֹ.  הִרְבָּה בַּחַלּוֹנוֹת אוֹ שֶׁמִּעַט בְּגֹבַהּ הָעֲלִיָּה, שׁוֹמְעִין לוֹ; אֲבָל אִם מִעַט בַּחַלּוֹנוֹת אוֹ שֶׁהִרְבָּה בְּגָבְהָהּ, אֵין שׁוֹמְעִין לוֹ.</P>

<P><B>ד,ח</B>  [ו] נִדַּלְדְּלוּ קוֹרוֹת הַבַּיִת, וְיָרְדוּ לְאַוֵּיר הַבַּיִת--אִם הִגִּיעוּ לְתוֹךְ עֲשָׂרָה טְפָחִים, סוֹתֵר וּבוֹנֶה; וְאִם לֹא הִגִּיעוּ, יָכוֹל בַּעַל הָעֲלִיָּה לְעַכַּב עָלָיו.  וְאַפִלּוּ אָמַר לוֹ בַּעַל הַבַּיִת הֲרֵינִי אֶשְׂכֹּר לָךְ מָקוֹם כְּדֵי שֶׁתָּדוּר בּוֹ עַד שֶׁאֲתַקַּן הַתַּקְרָה--אֵין שׁוֹמְעִין לוֹ, שֶׁהֲרֵי אוֹמֵר לוֹ אֵין מֵרְצוֹנִי שֶׁאֶטְרַח מִמָּקוֹם לְמָקוֹם כְּדֵי שֶׁתְּתַקַּן אַתָּה אֶת בֵּיתָךְ.</P>

<P><B>ד,ט</B>  [ז] הִתְנוּ בֵּינֵיהֶם עַל דָּבָר זֶה אִם נִשְׁאַר בְּגֹבַהּ הַבַּיִת כָּל שֶׁיִּקַּח אָדָם חֲבִלָּה בֵּינוֹנִית עַל רֹאשׁוֹ, וְיִכָּנֵס בָּהּ תַּחַת קוֹרוֹת אֵלּוּ שֶׁנֶּעֶקְמוּ--אֵינוּ סוֹתֵר; וְאִם אֵינוּ יָכוֹל לְהִכָּנֵס בָּהּ, עַד שֶׁיָּכֹף אֶת רֹאשׁוֹ--סוֹתֵר וּמְתַקֵּן וּבוֹנֶה.  וְאֵין בַּעַל הָעֲלִיָּה יָכוֹל לְעַכַּב, שֶׁהֲרֵי הִתְנוּ בֵּינֵיהֶם תְּחִלָּה.</P>

<P><B>ד,י</B>  [ח] בֵּית הַבַּד שְׁהוּא בָּנוּי בְּעֹבִי הָהָר, וְגִנַּת אֶחָד עַל גַּבָּיו, וְנִפְחֲתוּ שְׁמֵי בֵּית הַבַּד בְּאַרְבָּעָה טְפָחִים אוֹ יָתֵר--הֲרֵי בַּעַל הַגִּנָּה יוֹרֵד וְזוֹרֵעַ לְמַטָּה, עַד שֶׁיַּעֲשֶׂה זֶה לְבֵית בַּדּוֹ כִּיפִין, וִיתַקַּן הָעֶלְיוֹן קַרְקַע גִּנָּתוֹ, וְיִזְרַע כָּל גִּנָּתוֹ.</P>

<P><B>ד,יא</B>  [ט] שְׁתֵּי גִּנּוֹת זוֹ עַל גַּבֵּי זוֹ, וְהַיָּרָק בִּנְתַּיִם בְּגֹבַהּ עֹבִי הָאָרֶץ שֶׁבֵּינֵיהֶם--כָּל שֶׁהָעֶלְיוֹן יָכוֹל לִפְשֹׁט אֶת יָדוֹ וְלִטֹּל אוֹתוֹ מֵעִיקָרוֹ, הֲרֵי הוּא שֶׁלּוֹ, וּבִלְבָד, שֶׁלֹּא יֶאֱנֹס עַצְמוֹ; וְהַשְּׁאָר, שֶׁלַּתַּחְתּוֹן.  הָיָה מַגִּיעַ לְנוֹפוֹ, וְאֵינוּ מַגִּיעַ לְעִיקָרוֹ--לֹא יִטֹּל הָעֶלְיוֹן; וְאִם נָטַל, אֵין מוֹצִיאִין מִיָּדוֹ.  אֲבָל הָאִילָן הָעוֹמֵד עַל הַמְּצָר--אַף עַל פִּי שְׁהוּא נוֹטֶה לְתוֹךְ שָׂדֶה אֶחָד מֵהֶן, הֲרֵי שְׁנֵיהֶם חוֹלְקִין בְּפֵרוֹתָיו.</P>

<P><B>ד,יב</B>  [י] שָׁטַף נָהָר זֵיתָיו, וּשְׁתָלָם בְּתוֹךְ שְׂדֵה חֲבֵרוֹ, וְאָמַר הַלָּה זֵיתַי אֲנִי נוֹטֵל--אֵין שׁוֹמְעִין לוֹ, מִשּׁוֹם יִשּׁוּב הָאָרֶץ; אֵלָא יַעַמְדוּ בִּמְקוֹמָן.  וְאִם עֲקָרָן הַנָּהָר בְּגוּשֵׁיהֶן כְּשֶׁשְּׁתָלָן--יְחַלְּקוּ הַפֵּרוֹת בַּעַל הַשָּׂדֶה עִם בַּעַל הַזֵּיתִים, כָּל שָׁלוֹשׁ שָׁנִים; וּלְאַחַר שָׁלוֹשׁ, הַכֹּל לְבַעַל הַשָּׂדֶה.  וְאִם לֹא נֶעֶקְרוּ בְּגוּשֵׁיהֶן, הַכֹּל לְבַעַל הַקַּרְקָע מִיָּד.</P>

<P><B>ד,יג</B>  [יא] כַּיּוֹצֶא בּוֹ הַמּוֹכֵר זֵיתָיו לְעֵצִים--אִם פָּסַק עִמּוֹ לָקֹץ מִיָּד--כָּל הַפֵּרוֹת שֶׁיַּעֲשׂוּ, הֲרֵי הֶן לְבַעַל הַקַּרְקָע; וְאִם הִתְנָה עִמּוֹ שָׁיָּקֹץ כָּל זְמָן שֶׁיִּרְצֶה--הֲרֵי כָּל הַפֵּרוֹת שֶׁיּוֹצִיאוּ, לְבַעַל הָעֵצִים.  מָכַר סְתָם--אִם עָשׂוּ פָּחוּת מֵרְבִיעִית לִסְאָה חוּץ מִן הַהוֹצָאָה, הֲרֵי אֵלּוּ שֶׁלְּבַעַל הַזֵּיתִים; עָשׂוּ רְבִיעִית לִסְאָה חוּץ מִן הַהוֹצָאָה, הֲרֵי אֵלּוּ יַחְלֹקוּ.
<BR> </P>

<H2>הִלְכּוֹת שְׁכֵנִים פֵּרֶק ה</H2>

<P><B>ה,א</B>  חֲצַר הַשֻּׁתָּפִין--כָּל אֶחָד מֵהֶן כּוֹפֶה אֶת חֲבֵרוֹ לַעֲשׂוֹת לָהּ בֵּית שַׁעַר וְדֶלֶת, וְכֵן כָּל הַדְּבָרִים שֶׁהֶחָצֵר צְרִיכָה לָהֶם צֹרֶךְ גָּדוֹל, אוֹ דְּבָרִים שֶׁנָּהֲגוּ בְּנֵי הַמְּדִינָה לַעֲשׂוֹתָם.  אֲבָל שְׁאָר הַדְּבָרִים, כְּגוֹן צִיּוּר וְכִיּוּר וְכַיּוֹצֶא בָּהֶן--אֵינוּ כּוֹפֵהוּ.  עָשָׂה אֶחָד מֵהֶן מֵעַצְמוֹ--אִם יְגַלֶּה הַשֵּׁנִי דַּעְתּוֹ שֶׁנּוֹחַ לוֹ בְּמַה שֶׁעָשָׂה חֲבֵרוֹ, מְגַלְגְּלִין עָלָיו אֶת הַכֹּל וְנוֹתֵן חֶלְקוֹ בַּהוֹצָאָה.</P>

<P><B>ה,ב</B>  מִי שֶׁיֵּשׁ לוֹ בַּיִת בְּחָצֵר אַחֶרֶת--בְּנֵי חָצֵר מְשַׁעְבְּדִין אוֹתוֹ לַעֲשׂוֹת עִמָּהֶם דֶּלֶת וּנְגָר וּמַנְעוּל, אֲבָל בִּשְׁאָר הַדְּבָרִים אֵין מְשַׁעְבְּדִין אוֹתוֹ; וְאִם הָיָה שָׁרוּי עִמָּהֶם בְּאוֹתָהּ חָצֵר, מְשַׁעְבְּדִין אוֹתוֹ עַל הַכֹּל.</P>

<P><B>ה,ג</B>  אֶחָד מִן הַשֻּׁתָּפִין בֶּחָצֵר שֶׁבִּקַּשׁ לְהַעְמִיד בָּהּ בְּהֵמָה אוֹ רֵחַיִם, אוֹ לְגַדַּל בָּהּ תֻּרְנְגוֹלִין--חֲבֵרוֹ מְעַכֵּב עָלָיו.  וְכֵן שְׁאָר הַדְּבָרִים שְׁאֵין דֶּרֶךְ אַנְשֵׁי הַמָּקוֹם לַעֲשׂוֹתָן בְּחַצְרוֹתֵיהֶן, בְּכֻלָּן הַשֻּׁתָּפִין מְעַכְּבִין זֶה עַל זֶה--חוּץ מִן הַכְּבִיסָה, לְפִי שְׁאֵין דַּרְכָּן שֶׁלִּבְנוֹת יִשְׂרָאֵל לְהִתְבַּזּוֹת עַל גַּב הַנָּהָר.</P>

<P><B>ה,ד</B>  אֶחָד חֲצַר הַשֻּׁתָּפִין, וְאֶחָד מָבוֹי שְׁאֵינוּ מְפֻלָּשׁ--כָּל בְּנֵי הַמָּבוֹי מְעַכְּבִין זֶה עַל זֶה שֶׁלֹּא לְהִשְׁתַּמַּשׁ בַּמָּבוֹי, אֵלָא בִּדְבָרִים שֶׁדֶּרֶךְ בְּנֵי הַמְּדִינָה לְהִשְׁתַּמַּשׁ בָּהֶן בַּמְּבוֹאוֹת.</P>

<P><B>ה,ה</B>  אֶחָד מִן הַשֻּׁתָּפִין בֶּחָצֵר שֶׁהִעְמִיד בְּהֵמָה אוֹ רֵחַיִם וְכַיּוֹצֶא בָּהֶן בֶּחָצֵר, וְלֹא מִחָה בּוֹ שֻׁתָּפוֹ--הֲרֵי זֶה מְעַכֵּב עָלָיו, כָּל זְמָן שֶׁיִּרְצֶה.  וְאִם הִעְמִיד בִּפְנֵי בְּהֵמָה זוֹ וְכַיּוֹצֶא בָּהּ מְחִצָּה גְּבוֹהָה עֲשָׂרָה טְפָחִים, הִחְזִיק:  שֶׁהַשֻּׁתָּפִין מַקְפִּידִין עַל הַמְּחִצָּה; וְהוֹאִיל וְהִנִּיחוֹ, מָחַל.</P>

<P><B>ה,ו</B>  בַּמֶּה דְּבָרִים אֲמוּרִים, בַּחֲצַר הַשֻּׁתָּפִין.  אֲבָל בַּחֲצַר חֲבֵרוֹ--אַפִלּוּ הִעְמִיד בְּהֶמְתּוֹ וְעָשָׂה לָהּ מְחִצָּה, לֹא הִחְזִיק:  שֶׁהַדָּבָר יָדוּעַ שְׁאֵין זוֹ אֵלָא דֶּרֶךְ שְׁאֵלָה.  וְהוּא הַדִּין לְכָל מַעְמִיד תַּנּוּר וְכִירַיִם וּמְגַדֵּל תֻּרְנְגוֹלִין וְכַיּוֹצֶא בָּהֶן--שְׁאִם תֹּאמַר הִחְזִיק, אֵין לָךְ אָדָם שֶׁמַּשְׁאִיל מָקוֹם לַחֲבֵרוֹ.</P>

<P><B>ה,ז</B>  [ו] אֶחָד מִן הַשֻּׁתָּפִין שֶׁבִּקַּשׁ לִפְתֹּחַ לוֹ חַלּוֹן בְּתוֹךְ בֵּיתוֹ לֶחָצֵר--חֲבֵרוֹ מְעַכֵּב עָלָיו, מִפְּנֵי שֶׁמִּסְתַּכֵּל בּוֹ מִמֶּנּוּ; וְאִם פָּתַח, יִסְתֹּם.  וְכֵן לֹא יִפְתְּחוּ הַשֻּׁתָּפִין בַּחֲצֵרָן פֶּתַח בַּיִת כְּנֶגֶד פֶּתַח בַּיִת, אוֹ חַלּוֹן כְּנֶגֶד חַלּוֹן; אֲבָל פּוֹתֵחַ אָדָם לִרְשׁוּת הָרַבִּים פֶּתַח כְּנֶגֶד פֶּתַח וְחַלּוֹן כְּנֶגֶד חַלּוֹן, מִפְּנֵי שְׁהוּא אוֹמֵר לוֹ הֲרֵינִי כְּאַחַד מִבְּנֵי רְשׁוּת הָרַבִּים שֶׁרוֹאִין אוֹתָךְ.</P>

<P><B>ה,ח</B>  [ז] אַף עַל פִּי כֵן לֹא יִפְתַּח אָדָם חָנוּת כְּנֶגֶד פֶּתַח חֲצַר חֲבֵרוֹ, שֶׁזֶּה הֶזֵּק קָבוּעַ תָּמִיד:  שֶׁהֲרֵי בְּנֵי רְשׁוּת הָרַבִּים עוֹבְרִים וְשָׁבִים; וְזֶה יוֹשֵׁב בְּחָנוּתוֹ כָּל הַיּוֹם, וּמַבִּיט בְּפֶתַח חֲבֵרוֹ.</P>

<P><B>ה,ט</B>  [ח] אֶחָד מִן הַשֻּׁתָּפִין בֶּחָצֵר שֶׁלָּקַח בַּיִת בְּחָצֵר אַחֶרֶת, אֵינוּ יָכוֹל לִפְתֹּחַ פִּתְחוֹ לַחֲצַר הַשֻּׁתָּפִין שֶׁלּוֹ.  אַפִלּוּ בָּנָה עֲלִיָּה עַל גַּג בֵּיתוֹ--לֹא יַעֲשֶׂה לָהּ פֶּתַח לְתוֹךְ הֶחָצֵר, לְפִי שֶׁמַּרְבֶּה עֲלֵיהֶן אֶת הַדֶּרֶךְ:  שֶׁהֲרֵי הָיָה לְזֶה שָׁכֵן אֶחָד, וְנַעֲשׂוּ לוֹ שְׁכֵנִים הַרְבֵּה.  אֲבָל פּוֹתֵחַ הוּא פֶּתַח הָעֲלִיָּה לְתוֹךְ בֵּיתוֹ; וְאִם רָצָה לַחְלֹק חַדְרוֹ לִשְׁנַיִם, חוֹלֵק.</P>

<P><B>ה,י</B>  [ט] מִכָּאן אַתָּה לָמֵד שֶׁאֶחָד מִן הַשֻּׁתָּפִין שֶׁהֵבִיא אֶצְלוֹ לְבֵיתוֹ אַנְשֵׁי בַּיִת אַחֵר--יֵשׁ לַחֲבֵרוֹ לְעַכַּב עָלָיו, מִפְּנֵי שֶׁמַּרְבֶּה עָלָיו אֶת הַדֶּרֶךְ.  וְכֵן הַשּׂוֹכֵר בֵּיתוֹ לְבַעַל בַּיִת אַחֵר, וְהֵבִיא עִמּוֹ קְרוֹבָיו וּמְיֻדָּעָיו לִשְׁכֹּן עִמּוֹ כְּאֶחָד בְּבַיִת זֶה--הֲרֵי הַמַּשְׂכִּיר מְעַכֵּב עָלָיו.</P>

<P><B>ה,יא</B>  [י] הָיָה פֶּתַח שֶׁלְּאֶחָד מִן הַשֻּׁתָּפִין קָטָן, אֵינוּ יָכוֹל לְהַרְחִיבוֹ--שֶׁהֲרֵי שֻׁתָּפוֹ אוֹמֵר לוֹ בְּפֶתַח קָטָן אֲנִי יָכוֹל לְהִסָּתֵר מִמָּךְ בְּשָׁעַת תַּשְׁמִישִׁי, וְאֵינִי יָכוֹל לְהִסָּתֵר מִמָּךְ בְּפֶתַח גָּדוֹל.  וְכֵן אִם הָיָה הַפֶּתַח גָּדוֹל, לֹא יַעֲשֶׂנּוּ שְׁנַיִם--שְׁהוּא אוֹמֵר לוֹ בְּפֶתַח אֶחָד אֲנִי יָכוֹל לְהִסָּתֵר, בִּשְׁנַיִם אֵינִי יָכוֹל.</P>

<P><B>ה,יב</B>  [יא] אֲבָל מִי שֶׁיֵּשׁ לוֹ פֶּתַח קָטָן לִרְשׁוּת הָרַבִּים, וְרָצָה לְהַרְחִיבוֹ, אוֹ הָיָה רָחֵב, וְרָצָה לַעֲשׂוֹתוֹ שְׁנַיִם--אֵין חֲבֵרוֹ שֶׁכְּנֶגְדוֹ מְעַכֵּב עָלָיו; וְאֵין צָרִיךְ לוֹמַר בְּנֵי רְשׁוּת הָרַבִּים, שְׁאֵינָן יְכוּלִין לְעַכַּב עָלָיו.</P>

<P><B>ה,יג</B>  [יב] כּוֹפִין בְּנֵי מָבוֹי זֶה אֶת זֶה לַעֲשׂוֹת לָהֶן לֶחִי וְקוֹרָה לַמָּבוֹי.  [יג] וּמִי שֶׁיֵּשׁ לוֹ פֶּתַח בַּמָּבוֹי--אֵין בְּנֵי מָבוֹי כּוֹפִין אוֹתוֹ לַעֲשׂוֹת דֶּלֶת לַמָּבוֹי, שֶׁיָּכוֹל לוֹמַר רְצוֹנִי שֶׁאִכָּנֵס בַּחֲבִלָּתִי עַד פִּתְחִי.  וּמָבוֹי הַמְּפֻלָּשׁ לִרְשׁוּת הָרַבִּים, וּבִקְּשׁוּ בְּנֵי הַמָּבוֹי לְהַעְמִיד לָהֶם דְּלָתוֹת--בְּנֵי רְשׁוּת הָרַבִּים מְעַכְּבִין עֲלֵיהֶם, שֶׁפְּעָמִים דּוֹחֲקִין הָרַבִּים וְנִכְנָסִין בּוֹ.</P>

<P><B>ה,יד</B>  מִי שֶׁבִּקַּשׁ לִפְתֹּחַ לוֹ פֶּתַח בְּמָבוֹי שְׁאֵינוּ מְפֻלָּשׁ--בְּנֵי מָבוֹי מְעַכְּבִין עָלָיו, מִפְּנֵי שֶׁמַּרְבֶּה עֲלֵיהֶם אֶת הַדֶּרֶךְ; וְאִם הָיָה מָבוֹי מְפֻלָּשׁ, פּוֹתֵחַ כָּל פֶּתַח שֶׁיִּרְצֶה לְכַתְּחִלָּה.</P>

<P><B>ה,טו</B>  הָיָה לוֹ פֶּתַח סָתוּם בְּמָבוֹי שְׁאֵינוּ מְפֻלָּשׁ, הֲרֵי זֶה פּוֹתְחוֹ בְּכָל עֵת שֶׁיִּרְצֶה; וְאִם פָּרַץ אֶת פְּצִימָיו, בְּנֵי הַמָּבוֹי מְעַכְּבִין עָלָיו.</P>

<P><B>ה,טז</B>  וְכֵן אֶחָד מִבְּנֵי מָבוֹי שֶׁבִּקַּשׁ לִסְתֹּם פִּתְחוֹ, וּלְהַחְזִירוֹ לְמָבוֹי אַחֵר--בְּנֵי הַמָּבוֹי מְעַכְּבִין עָלָיו, שֶׁמֶּא יָבוֹא לָהֶן מַס וּמִתְמַעֵט מֵחֶלְקָן מִן הַמַּס הַקָּצוּב עַל בְּנֵי הַמָּבוֹי.  לְפִיכָּךְ מְקוֹם שְׁאֵין הַמַּס קָצוּב עַל בְּנֵי הַמָּבוֹי, הֲרֵי זֶה סוֹתֵם פִּתְחוֹ בְּכָל עֵת שֶׁיִּרְצֶה.</P>

<P><B>ה,יז</B>  [טז] חָמֵשׁ חֲצֵרוֹת הַפְּתוּחוֹת לְמָבוֹי שְׁאֵינוּ מְפֻלָּשׁ--כֻּלָּן מִשְׁתַּמְּשׁוֹת עִם הַחִיצוֹנָה, וְהַחִיצוֹנָה מִשְׁתַּמֶּשֶׁת לְעַצְמָהּ.  וְכֵן הַשְּׁנִיָּה מִשְׁתַּמֶּשֶׁת לְעַצְמָהּ, וּמִשְׁתַּמֶּשֶׁת עִם הַחִיצוֹנָה, וְאֵינָהּ מִשְׁתַּמֶּשֶׁת עִם הַשְּׁאָר.  נִמְצֵאת הַפְּנִימִית מִשְׁתַּמֶּשֶׁת עִם כֻּלָּן, וּמִשְׁתַּמֶּשֶׁת לְעַצְמָהּ.</P>

<P><B>ה,יח</B>  לְפִיכָּךְ אִם בָּנָה בַּעַל הַשְּׁנִיָּה אִצְטַבָּה כְּנֶגֶד פִּתְחוֹ, וּסְתָמוֹ--אֵין הַחִיצוֹנָה יְכוּלָה לְעַכַּב עָלָיו.  אֲבָל כָּל הַפְּנִימִיּוֹת מְעַכְּבוֹת עָלָיו, מִפְּנֵי שֶׁמַּרְבֶּה לָהֶן בְּאֹרֶךְ הַדֶּרֶךְ, שֶׁהֲרֵי מַקִּיפִין הָאִצְטַבָּה.  וְכֵן בַּעַל הַשְּׁנִיָּה שֶׁפָּתַח לַחֲצֵרוֹ פֶּתַח שֵׁנִי בֵּינוֹ וּבֵין הַחִיצוֹנָה--אֵין הַחִיצוֹנָה מְעַכֶּבֶת עָלָיו, שְׁאֵין לָהּ לְהִשְׁתַּמַּשׁ אֵלָא מִפִּתְחָהּ וְלַחוּץ; אֲבָל אִם פָּתַח פֶּתַח הַשֵּׁנִי בֵּינוֹ וּבֵין הַשְּׁלִישִׁית--הַפְּנִימִיּוֹת מְעַכְּבוֹת עָלָיו, שְׁאֵין לוֹ לְהִשְׁתַּמַּשׁ בַּמָּבוֹי אֵלָא מִפֶּתַח חֲצֵרוֹ הָרִאשׁוֹן וְלַחוּץ.  וְכֵן הַדִּין בְּכֻלָּן.
<BR> </P>

<H2>הִלְכּוֹת שְׁכֵנִים פֵּרֶק ו</H2>

<P><B>ו,א</B>  כּוֹפין בְּנֵי הָעִיר זֶה אֶת זֶה לַעֲשׂוֹת חוֹמָה דְּלָתַיִם וּבְרִיחַ לָעִיר, וְלִבְנוֹת לָהֶן בֵּית הַכְּנֶסֶת, וְלִקְנוֹת סֵפֶר תּוֹרָה נְבִיאִים וּכְתוּבִים כְּדֵי שֶׁיִּקְרָא בָּהֶן כָּל מִי שֶׁיִּרְצֶה לִקְרוֹת מִן הַצִּבּוּר.</P>

<P><B>ו,ב</B>  מִי שֶׁלָּקַח עִיר בְּאֶרֶץ יִשְׂרָאֵל, כּוֹפין אוֹתוֹ בֵּית דִּין לִקַּח לוֹ דֶּרֶךְ מֵאַרְבַּע רוּחוֹתֶיהָ מִשּׁוֹם יִשּׁוּב אֶרֶץ יִשְׂרָאֵל.  וְכוֹפִין בְּנֵי בִּקְעָה זֶה אֶת זֶה לַעֲשׂוֹת בֵּינֵיהֶם חָרִיץ וּבֶן חָרִיץ.</P>

<P><B>ו,ג</B>  מִי שֶׁיֵּשׁ לוֹ חָצֵר בְּעִיר אַחֶרֶת, בְּנֵי הָעִיר מְשַׁעְבְּדִין אוֹתוֹ לַחְפֹּר עִמָּהֶם בּוֹרוֹת שִׁיחִין וּמְעָרוֹת וְאַמַּת הַמַּיִם; אֲבָל בִּשְׁאָר כָּל הַדְּבָרִים, אֵין מְשַׁעְבְּדִין אוֹתוֹ.  וְאִם הָיָה שָׁרוּי עִמָּהֶם בְּאוֹתָהּ הָעִיר, מְשַׁעְבְּדִין אוֹתוֹ עַל הַכֹּל.</P>

<P><B>ו,ד</B>  כִּשְׁהֶן גּוֹבִין מֵאַנְשֵׁי הָעִיר לִבְנוֹת הַחוֹמָה, גּוֹבִין לְפִי קְרִיבַת הַבָּתִּים מִן הַחוֹמָה:  כָּל הַסָּמוּךְ לַחוֹמָה, נוֹתֵן יָתֵר.  [ה] וְכָל הַדָּר בָּעִיר שְׁנֵים עָשָׂר חֹדֶשׁ, אוֹ שֶׁקָּנָה בָּהּ בֵּית דִּירָה--נוֹתֵן עִם בְּנֵי הָעִיר בְּכָל הַדְּבָרִים שֶׁצְּרִיכִין לְתִקּוּן הַחוֹמָה וְהַדְּלָתוֹת וּשְׂכַר הַפָּרָשִׁין הַשּׁוֹמְרִין אֶת הַמְּדִינָה, וְכָל כַּיּוֹצֶא בְּאֵלּוּ מִדְּבָרִים שֶׁשּׁוֹמְרִין אֶת הָעִיר.</P>

<P><B>ו,ה</B>  [ו] כָּל הַדְּבָרִים שֶׁצְּרִיכִין לִשְׁמִירַת הָעִיר--לוֹקְחִין מִכָּל אַנְשֵׁי הָעִיר, וְאַפִלּוּ מִן הַיְּתוֹמִים:  חוּץ מִתַּלְמִידֵי חֲכָמִים, לְפִי שְׁאֵין תַּלְמִידִי הַחֲכָמִים צְרִיכִין שְׁמִירָה--הַתּוֹרָה שׁוֹמַרְתָּן.  אֲבָל לְתִקּוּן הַדְּרָכִים וְהָרְחוֹבוֹת, אַפִלּוּ מִן הַחֲכָמִים.  וְאִם כָּל הָעָם יוֹצְאִין וּמְתַקְּנִין בְּעַצְמָן--לֹא יֵצְאוּ תַּלְמִידֵי חֲכָמִים עִמָּהֶן, שְׁאֵין דֶּרֶךְ תַּלְמִידֵי חֲכָמִים לְהִזְדַּלְזַל בִּפְנֵי עַמֵּי הָאָרֶץ.</P>

<P><B>ו,ו</B>  [ז] הָיוּ חוֹפְרִין נָהָר לְהָבִיא בּוֹ מַיִם לַמְּדִינָה--גּוֹבִין אַף מִן הַיְּתוֹמִים, שֶׁזּוֹ זְכוּת לָהֶם כְּדֵי שֶׁיַּשְׁקוּ מִמֶּנּוּ שְׂדוֹתֵיהֶם וְכַרְמֵיהֶם; לְפִיכָּךְ אִם אֵרַע לָהֶם דָּבָר, וְלֹא בָאוּ הַמַּיִם, הוֹאִיל וְלֹא נִהְנוּ הַיְּתוֹמִים, מַחְזִירִין לָהֶם כָּל מַה שֶׁנִּלְקַח מֵהֶן.  וְכֵן כָּל כַּיּוֹצֶא בְּזֶה.</P>

<P><B>ו,ז</B>  [ח] כּוֹפין בְּנֵי מָבוֹי זֶה אֶת זֶה שֶׁלֹּא לְהוֹשִׁיב בֵּינֵיהֶן לֹא חַיָּט, וְלֹא בֻּרְסִי, וְלֹא אֶחָד מִבַּעֲלֵי אֻמָּנִיּוֹת.  הָיָה שָׁם בַּמָּבוֹי אֶחָד מִבְּנֵי הַמָּבוֹי אֻמָּן, וְלֹא מִחוּ בּוֹ, אוֹ שֶׁהָיְתָה שָׁם מֶרְחֵץ אוֹ חָנוּת אוֹ רֵחַיִם, וּבָא חֲבֵרוֹ וְעָשָׂה מֶרְחֵץ אַחֶרֶת בְּצִדּוֹ אוֹ טָחוֹן אַחֶרֶת--אֵינוּ יָכוֹל לְמָנְעוֹ מִפָּנָיו וְלוֹמַר לוֹ אַתָּה פּוֹסֵק חַיַּי.  וְאַפִלּוּ הָיָה מִבְּנֵי מָבוֹי אַחֵר--אֵינָן יְכוּלִין לְמָנְעוֹ, שֶׁהֲרֵי יֵשׁ בֵּינֵיהֶם אוֹתָהּ אֻמָּנוּת.</P>

<P><B>ו,ח</B>  אֲבָל גֵּר מִמְּדִינָה אַחֶרֶת שֶׁבָּא לַעֲשׂוֹת חָנוּת בְּצַד חָנוּתוֹ שֶׁלְּזֶה, אוֹ מֶרְחֵץ בְּצַד מֶרְחֵץ שֶׁלְּזֶה--יֵשׁ לָהֶן לְמָנְעוֹ.  וְאִם הָיָה נוֹתֵן עִמָּהֶם מְנָת הַמֶּלֶךְ, אֵינוּ יָכוֹל לְמָנְעוֹ.</P>

<P><B>ו,ט</B>  רוֹכְלִין הַמַּחְזִירִין בָּעֲיָרוֹת, אֵין בְּנֵי הָעֲיָרוֹת יְכוּלִין לְעַכְּבָן, שֶׁתַּקָּנַת עֶזְרָא הִיא שֶׁיִּהְיוּ מַחְזִירִין, כְּדֵי שֶׁיִּהְיוּ הַבְּשָׂמִים מְצוּיִין לִבְנוֹת יִשְׂרָאֵל.  אֲבָל אֵינָן קוֹבְעִין מָקוֹם וְיוֹשְׁבִין בּוֹ, אֵלָא מִדַּעַת בְּנֵי הָעִיר; וְאִם תַּלְמִיד חֲכָמִים הוּא, קוֹבֵעַ בְּכָל מָקוֹם שֶׁיִּרְצֶה.</P>

<P><B>ו,י</B>  הַסּוֹחֲרִים שֶׁמְּבִיאִין סְחוֹרָתָם לִמְכֹּר בְּתוֹךְ הָעֲיָרוֹת, בְּנֵי הָעִיר מְעַכְּבִין עֲלֵיהֶם.  וְאִם מָכְרוּ בְּיוֹם הַשּׁוּק בִּלְבָד, אֵין מוֹנְעִין אוֹתָם:  וְהוּא, שֶׁיִּמְכְּרוּ בַּשּׁוּק; אֲבָל לֹא יַחְזְרוּ עַל הַפְּתָחִים, אַפִלּוּ בְּיוֹם הַשּׁוּק.  וְאִם יֵשׁ לָהֶן מַלְוָה בָּעִיר--מוֹכְרִין כְּדֵי פַּרְנָסָתָם, אַפִלּוּ בְּלֹא יוֹם הַשּׁוּק, עַד שֶׁיִּפְרְעוּ אֶת חוֹבָן, וְיֵלְכוּ לָהֶן.</P>

<P><B>ו,יא</B>  אֶחָד מִבְּנֵי מָבוֹי שְׁאֵינוּ מְפֻלָּשׁ שֶׁבִּקַּשׁ לֵעָשׂוֹת רוֹפֵא, אֻמָּן, אוֹ גַּרָּדִי, אוֹ מְלַמֵּד תִּינוֹקוֹת שֶׁלַּגּוֹיִים--בְּנֵי מָבוֹי מְעַכְּבִין עָלָיו, מִפְּנֵי שֶׁמַּרְבֶּה עֲלֵיהֶם הַנִּכְנָסִין וְהַיּוֹצְאִין.  וְכֵן מִי שֶׁיֵּשׁ לוֹ בַּיִת בַּחֲצַר הַשֻּׁתָּפִין--לֹא יַשְׂכִּירֶנּוּ לֹא לְרוֹפֵא, וְלֹא לְאֻמָּן, וְלֹא לְגַרָּדִי, וְלֹא לְסוֹפֵר יְהוּדִי שֶׁכּוֹתֵב הַשְּׁטָרוֹת, וְלֹא לִמְלַמֵּד תִּינוֹקוֹת שֶׁלַּגּוֹיִים.</P>

<P><B>ו,יב</B>  חָנוּת שֶׁבֶּחָצֵר, יְכוּלִין הַשְּׁכֵנִים לְמַחוֹת בְּיָדוֹ וְלוֹמַר לוֹ, אֵין אָנוּ יְכוּלִין לִישַׁן מִקּוֹל הַנִּכְנָסִים וְהַיּוֹצְאִין, אֵלָא עוֹשֶׂה מְלַאכְתּוֹ בְּחָנוּתוֹ וּמוֹכֵר בַּשּׁוּק.  אֲבָל אֵינָן יְכוּלִין לְמַחוֹת בְּיָדוֹ וְלוֹמַר לוֹ, אֵין אָנוּ יְכוּלִין לִישַׁן מִקּוֹל הַפַּטִּישׁ אוֹ מִקּוֹל הָרֵחַיִם, שֶׁהֲרֵי הִחְזִיק לַעֲשׂוֹת כֵּן.</P>

<P><B>ו,יג</B>  וְכֵן יֵשׁ לוֹ לְלַמַּד תִּינוֹקוֹת שֶׁלְּיִשְׂרָאֵל תּוֹרָה בְּתוֹךְ בֵּיתוֹ, וְאֵין הַשֻּׁתָּפִין יְכוּלִין לְמַחוֹת בְּיָדוֹ וְלוֹמַר לוֹ, אֵין אָנוּ יְכוּלִין לִישַׁן מִקּוֹל הַתִּינוֹקוֹת שֶׁלְּבֵית רִבָּן.</P>

<P><B>ו,יד</B>  [יג] מִי שֶׁיֵּשׁ לוֹ בּוֹר לִפְנִים מִבֵּיתוֹ שֶׁלַּחֲבֵרוֹ--נִכְנָס בְּשָׁעָה שֶׁדֶּרֶךְ בְּנֵי אָדָם נִכְנָסִין, וְיוֹצֶא בְּשָׁעָה שֶׁדֶּרֶךְ בְּנֵי אָדָם יוֹצְאִין; וְאֵינוּ מַכְנִיס בְּהֶמְתּוֹ וּמַשְׁקֶה מִבּוֹרוֹ, אֵלָא מְמַלֵּא וּמַשְׁקֶה מִבַּחוּץ.  וּשְׁנֵיהֶם עוֹשִׂין פּוֹתַחַת עַל הַבּוֹר--בַּעַל הַבּוֹר, כְּדֵי לִשְׁמֹר אֶת מֵימָיו, וּבַעַל חָצֵר, מִשּׁוֹם חֲשַׁד אִשְׁתּוֹ שֶׁלֹּא תִכָּנֵס לְשָׁם אֵלָא מִדַּעְתּוֹ.</P>

<P><B>ו,טו</B>  [יד] מִי שֶׁיֵּשׁ לוֹ גִּנָּה לִפְנִים מִגִּנָּתוֹ שֶׁלַּחֲבֵרוֹ--נִכְנָס בְּשָׁעָה שֶׁדֶּרֶךְ בְּנֵי אָדָם נִכְנָסִין, וְיוֹצֶא בְּשָׁעָה שֶׁדֶּרֶךְ בְּנֵי אָדָם יוֹצְאִין.  וְאֵין מַכְנִיס לְתוֹכָהּ תַּגָּרִים, וְלֹא יִכָּנֵס מִתּוֹכָהּ לְשָׂדֶה אַחֶרֶת.  וְהַחִיצוֹן זוֹרֵעַ אֶת הַדֶּרֶךְ.</P>

<P><B>ו,טז</B>  הִחְזִירוּ אֶת הַדֶּרֶךְ מִן הַצַּד מִדַּעַת שְׁנֵיהֶם--הֲרֵי זֶה נִכְנָס בְּשָׁעָה שְׁהוּא רוֹצֶה, וְיוֹצֶא בְּשָׁעָה שְׁהוּא רוֹצֶה; וּמַכְנִיס לְתוֹכָהּ תַּגָּרִים, וְלֹא יִכָּנֵס מִתּוֹכָהּ לְשָׂדֶה אַחֶרֶת.  וְכָל אֶחָד מֵהֶן יֵשׁ לוֹ לְעַכַּב עַל חֲבֵרוֹ בִּזְרִיעַת הַדֶּרֶךְ שֶׁנָּתְנוּ מִן הַצַּד.
<BR> </P>

<H2>הִלְכּוֹת שְׁכֵנִים פֵּרֶק ז</H2>

<P><B>ז,א</B>  מִי שֶׁהָיְתָה לוֹ חַלּוֹן בְּכוֹתָלוֹ, וּבָא חֲבֵרוֹ וְעָשָׂה חָצֵר בְּצִדּוֹ--אֵינוּ יָכוֹל לוֹמַר לְבַעַל הַחַלּוֹן, סְתֹם חַלּוֹן זֶה כְּדֵי שֶׁלֹּא תַבִּיט בִּי:  שֶׁהֲרֵי הִחְזִיק בְּהֶזֵּק זֶה.  וְאִם בָּא חֲבֵרוֹ לִבְנוֹת כּוֹתָל כְּנֶגֶד הַחַלּוֹן כְּדֵי שֶׁיָּסִיר הֶזֵּק רְאִיָּתוֹ--צָרִיךְ לְהַרְחִיק אֶת הַכּוֹתָל מִכְּנֶגֶד הַחַלּוֹן אַרְבַּע אַמּוֹת, כְּדֵי שֶׁלֹּא יַאֲפִיל עָלָיו.</P>

<P><B>ז,ב</B>  הָיְתָה הַחַלּוֹן לְמַטָּה בַּכּוֹתָל--כּוֹפֶה אֶת חֲבֵרוֹ לִבְנוֹת כְּנֶגְדָהּ בְּרִחוּק אַרְבַּע אַמּוֹת, וּלְהַגְבִּיהַּ הַבִּנְיָן אַרְבַּע אַמּוֹת, כְּדֵי שֶׁלֹּא יַבִּיט בּוֹ מִן הַחַלּוֹן.</P>

<P><B>ז,ג</B>  הָיְתָה הַחַלּוֹן לְמַעְלָה בַּכּוֹתָל, וּבָנָה חֲבֵרוֹ כּוֹתָל כְּנֶגֶד הַחַלּוֹן מִלְּמַטָּה--אִם הָיָה מֵרֹאשׁ הַכּוֹתָל שֶׁבָּנָה עַד הַחַלּוֹן גֹּבַהּ אַרְבַּע אַמּוֹת אוֹ יָתֵר, אֵינוּ יָכוֹל לְמָנְעוֹ, אַף עַל פִּי שֶׁלֹּא הִרְחִיק מִכּוֹתַל הַחַלּוֹן כְּלוּם, שֶׁהֲרֵי לֹא הֶאֱפִיל וְאֵינוּ מַזִּיקוֹ בִּרְאִיָּה.</P>

<P><B>ז,ד</B>  אֲבָל אִם נִשְׁאַר מֵרֹאשׁ הַכּוֹתָל שֶׁבָּנָה עַד הַחַלּוֹן פָּחוּת מֵאַרְבַּע אַמּוֹת--כּוֹפֵהוּ לְמַעַט הַכּוֹתָל, כְּדֵי שֶׁלֹּא יַעֲמֹד עַל רֹאשׁ הַכּוֹתָל וְיַשְׁקִיף מִן הַחַלּוֹן, אוֹ יַגְבִּיהַּ הַכּוֹתָל עַל הַחַלּוֹן אַרְבַּע אַמּוֹת וְיִהְיֶה הַכּוֹתָל רָחוֹק מִן הַחַלּוֹן אַרְבַּע אַמּוֹת, כְּדֵי שֶׁלֹּא יַאֲפִיל וְלֹא יָצִיץ וְיִרְאֶה.</P>

<P><B>ז,ה</B>  [ד] בָּנָה כּוֹתָל אֶחָד בְּצַד הַחַלּוֹן--צָרִיךְ לְהַרְחִיק מִן הַחַלּוֹן טֶפַח, וּמַגְבִּיהַּ הַכּוֹתָל אַרְבַּע אַמּוֹת עַל הַחַלּוֹן, אוֹ כּוֹנֵס רֹאשׁ הַכּוֹתָל, כְּדֵי שֶׁלֹּא יֵשֵׁב עָלָיו וְיָצִיץ.</P>

<P><B>ז,ו</B>  [ה] בָּנָה שְׁנֵי כּוֹתָלִים מִשְּׁנֵי צִדֵּי הַחַלּוֹן--צָרִיךְ לִהְיוֹת בֵּינֵיהֶן רֹחַב אַרְבַּע אַמּוֹת, וְהַחַלּוֹן בְּאֶמְצַע הָאַרְבַּע; וְלֹא יְסַכַּךְ עַל גַּבֵּיהֶן אֵלָא אִם כֵּן הִרְחִיק הַסִּכּוּךְ מִן הַכּוֹתָל שֶׁיֵּשׁ בּוֹ הַחַלּוֹן אַרְבַּע אַמּוֹת, כְּדֵי שֶׁלֹּא יַאֲפִיל עָלָיו.</P>

<P><B>ז,ז</B>  לְפִיכָּךְ מִי שֶׁבָּא לִפְתֹּחַ חַלּוֹן לַחֲצַר חֲבֵרוֹ--בֵּין חַלּוֹן גְּדוֹלָה בֵּין חַלּוֹן קְטַנָּה, בֵּין לְמַטָּה בֵּין לְמַעְלָה--בַּעַל הֶחָצֵר מְעַכֵּב עָלָיו:  שֶׁהֲרֵי אוֹמֵר לוֹ תַּזִּיק לִי בִּרְאִיָּה; וְאַף עַל פִּי שְׁהִיא גְּבוֹהָה, תַּעֲלֶה בַּסֻּלָּם וְתִרְאֶה.</P>

<P><B>ז,ח</B>  [ו] הֲרֵי שֶׁפָּתַח חַלּוֹן לַחֲצַר חֲבֵרוֹ, וּמָחַל לוֹ בַּעַל הֶחָצֵר, אוֹ שֶׁגִּלָּה דַּעְתּוֹ שֶׁהִנִּיחוֹ, כְּגוֹן שֶׁבָּא וְסִיַּע עִמּוֹ, אוֹ שֶׁיָּדַע הַנֶּזֶק וְלֹא עִרְעַר--הֲרֵי זֶה הִחְזִיק בַּחַלּוֹן, וְאֵינוּ יָכוֹל אַחַר כָּךְ לַחְזֹר וּלְעַרְעַר עָלָיו לִסְתֹּם.</P>

<P><B>ז,ט</B>  וְכֵיצַד דִּינָהּ שֶׁלְּחַלּוֹן זֶה שֶׁהִנִּיחוֹ לְפָתְחָהּ:  אִם חַלּוֹן שֶׁרֹאשׁוֹ שֶׁלָּאָדָם נִכְנָס מִמֶּנָּה הִיא, אוֹ שֶׁהָיְתָה לְמַטָּה מֵאַרְבַּע אַמּוֹת אַף עַל פִּי שְׁאֵין רֹאשׁוֹ נִכְנָס מִמֶּנָּה--אֵין בַּעַל הֶחָצֵר יָכוֹל לִבְנוֹת כְּנֶגְדָהּ אוֹ מִצְּדָדֶיהָ, אֵלָא אִם כֵּן הִרְחִיק אַרְבַּע אַמּוֹת כְּמוֹ שֶׁבֵּאַרְנוּ.</P>

<P><B>ז,י</B>  [ז] הָיְתָה חַלּוֹן קְטַנָּה שְׁאֵין רֹאשׁוֹ שֶׁלָּאָדָם נִכְנָס מִמֶּנָּה, וְהָיְתָה לְמַעְלָה מֵאַרְבַּע אַמּוֹת--בַּעַל חָצֵר יָכוֹל לִבְנוֹת כְּנֶגְדָהּ וּבִצְדָדֶיהָ:  שֶׁהֲרֵי טוֹעֵן וְאוֹמֵר, לֹא הִנַּחְתִּיךָ לִפְתֹּחַ אֵלָא מִפְּנֵי שְׁהִיא קְטַנָּה וּגְבוֹהָה; אֲבָל שֶׁתַּחְזִיק עָלַי עַד שֶׁאַרְחִיק הַבִּנְיָן, לֹא הִנַּחְתִּי.</P>

<P><B>ז,יא</B>  בַּמֶּה דְּבָרִים אֲמוּרִים, בְּשֶׁפְּתָחָהּ לְתַשְׁמִישׁ, אוֹ כְּדֵי שֶׁיִּכָּנֵס בָּהּ הָרוּחַ.  אֲבָל אִם פְּתָחָהּ לְאוֹרָה--אַפִלּוּ הָיְתָה קְטַנָּה בְּיוֹתֵר, וּגְבוֹהָה בְּיוֹתֵר--הוֹאִיל וְלֹא עִרְעַר, הִחְזִיק, וְאֵין בַּעַל הֶחָצֵר יָכוֹל לִבְנוֹת כְּנֶגְדָהּ אוֹ מִצְּדָדֶיהָ עַד שֶׁיַּרְחִיק אַרְבַּע אַמּוֹת, כְּדֵי שֶׁלֹּא יַאֲפִיל עָלָיו:  שֶׁהֲרֵי מָחַל לוֹ עַל הָאוֹרָה.</P>

<P><B>ז,יב</B>  וְכֵן מִי שֶׁהָיְתָה לוֹ חַלּוֹן מֻחְזֶקֶת, וּבָא חֲבֵרוֹ וּבָנָה כְּנֶגְדָהּ אוֹ מִצְּדָדֶיהָ בְּלֹא הַרְחָקָה, אוֹ סְתָמָהּ, וְשָׁתַק בַּעַל הַחַלּוֹן--אֵינוּ יָכוֹל לַחְזֹר וּלְעַרְעַר לִפְתֹּחַ הַחַלּוֹן, אוֹ לְהַרְחִיק הַבִּנְיָן:  שֶׁכֵּיוָן שֶׁשָּׁתַק, מָחַל--שְׁאֵין אָדָם עָשׂוּי שֶׁסּוֹתְמִין אוֹרוֹ בְּפָנָיו וְשׁוֹתֵק, אֵלָא אִם כֵּן מָחַל.</P>

<P><B>ז,יג</B>  [ח] מִי שֶׁהָיוּ לוֹ חַלּוֹנוֹת לְמַטָּה בְּכוֹתָלוֹ, וּבָא חֲבֵרוֹ לִבְנוֹת בִּפְנֵיהֶן וְאָמַר לוֹ, אֲנִי אֶפְתַּח לָךְ חַלּוֹנוֹת אֲחֵרוֹת בְּכוֹתָל זֶה עַצְמוֹ לְמַעְלָה מֵאֵלּוּ--הֲרֵי זֶה מְעַכֵּב עָלָיו וְאוֹמֵר לוֹ, בְּעֵת שֶׁתִּפְתַּח הַחַלּוֹנוֹת תַּרְעִיד אֶת הַכּוֹתָל וּתְקַלְקַל אוֹתוֹ.  וְאַפִלּוּ אָמַר לוֹ אֲנִי אֶסְתֹּר כָּל הַכּוֹתָל, וְאֶבְנֶה לָךְ אוֹתוֹ חָדָשׁ, וְאֶעֱשֶׂה בּוֹ חַלּוֹנוֹת לְמַעְלָה, וְאֶשְׂכֹּר לָךְ בַּיִת שֶׁתָּדוּר בּוֹ עַד שֶׁיִּבָּנֶה--יָכוֹל לְעַכַּב עָלָיו וְלוֹמַר לוֹ, אֵין רְצוֹנִי שֶׁאֶטְרַח מִמָּקוֹם לְמָקוֹם.</P>

<P><B>ז,יד</B>  לְפִיכָּךְ אִם לֹא הָיָה שָׁם טֹרַח כְּלָל, וְאֵינוּ צָרִיךְ לְפַנּוֹת--אֵינוּ יָכוֹל לְעַכַּב עָלָיו; וְכוֹפִין אוֹתוֹ שֶׁיִּהְיֶה חֲבֵרוֹ סוֹתֵם חַלּוֹן זֶה שֶׁלְּמַטָּה, וְעוֹשֶׂה לוֹ חַלּוֹן לְמַעְלָה:  שֶׁזּוֹ מִדַּת סְדוֹם הִיא.  וְכֵן כָּל דָּבָר שֶׁזֶּה נִהְנֶה בּוֹ, וְאֵין חֲבֵרוֹ מַפְסִיד וְלֹא חָסֵר כְּלוּם--כּוֹפִין עָלָיו.</P>

<P><B>ז,טו</B>  [ט] אֲבָל בַּעַל הַחַלּוֹן שֶׁרָצָה לְשַׁנּוֹת מְקוֹם חַלּוֹנוֹ, בֵּין לְמַעְלָה בֵּין לְמַטָּה--אַפִלּוּ הָיְתָה גְּדוֹלָה, וְאָמַר אֶפְתַּח אַחֶרֶת קְטַנָּה וְאֶסְתֹּם זוֹ--בַּעַל הֶחָצֵר מְעַכֵּב עָלָיו.  וְכֵן אֵינוּ יָכוֹל לְהַרְחִיב בַּחַלּוֹן כָּל שְׁהוּא.</P>

<P><B>ז,טז</B>  [י] שְׁנֵי אַחִין שֶׁחָלְקוּ חָצֵר מִדַּעְתָּן, וְשָׁמוּ הַבִּנְיָן וְהָעֵצִים זֶה כְּנֶגֶד זֶה, וְלֹא הִשְׁגִּיחוּ עַל שׁוּמַת הָאַוֵּיר, וְהִגִּיעַ לְאֶחָד מֵהֶן בְּחֶלְקוֹ תַּרְבֵּץ הֶחָצֵר, וְלַשֵּׁנִי הָאַכְסַדְרָה--אִם רָצָה בַּעַל הֶחָצֵר לִבְנוֹת כּוֹתָל בְּסוֹף חֶלְקוֹ, בּוֹנֶה בִּפְנֵי הָאַכְסַדְרָה, וְאַף עַל פִּי שֶׁמַּאֲפִיל עָלָיו, שֶׁהֲרֵי לֹא שָׁמוּ הָאַוֵּיר.
<BR> </P>

<H2>הִלְכּוֹת שְׁכֵנִים פֵּרֶק ח</H2>

<P><B>ח,א</B>  הַמְּבַקֵּשׁ לְהוֹצִיא זִיז מִכּוֹתָלוֹ עַל אַוֵּיר חֲצַר חֲבֵרוֹ כָּל שְׁהוּא--בַּעַל הֶחָצֵר מְעַכֵּב עָלָיו, שֶׁהֲרֵי מַזִּיקוֹ בִּרְאִיָּה בְּעֵת שֶׁתּוֹלֶה בּוֹ וּמִשְׁתַּמֵּשׁ בּוֹ.  הוֹצִיא אֶת הַזִּיז, וְלֹא מִחָה בּוֹ לְאַלְתַּר בַּעַל הֶחָצֵר--הֲרֵי הִחְזִיק בַּעַל הַזִּיז.</P>

<P><B>ח,ב</B>  הָיָה בַּזִּיז טֶפַח, הִחְזִיק בְּאַוֵּיר הֶחָצֵר כְּנֶגְדוֹ; וְאִם רָצָה בַּעַל הֶחָצֵר לִבְנוֹת תַּחַת הַזִּיז, וּלְבַטַּל תַּשְׁמִישׁוֹ--בָּעַל הַזִּיז מְעַכֵּב עָלָיו.  וְאִם אֵין בַּזִּיז טֶפַח, לֹא הִחְזִיק בְּאַוֵּיר הֶחָצֵר; וּבְכָל עֵת שֶׁיִּרְצֶה בַּעַל הֶחָצֵר לִבְנוֹת תַּחְתָּיו, וּלְבַטַּל תַּשְׁמִישׁוֹ שֶׁלַּזִּיז--אֵין בַּעַל הַזִּיז יָכוֹל לְעַכַּב עָלָיו.</P>

<P><B>ח,ג</B>  הָיָה הַזִּיז שֶׁהוֹצִיא רָחְבּוֹ טֶפַח, וּמָשׁוּךְ בְּאַוֵּיר חֲצֵרוֹ שֶׁלַּחֲבֵרוֹ אַרְבָּעָה טְפָחִים, וְלֹא מִחָה בּוֹ--הִחְזִיק בְּאַרְבָּעָה עַל אַרְבָּעָה.  וְאִם רָצָה לְהַרְחִיב אֶת הַזִּיז, עַד שֶׁיֵּעָשֶׂה אַרְבָּעָה טְפָחִים עַל אַרְבָּעָה טְפָחִים--הֲרֵי זֶה מַרְחִיב; וְאֵין בַּעַל הֶחָצֵר יָכוֹל לִבְנוֹת בְּאַוֵּיר חֲצֵרוֹ תַּחַת הַזִּיז כֻּלּוֹ, אֵלָא אִם כֵּן הִנִּיחַ לוֹ תַּחְתָּיו גֹּבַהּ אַוֵּיר עֲשָׂרָה טְפָחִים כְּדֵי שֶׁיִּשְׁתַּמַּשׁ בַּזִּיז.</P>

<P><B>ח,ד</B>  הַמַּעְמִיד סֻלָּם קָטָן שְׁאֵין לוֹ אַרְבָּעָה חֲוָקִין בְּצַד כּוֹתָלוֹ בְּתוֹךְ חֲצַר חֲבֵרוֹ, אוֹ בְּתוֹךְ שָׂדֵהוּ--לֹא הִחְזִיק בְּנֶזֶק זֶה; וְכָל זְמָן שֶׁיִּרְצֶה בַּעַל הֶחָצֵר--בּוֹנֶה בְּצַד הַסֻּלָּם, וּמְבַטֵּל תַּשְׁמִישׁוֹ.  וְאִם הָיָה סֻלָּם גָּדוֹל שֶׁיֵּשׁ בּוֹ אַרְבָּעָה חֲוָקִין אוֹ יָתֵר, הִחְזִיק; וְאִם בָּא לִבְנוֹת וּלְבַטְּלוֹ--בַּעַל הַסֻּלָּם מְעַכֵּב עָלָיו, עַד שֶׁיַּרְחִיק כַּשֵּׁעוּר:  שֶׁהֲרֵי מָחַל לוֹ לְהַעְמִיד סֻלָּם גָּדוֹל.</P>

<P><B>ח,ה</B>  לְפִיכָּךְ כְּשֶׁיָּבוֹא בַּעַל הַגָּג לְהַעְמִיד סֻלָּם גָּדוֹל--בַּעַל הֶחָצֵר יָכוֹל לְמַחוֹת בּוֹ, כְּדֵי שֶׁלֹּא יַחְזִיק עָלָיו; אֲבָל אִם הִעְמִיד קָטָן--אֵינוּ יָכוֹל לְמָנְעוֹ, שֶׁהֲרֵי אוֹמֵר לוֹ אֵין עָלֶיךָ הֶפְסֵד בְּזֶה:  כָּל זְמָן שֶׁתִּרְצֶה, תְּבַטְּלוֹ.</P>

<P><B>ח,ו</B>  [ה] הָרוֹצֶה לְהוֹצִיא צִנּוֹר עַל חֲצַר חֲבֵרוֹ כְּדֵי שֶׁיְּקַלַּח שָׁם הַמַּיִם, אוֹ שֶׁעָשָׂה מַזְחֵלָה עַל כּוֹתָלוֹ שֶׁהֲרֵי הַמַּיִם נִזְחָלִין וְיוֹרְדִין לַחֲצַר חֲבֵרוֹ--בַּעַל הֶחָצֵר מְעַכֵּב עָלָיו; וְאִם לֹא מִחָה בּוֹ, הִחְזִיק זֶה בַּצִּנּוֹר.</P>

<P><B>ח,ז</B>  רָצָה אַחַר כָּךְ בַּעַל הַגָּג לִסְתֹּם הַצִּנּוֹר, בַּעַל הֶחָצֵר מְעַכֵּב עָלָיו:  שֶׁכְּשֵׁם שֶׁהִחְזִיק בַּעַל הַגָּג לִשְׁפֹּךְ מֵימָיו לַחֲצַר חֲבֵרוֹ, כָּךְ הִחְזִיק בַּעַל הֶחָצֵר שֶׁיִּהְיוּ מֵימֵי גַּגּוֹ שֶׁלַּחֲבֵרוֹ בָּאִין אֶצְלוֹ לִרְשׁוּתוֹ.</P>

<P><B>ח,ח</B>  רָצָה בַּעַל הַגָּג לַעְקֹר הַצִּנּוֹר מִצַּד זֶה, וּלְהַחְזִירוֹ לְצַד אַחֵר, אוֹ שֶׁהָיָה אָרוֹךְ, וְרָצָה לְקַצְּרוֹ--אֵין בַּעַל הֶחָצֵר יָכוֹל לְעַכַּב עָלָיו:  שֶׁלֹּא הִחְזִיק אֵלָא בְּמֵימֵי הַגָּג, וַהֲרֵי הֶם בָּאִים לוֹ מִכָּל מָקוֹם.</P>

<P><B>ח,ט</B>  וְכֵן אִם רָצָה בַּעַל הֶחָצֵר לִבְנוֹת תַּחַת הַצִּנּוֹר, אֵין בַּעַל הַגָּג יָכוֹל לְעַכַּב עָלָיו:  שְׁאֵין הַצִּנּוֹר עָשׂוּי לְתַשְׁמִישׁ כַּזִּיז, כְּדֵי שֶׁיַּחְזִיק בְּאַוֵּיר חָצֵר; וְאֵינוּ עָשׂוּי אֵלָא לְקִלּוּחַ הַמַּיִם.</P>

<P><B>ח,י</B>  [ו] מִי שֶׁהוֹרִיד מֵי גַּגּוֹ עַל חֲצַר חֲבֵרוֹ, וְלֹא מִחָה בּוֹ, וְהִחְזִיק בְּדָבָר זֶה--אִם הָיוּ הַמַּיִם מְנַטְּפִין, וְרָצָה לְקַבְּצָם לְמָקוֹם אֶחָד וְלַעֲשׂוֹתָם צִנּוֹר--עוֹשֶׂה; וְכֵן אִם הָיוּ מִמָּקוֹם אֶחָד, וְחִלְּקָן עַל רֹחַב הַכּוֹתָל, וְהִחְזִירָן נוֹטְפִין--עוֹשֶׂה; וְאַפִלּוּ לִבְנוֹת עַל גַּגּוֹ כְּמִין צְרִיף, עַד שֶׁיֵּרְדוּ הַמַּיִם בִּמְהֵרָה לַחֲצַר חֲבֵרוֹ--בּוֹנֶה:  שֶׁהֲרֵי הֻחְזְקוּ מֵימָיו שֶׁלְּזֶה לֵירַד לַחֲצַר חֲבֵרוֹ.</P>

<P><B>ח,יא</B>  [ז] כּוֹתָל שֶׁבֵּין רְאוּבֵן וְשִׁמְעוֹן--אִם הָיוּ שֻׁתָּפִין בּוֹ, שְׁנֵיהֶם מִשְׁתַּמְּשִׁים בּוֹ:  זֶה חוֹפֵר מִצַּד זֶה וּמַכְנִיס קוֹרוֹתָיו כָּל שְׁהֶן, וְזֶה חוֹפֵר מִצַּד הָאַחֵר וּמַכְנִיס קוֹרוֹתָיו.  הָיָה הַכּוֹתָל שֶׁלִּרְאוּבֵן לְבַדּוֹ, אֵין שִׁמְעוֹן יָכוֹל לְהִשְׁתַּמַּשׁ בּוֹ.  חָפַר שִׁמְעוֹן בְּכוֹתָל זֶה וְהִכְנִיס בּוֹ קוֹרָה אַחַת, וְשָׁתַק רְאוּבֵן וְלֹא מִחָה בּוֹ--הִחְזִיק בִּמְקוֹם הַקּוֹרָה; אַפִלּוּ הָיְתָה קְטַנָּה, וְרָצָה שִׁמְעוֹן לְהַחְלִיפָהּ בְּקוֹרָה גְּדוֹלָה אוֹ עָבָה--מַחְלִיף.</P>

<P><B>ח,יב</B>  הָיְתָה הַקּוֹרָה קוֹרַת סֻכַּת עֲרַאי--כָּל שְׁלוֹשִׁים יוֹם, לֹא הִחְזִיק, שֶׁהֲרֵי רְאוּבֵן אוֹמֵר לוֹ לֹא מָחַלְתִּי וְהִנַּחְתִּיךָ, אֵלָא מִפְּנֵי שְׁהִיא עֲרַאי.  לְאַחַר שְׁלוֹשִׁים יוֹם--הִחְזִיק, שְׁאֵין זֶה עֲרַאי.  וְאִם סֻכַּת הֶחָג הִיא--כָּל שִׁבְעַת יְמֵי הֶחָג, לֹא הִחְזִיק; לְאַחַר שִׁבְעָה, הִחְזִיק.  וְאִם חִבַּר רֹאשׁ הַקּוֹרָה בַּכּוֹתָל בְּטִיט, מִיָּד הִחְזִיק:  וְהוּא, שֶׁיָּבִיא רְאָיָה שֶׁרְאוּבֵן סִיַּע עִמּוֹ אוֹ רָאָה וְלֹא מִחָה.</P>

<P><B>ח,יג</B>  [ח] מִי שֶׁהִחְזִיק בְּכוֹתָל זֶה בְּקוֹרָה אַחַת--אֵינוּ יָכוֹל לְהַכְנִיס בּוֹ קוֹרָה שְׁנִיָּה, שֶׁהֲרֵי לֹא מָחַל לוֹ אֵלָא עַל אַחַת.  בַּמֶּה דְּבָרִים אֲמוּרִים, בְּשֶׁהוֹדָה שְׁאֵין הַכּוֹתָל הַזֶּה שֶׁלּוֹ, אֵלָא חֲבֵרוֹ מָחַל לוֹ עַל הַכְנָסַת קוֹרָה זוֹ.  אֲבָל אִם טָעַן שֶׁכּוֹתָל זֶה, שֻׁתָּף אֲנִי בּוֹ, הוֹאִיל וְהִשְׁתַּמַּשׁ בּוֹ בְּקוֹרָה אַחַת, נֶאֱמָן; וּמִשְׁתַּמֵּשׁ בְּכֻלָּן, אַחַר שֶׁיִּשָּׁבַע הֶסֵּת שְׁהוּא שֻׁתָּף בְּכָל הַכּוֹתָל.</P>

<P><B>ח,יד</B>  [ט] הָיוּ קוֹרוֹתָיו שֶׁלִּרְאוּבֵן בְּתוֹךְ הַכּוֹתָל, וּמִצַּד שִׁמְעוֹן מְקוֹמוֹת חֲפוּרִין לְהַכְנִיס בָּהֶן רָאשֵׁי הַקּוֹרוֹת--לֹא הִחְזִיק שִׁמְעוֹן לְהַכְנִיס בָּהֶן קוֹרוֹת, וְאֵינוּ יָכוֹל לִטְעֹן שְׁהוּא שֻׁתָּף בּוֹ:  שֶׁהֲרֵי אֵין לוֹ בּוֹ תַּשְׁמִישׁ.  וְיָכוֹל רְאוּבֵן לִטְעֹן שֶׁאֲנִי חָפַרְתִּי מְקוֹמוֹת אֵלּוּ מִצִּדָּךְ, כְּדֵי שֶׁיִּהְיוּ מוּכָנִים עַד שֶׁתִּקְנֶה מִמֶּנִּי אוֹ שֶׁתְּבַקַּשׁ מִמֶּנִּי וְאֶמְחֹל לָךְ--תַּכְנִיס הַקּוֹרוֹת בְּלֹא חֲפִירָה בַּכּוֹתָל, כְּדֵי שֶׁלֹּא יִתְמַטְמַט כּוֹתָלִי בְּעֵת חֲפִירָה.
<BR> </P>

<H2>הִלְכּוֹת שְׁכֵנִים פֵּרֶק ט</H2>

<P><B>ט,א</B>  לֹא יַחְפֹּר אָדָם בּוֹר וְלֹא שִׁיחַ וְלֹא מְעָרָה, וְלֹא יָבִיא אַמַּת הַמַּיִם, וְלֹא יַעֲשֶׂה בְּרֵכַת מַיִם לִשְׁרוֹת בָּהּ הַבְּגָדִים לְכִבּוּס, בְּצַד כּוֹתָלוֹ שֶׁלַּחֲבֵרוֹ--אֵלָא אִם כֵּן הִרְחִיק מִכּוֹתַל חֲבֵרוֹ שְׁלוֹשָׁה טְפָחִים, וְיָסוּד בְּסִיד לְכוֹתַל בּוֹר זֶה, אוֹ מִקְוֵה מַיִם זֶה, אוֹ כּוֹתַל הָאַמָּה מִצַּד חֲבֵרוֹ, כְּדֵי שֶׁלֹּא יִבָּלְעוּ הַמַּיִם וְיַזִּיקוּ כּוֹתַל חֲבֵרוֹ.</P>

<P><B>ט,ב</B>  מַרְחִיקִין אֶת הַגֶּפֶת וְאֶת הַזֵּבֶל וְאֶת הַמֶּלַח וְאֶת הַסִּיד וְאֶת הַסְּלָעִים מִכּוֹתָלוֹ שֶׁלַּחֲבֵרוֹ שְׁלוֹשָׁה טְפָחִים, אוֹ סָד בְּסִיד.  מַרְחִיקִין אֶת הַזְּרָעִים וְאֶת הַמַּחְרֵשָׁה וְאֶת הַגֻּמָּה שֶׁמִּתְקַבֵּץ בָּהּ מֵי רַגְלַיִם מִן הַכּוֹתָל שְׁלוֹשָׁה טְפָחִים.</P>

<P><B>ט,ג</B>  מַרְחִיקִין אֶת הָרֵחַיִם שְׁלוֹשָׁה טְפָחִים מִן הָרֵחַיִם הַתַּחְתּוֹנָה, שְׁהֶן אַרְבָּעָה מִן הָעֶלְיוֹנָה, כְּדֵי שֶׁלֹּא יָנִיד אוֹתוֹ, אוֹ כְּדֵי שֶׁלֹּא יְבַהֲלֶנּוּ בְּקוֹל הָרֵחַיִם.  [ד] וּמַרְחִיקִין אֶת הַתַּנּוּר מִן הַכּוֹתָל שְׁלוֹשָׁה טְפָחִים מִקַּרְקָעִיתוֹ, שְׁהֶן אַרְבָּעָה מִשְּׂפָתוֹ, כְּדֵי שֶׁלֹּא יֵחַם הַכּוֹתָל.</P>

<P><B>ט,ד</B>  [ה] אֶבֶן שֶׁהַכּוֹבֵס מַכֶּה הַבְּגָדִים עָלֶיהָ עַד שֶׁיִּתְלַבְּנוּ, צָרִיךְ לְהַרְחִיק אוֹתָהּ אַרְבַּע אַמּוֹת מִכּוֹתָלוֹ שֶׁלַּחֲבֵרוֹ:  שֶׁבְּעֵת שֶׁכּוֹבֵס עָלֶיהָ הַמַּיִם נוֹתְזִין, וּמַזִּיקִין הַכּוֹתָל.</P>

<P><B>ט,ה</B>  [ו] לֹא יַשְׁתִּין אָדָם מַיִם בְּצַד כּוֹתָלוֹ שֶׁלַּחֲבֵרוֹ, אֵלָא אִם כֵּן הִרְחִיק מִמֶּנּוּ שְׁלוֹשָׁה טְפָחִים.  בַּמֶּה דְּבָרִים אֲמוּרִים, בְּכוֹתַל לְבֵנִים.  אֲבָל בְּכוֹתַל אֲבָנִים, יַרְחִיק טֶפַח; וְאִם הָיוּ הָאֲבָנִים צְחִיחַ סֶלַע, מַשְׁתִּין בְּצִדּוֹ בְּלֹא הַרְחָקָה.</P>

<P><B>ט,ו</B>  [ז] מַרְחִיקִין אֶת הַסֻּלָּם מִן הַשּׁוֹבָךְ אַרְבַּע אַמּוֹת, כְּדֵי שֶׁלֹּא תִקְפֹּץ הַנְּמִיָּה בְּעֵת שֶׁמַּנִּיחַ הַסֻּלָּם, וְתַעֲלֶה לַשּׁוֹבָךְ וְתֹאכַל הַגּוֹזְלוֹת.  [ח] וּמַרְחִיק אֶת הַכּוֹתָל מִן הַמַּזְחֵלָה שֶׁלַּחֲבֵרוֹ אַרְבַּע אַמּוֹת, כְּדֵי שֶׁיִּהְיֶה מָקוֹם לְבַעַל הַמַּזְחֵלָה לִזְקֹף סֻלָּם וּלְתַקַּן מַזְחֵלָה שֶׁלּוֹ, הוֹאִיל וְהִחְזִיק בָּהּ.</P>

<P><B>ט,ז</B>  [ט] רְאוּבֵן שֶׁהָיָה כּוֹתָלוֹ סָמוּךְ לְכוֹתַל שִׁמְעוֹן כְּמִין גַּם, וּבָא רְאוּבֵן לַעֲשׂוֹת כּוֹתָל שֵׁנִי כְּנֶגֶד כּוֹתַל שִׁמְעוֹן עַד שֶׁיַּעֲשׂוּ הַשְּׁלוֹשָׁה כּוֹתָלִין כְּמִין בֵּית--הֲרֵי שִׁמְעוֹן מְעַכֵּב עָלָיו, עַד שֶׁיַּרְחִיק מִכְּנֶגְדּוֹ אַרְבַּע אַמּוֹת, כְּדֵי שֶׁיִּהְיֶה הַמָּקוֹם שֶׁבֵּין שְׁנֵי הַכּוֹתָלִים רָחֵב, כְּדֵי שֶׁיָּדוּשׁוּ בּוֹ רַבִּים וְתִתְחַזַּק הָאָרֶץ.</P>

<P><B>ט,ח</B>  בַּמֶּה דְּבָרִים אֲמוּרִים, בְּכוֹתַל גִּנָּה אוֹ בְּכוֹתַל חָצֵר בְּעִיר חֲדָשָׁה; אֲבָל בְּעִיר יְשָׁנָה כְּבָר נִתְחַזְּקָה, וּבוֹנֶה כְּנֶגְדוֹ בְּלֹא הַרְחָקָה.  וְכֵן אִם לֹא הָיָה בְּאֹרֶךְ כּוֹתַל שִׁמְעוֹן שֶׁבּוֹנֶה כְּנֶגְדוֹ אֵלָא פָּחוּת מֵאַרְבַּע אַמּוֹת, בּוֹנֶה כְּנֶגְדוֹ וְאֵינוּ מַרְחִיק, וְאַף עַל פִּי שֶׁמּוֹנֵעַ הָרֶגֶל מִלְּהַלַּךְ שָׁם, שֶׁהַכּוֹתָל שְׁהוּא פָּחוּת מֵאַרְבַּע אַמּוֹת אֵינוּ צָרִיךְ חִזּוּק הָאָרֶץ.</P>

<P><B>ט,ט</B>  [י] מִי שֶׁבָּא לַחְפֹּר בּוֹר בְּסוֹף שָׂדֵהוּ סָמוּךְ לִמְצָר חֲבֵרוֹ--אִם שְׂדֵה חֲבֵרוֹ אֵינָהּ עֲשׂוּיָה לְבוֹרוֹת, סוֹמֵךְ וְאֵינוּ יָכוֹל לְמַחוֹת בְּיָדוֹ.  וְאִם יִמָּלֵךְ חֲבֵרוֹ לַחְפֹּר בּוֹר בְּצִדּוֹ--צָרִיךְ לְהַרְחִיק מִכּוֹתַל הַבּוֹר שְׁלוֹשָׁה טְפָחִים, עַד שֶׁיִּהְיֶה בֵּין חֲלַל שֵׁנִי הַבּוֹרוֹת עֹבִי שִׁשָּׁה טְפָחִים.</P>

<P><B>ט,י</B>  הָיְתָה שְׂדֵה חֲבֵרוֹ עֲשׂוּיָה לְבוֹרוֹת--אֵינוּ סוֹמֵךְ, עַד שֶׁיַּרְחִיק מִן הַמְּצָר שְׁלוֹשָׁה טְפָחִים וְיַחְפֹּר; וּכְשֶׁיָּבוֹא חֲבֵרוֹ לַחְפֹּר--יַרְחִיק גַּם הוּא שְׁלוֹשָׁה טְפָחִים בְּתוֹךְ שָׂדֵהוּ, וְיַחְפֹּר.</P>

<P><B>ט,יא</B>  הַבַּיִת וְהָעֲלִיָּה שֶׁלִּשְׁנַיִם--לֹא יַעֲשֶׂה בַּעַל הַבַּיִת תַּנּוּר בְּתוֹךְ בֵּיתוֹ, אֵלָא אִם כֵּן יֵשׁ לוֹ עַל גַּבָּיו גֹּבַהּ אַרְבַּע אַמּוֹת; וְכֵן לֹא יַעְמִיד בַּעַל הָעֲלִיָּה תַּנּוּר, עַד שֶׁיִּהְיֶה תַּחְתָּיו מַעְזֵבָה שְׁלוֹשָׁה טְפָחִים, וּבַכִּירָה טֶפַח.  וְאִם תַּנּוּר שֶׁלַּנַּחְתּוֹמִים הוּא, צָרִיךְ שֶׁיִּהְיֶה תַּחְתָּיו אַרְבָּעָה טְפָחִים; וְכִירָה שֶׁלַּנַּחְתּוֹמִין, שְׁלוֹשָׁה טְפָחִים.  וְאַף עַל פִּי שֶׁהִרְחִיק כַּשֵּׁעוּר, אִם יָצַאת הָאֵשׁ וְהִזִּיקָה--מְשַׁלֵּם מַה שֶׁהִזִּיק כְּמוֹ שֶׁנִּתְבָּאַר בִּמְקוֹמוֹ.</P>

<P><B>ט,יב</B>  מִי שֶׁהָיְתָה לוֹ חָנוּת תַּחַת אוֹצַר חֲבֵרוֹ--לֹא יַעֲשֶׂה בָּהּ לֹא נַחְתּוֹם, וְלֹא צַבָּע, וְלֹא רֶפֶת בָּקָר, וְלֹא יַכְנִיס לָהּ אַסְפַּסְתָּא וְכַיּוֹצֶא בָּהּ מִדְּבָרִים שֶׁעוֹלֶה מֵהֶם הֶבֶל חַם הַרְבֵּה:  מִפְּנֵי שֶׁהַחֹם מַפְסִיד פֵּרוֹת שֶׁבָּאוֹצָר.</P>

<P><B>ט,יג</B>  לְפִיכַּךְ אִם הָיָה אוֹצַר יַיִן בְּאֶרֶץ יִשְׂרָאֵל, שְׁאֵין הַחֹם מַפְסִידוֹ--הֲרֵי זֶה עוֹשֶׂה בְּחָנוּתוֹ כָּל מְלֶאכֶת אֵשׁ; אֲבָל לֹא יַעֲשֶׂה רֶפֶת בָּקָר, מִפְּנֵי שֶׁמַּפְסִיד רֵיחַ הַיַּיִן.  וְאִם הֻחְזְקָה הֶחָנוּת בַּתְּחִלָּה לְרֶפֶת אוֹ לְנַחְתּוֹם וְכַיּוֹצֶא בּוֹ, וְאַחַר כָּךְ רָצָה בַּעַל הָעֲלִיָּה לַעֲשׂוֹת עֲלִיָּתוֹ אוֹצָר--אֵינוּ יָכוֹל לְמַחוֹת בְּיָדוֹ.</P>

<P><B>ט,יד</B>  [יג] כִּבַּד בַּעַל הָעֲלִיָּה וְרִבַּץ עֲלִיָּתוֹ, אוֹ שֶׁרִבָּה בַּחַלּוֹנוֹת, כְּדֵי לַעֲשׂוֹתָהּ אוֹצָר, וְקָדַם זֶה וְעָשָׂה תַּנּוּר קֹדֶם שֶׁיַּכְנִיס פֵּרוֹת לָאוֹצָר, אוֹ שֶׁהִתְחִיל לֶאֱצֹר שֻׁמְשְׁמִין אוֹ רִמּוֹנִים אוֹ תְּמָרִים וְכַיּוֹצֶא בָּהֶן, וְקָדַם זֶה וְעָשָׂה הַתַּנּוּר קֹדֶם שֶׁיֶּאֱצֹר הַחִטִּין, אוֹ שֶׁעָשָׂה בַּעַל הֶחָנוּת מְחִילָה עַל גַּבָּהּ לְהַבְדִּיל בֵּין הֶחָנוּת וּבֵין הָאוֹצָר--בְּכָל אֵלּוּ בַּעַל הָאוֹצָר מְעַכֵּב עָלָיו; וְאִם עָבַר, וְעָשָׂה תַּנּוּר וְכַיּוֹצֶא בּוֹ--אֵין בַּעַל הָאוֹצָר יָכוֹל לְהָסִיר הַתַּנּוּר בְּכָל אֵלּוּ.
<BR> </P>

<H2>הִלְכּוֹת שְׁכֵנִים פֵּרֶק י</H2>

<P><B>י,א</B>  מַרְחִיקִין אֶת הָאִילָן מִן הָעִיר עֶשְׂרִים וְחָמֵשׁ אַמָּה, וּבַחַרּוּב וּבַשִּׁקְמָה חֲמִשִּׁים אַמָּה, מִפְּנֵי נוֹאי הָעִיר.  וְכָל אִילָן הַנִּמְצָא קָרוֹב לָעִיר בְּפָחוּת מִזֶּה, קוֹצְצִין אוֹתוֹ.  וְאִם הָאִילָן קָדַם, נוֹתְנִין לוֹ בְּנֵי הָעִיר אֶת דָּמָיו; וְאִם הָיָה הַדָּבָר סָפֵק וְלֹא נוֹדַע אֵיזֶה מֵהֶם קָדַם, אֵין לוֹ לְבַעַל הָאִילָן דָּמִים, אֵלָא נוֹטֵל עֵצָיו, וְהוֹלֵךְ.</P>

<P><B>י,ב</B>  מַרְחִיקִין גֹּרֶן קְבוּעָה מִן הָעִיר חֲמִשִּׁים אַמָּה, כְּדֵי שֶׁלֹּא יוֹלִיךְ הָרוּחַ הַתֶּבֶן בְּעֵת שֶׁזּוֹרֶה, וְיַזִּיק לִבְנֵי הָעִיר.  וְכֵן לֹא יַעֲשֶׂה אָדָם גֹּרֶן קְבוּעָה בְּתוֹךְ שֶׁלּוֹ, אֵלָא אִם כֵּן הָיָה לוֹ חֲמִשִּׁים אַמָּה לְכָל רוּחַ, כְּדֵי שֶׁלֹּא יַזִּיק הַתֶּבֶן לִנְטִיעַת חֲבֵרוֹ אוֹ לְנִירוֹ.</P>

<P><B>י,ג</B>  מַרְחִיקִין אֶת הַנְּבֵלוֹת וְאֶת הַקְּבָרוֹת וְאֶת הַבֻּרְסְקֵי מִן הָעִיר חֲמִשִּׁים אַמָּה.  [ד] וְאֵין עוֹשִׂין בֻּרְסְקֵי אֵלָא לְמִזְרַח הָעִיר, מִפְּנֵי שֶׁרוּחַ מִזְרָחִית חַמָּה וּמְמַעֶטֶת הֶזֵּק רֵיחַ עִבּוּד הָעוֹרוֹת.</P>

<P><B>י,ד</B>  [ה] מִי שֶׁבָּא לַעֲשׂוֹת מִשְׁרָה שֶׁלְּפִשְׁתָּן בְּצַד יָרָק שֶׁלַּחֲבֵרוֹ, שֶׁהֲרֵי מֵי הַמִּשְׁרָה נִבְלָעִין בָּאָרֶץ וְהוֹלְכִין וּמַפְסִידִין אֶת הַיָּרָק, אוֹ שֶׁנָּטַע כְּרֵשִׁין קָרוֹב מִן הַבְּצָלִים שֶׁלַּחֲבֵרוֹ, שְׁהֶן מְפִיגִין טַעְמָן, אוֹ שֶׁנָּטַע חַרְדָּל בְּצַד כַּוֶּרֶת דְּבוֹרִים, שֶׁהֲרֵי הַדְּבוֹרִים אוֹכְלִין הָעַלִּין וּמַפְסִידִין הַדְּבַשׁ--בְּכָל אֵלּוּ וְכַיּוֹצֶא בָּהֶן, אֵינוּ צָרִיךְ לְהַרְחִיק בִּכְדֵי שֶׁלֹּא יַזִּיק; וְעַל הַנִּזָּק לְהַרְחִיק אֶת עַצְמוֹ, אִם יִרְצֶה, עַד שֶׁלֹּא יַגִּיעַ לוֹ הַנֶּזֶק:  שֶׁזֶּה בְּתוֹךְ שֶׁלּוֹ הוּא עוֹשֶׂה, וְהַנֶּזֶק בָּא לַחֲבֵרוֹ מֵאֵלָיו.</P>

<P><B>י,ה</B>  בַּמֶּה דְּבָרִים אֲמוּרִים שְׁאֵינוּ מַרְחִיק, בְּשֶׁהָיָה הַנֶּזֶק בָּא מֵאֵלָיו אַחַר שֶׁיִּפְסְקוּ מַעֲשָׂיו שֶׁלַּמַּזִּיק.  אֲבָל אִם הָיוּ מַעֲשָׂיו שֶׁלְּזֶה שֶׁעוֹשֶׂה בִּרְשׁוּתוֹ מַזִּיקִין אֶת חֲבֵרוֹ בְּשָׁעַת עֲשִׂיָּתוֹ, הֲרֵי זֶה כְּמִי שֶׁמַּזִּיק בְּיָדוֹ; הַא לְמַה זֶה דּוֹמֶה, לְמִי שֶׁעָמַד בִּרְשׁוּתוֹ וְיוֹרֶה חִצִּים לַחֲצַר חֲבֵרוֹ וְאָמַר בִּרְשׁוּתִי אֲנִי עוֹשֶׂה, שֶׁמּוֹנְעִין אוֹתוֹ.</P>

<P><B>י,ו</B>  וְכֵן כָּל הַהַרְחָקוֹת הָאֲמוּרוֹת לְמַעְלָה בְּעִנְיָן זֶה--אִם לֹא הִרְחִיקָן, הֲרֵי זֶה כְּמִי שֶׁהִזִּיק בְּחִצָּיו.  לְפִיכָּךְ צָרִיךְ לְהַרְחִיק מִשְׁרָה מִן הַיָּרָק, וּכְרֵשִׁין מִן הַבְּצָלִים, וְחַרְדָּל מִן הַדְּבוֹרִים, שְׁלוֹשָׁה טְפָחִים אוֹ יָתֵר מְעַט--כְּדֵי שֶׁלֹּא יִהְיֶה הֶזֵּק בַּיָּדַיִם; אֲבָל לְהַרְחִיק עַד שֶׁלֹּא יָבוֹא הַנֶּזֶק מֵאֵלָיו, אֵינוּ צָרִיךְ.</P>

<P><B>י,ז</B>  [ו] בַּעַל עֲלִיָּה שֶׁהָיָה שׁוֹפֵךְ מַיִם, וְהֶן יוֹרְדִין עַל הַדָּר בַּבַּיִת לְמַטָּה--אִם הָיְתָה שָׁם מַעְזֵבָה שֶׁהַמַּיִם כָּלִים בָּהּ בְּעֵת שְׁפִיכָה, וְאַחַר שֶׁיִּפְסֹק הָעֶלְיוֹן מִלִּשְׁפֹּךְ יִבָּלְעוּ הַמַּיִם וְיֵרְדוּ וִינַטְּפוּ עַל הַתַּחְתּוֹן--צָרִיךְ הַתַּחְתּוֹן לְתַקַּן וּלְהַרְחִיק עַצְמוֹ מִן הַנֶּזֶק; וְאִם אֵין שָׁם מַעְזֵבָה, אֵלָא כְּשֶׁיִּשְׁפֹּךְ יֵרְדוּ הַמַּיִם מִיָּד--הֲרֵי זֶה כְּמַזִּיק בְּחִצָּיו, וְהָעֶלְיוֹן מְתַקֵּן אוֹ יִמָּנַע מִלִּשְׁפֹּךְ.  וְכֵן כָּל כַּיּוֹצֶא בְּזֶה.</P>

<P><B>י,ח</B>  [ז] מִי שֶׁהָיָה לוֹ בּוֹר בְּתוֹךְ שָׂדֵהוּ, וּבָא חֲבֵרוֹ וְנָטַע אִילָן בְּתוֹךְ שָׂדֵהוּ קָרוֹב לְבוֹר חֲבֵרוֹ--אֵין בַּעַל הַבּוֹר יָכוֹל לְעַכַּב עָלָיו וְלוֹמַר לוֹ, הֲרֵי שָׁרְשֵׁי הָאִילָן נִכְנָסִים לַבּוֹר שֶׁלִּי וּמַפְסִידִין אוֹתוֹ:  שֶׁזֶּה נֶזֶק הַבָּא מֵאֵלָיו הוּא לְאַחַר זְמָן, וּבְעֵת שֶׁנָּטַע אֵינוּ מַזִּיקוֹ; וּכְשֵׁם שֶׁזֶּה חוֹפֵר בְּתוֹךְ שֶׁלּוֹ, כָּךְ זֶה נוֹטֵעַ בְּתוֹךְ שֶׁלּוֹ.</P>

<P><B>י,ט</B>  וְכֵן רְאוּבֵן שֶׁחָפַר בּוֹר, וְיָרַד וּמָצָא שָׁרְשֵׁי אִילָן שֶׁלְּשִׁמְעוֹן בְּתוֹךְ שָׂדֵהוּ--קוֹצֵץ וְחוֹפֵר, וְהָעֵצִים שֶׁלּוֹ.  וְאִם הָיָה קָרוֹב לְאִילָן שִׁמְעוֹן בְּתוֹךְ שֵׁשׁ עֶשְׂרֵה אַמָּה--הַשָּׁרָשִׁים שֶׁלְּשִׁמְעוֹן, וְקוֹצְצָן וְנוֹתְנָן לוֹ.  וְאִם אֵינוּ צָרִיךְ לַחְפֹּר בּוֹר, וְיָצְאוּ הַשָּׁרָשִׁים שֶׁלְּשִׁמְעוֹן לְתוֹךְ שָׂדֵהוּ--הֲרֵי זֶה מַעְמִיק שְׁלוֹשָׁה טְפָחִים כְּדֵי שֶׁלֹּא יְעַכַּב הַמַּחְרֵשָׁה, וְכָל שֹׁרֶשׁ שֶׁיִּמְצָא בְּתוֹךְ שְׁלוֹשָׁה טְפָחִים קוֹצְצוֹ; וְאֵינוּ חוֹשֵׁשׁ שֶׁמֶּא יִיבַשׁ הָאִילָן שֶׁלַּחֲבֵרוֹ, שֶׁזֶּה בְּתוֹךְ שֶׁלּוֹ הוּא חוֹפֵר.</P>

<P><B>י,י</B>  [ח] מִי שֶׁהָיְתָה שְׂדֵה חֲבֵרוֹ נְטוּעָה גְּפָנִים אוֹ שְׁאָר אִילָנוֹת, וּבָא הוּא לִנְטֹעַ בְּתוֹךְ שָׂדֵהוּ גְּפָנִים בְּצַד גְּפָנִים אוֹ אִילָנוֹת בְּצַד אִילָנוֹת--צָרִיךְ לְהַרְחִיק אַרְבַּע אַמּוֹת.  בַּמֶּה דְּבָרִים אֲמוּרִים, בְּאֶרֶץ יִשְׂרָאֵל.  אֲבָל בְּחוּצָה לָאָרֶץ, יַרְחִיק בֵּין גְּפָנִים לִגְפָנִים שְׁתֵּי אַמּוֹת; וּבֵין גְּפָנִים לִשְׁאָר אִילָנוֹת, אוֹ בֵּין אִילָנוֹת לְאִילָנוֹת, אַרְבַּע אַמּוֹת בְּכָל מָקוֹם.  הָיָה גָּדֵר בִּנְתַּיִם, זֶה סוֹמֵךְ לַגָּדֵר וְזֶה סוֹמֵךְ לַגָּדֵר בְּכָל מָקוֹם.</P>

<P><B>י,יא</B>  מִי שֶׁהָיָה אִילַן חֲבֵרוֹ נוֹטֶה לְתוֹךְ שָׂדֵהוּ, קוֹצֵץ מְלוֹא מַרְדֵעַ עַל גַּבֵּי הַמַּחְרֵשָׁה; וּבַחַרּוּב וּבַשִּׁקְמָה--קוֹצֵץ כָּל הַנּוֹטֶה, עַד שֶׁיִּהְיֶה שָׁקוּל כְּנֶגֶד הַמְּצָר.  וְכֵן אִם הָיָה נוֹטֶה עַל בֵּית הַשְּׁלָהִין שֶׁלַּחֲבֵרוֹ, אוֹ עַל בֵּית הָאִילָן--קוֹצֵץ אֶת כָּל הַנּוֹטֶה, עַד שֶׁיִּהְיֶה שָׁקוּל כְּנֶגֶד הַמְּצָר.
<BR> </P>

<H2>הִלְכּוֹת שְׁכֵנִים פֵּרֶק יא</H2>

<P><B>יא,א</B>  מִי שֶׁעָשָׂה גֹּרֶן בְּתוֹךְ שֶׁלּוֹ, אוֹ קָבַע בֵּית הַכִּסֵּא, אוֹ מְלָאכָה שֶׁיֵּשׁ בָּהּ אָבָק וְעָפָר וְכַיּוֹצֶא בָּהֶן--צָרִיךְ לְהַרְחִיק כְּדֵי שֶׁלֹּא יַגִּיעַ הֶעָשָׁן אוֹ רֵיחַ בֵּית הַכִּסֵּא אוֹ הָאָבָק וְהֶעָפָר לַחֲבֵרוֹ, עַד שֶׁלֹּא יַזִּיקוֹ.</P>

<P><B>יא,ב</B>  אַפִלּוּ הָיְתָה הָרוּחַ הִיא שֶׁמְּסַיַּעַת אוֹתוֹ בְּעֵת שֶׁעוֹשֶׂה מְלַאכְתּוֹ, וּמוֹלֶכֶת הֶעָפָר אוֹ נְעֹרֶת הַפִּשְׁתָּן וְהַמּוֹץ וְכַיּוֹצֶא בָּהֶן, וּמַגִּיעַתָּן לַחֲבֵרוֹ--הֲרֵי זֶה חַיָּב לְהַרְחִיק כְּדֵי שֶׁלֹּא יַגִּיעוּ וְלֹא יַזִּיקוּ, וְאַפִלּוּ עַל יְדֵי הָרוּחַ הַמְּצוּיָה:  שֶׁכָּל אֵלּוּ כְּמִי שֶׁהִזִּיק בְּחִצָּיו הֶן.</P>

<P><B>יא,ג</B>  [ב] אַף עַל פִּי שְׁהוּא חַיָּב לְהַרְחִיק כָּל כָּךְ--אִם הוֹלִיכָה הָרוּחַ הַמְּצוּיָה אֶת הַמּוֹץ וְאֶת הֶעָפָר וְהִזִּיקָה בָּהֶן, הֲרֵי זֶה פָּטוּר מִלְּשַׁלַּם:  שֶׁהָרוּחַ הִיא סִיְּעָה אוֹתוֹ, וְאֵין נֶזֶק זֶה בָּא מִכּוֹחַ הַמַּזִּיק עַצְמוֹ.</P>

<P><B>יא,ד</B>  [ג] הַכּוֹתֵשׁ אֶת הָרִיפוֹת וְכַיּוֹצֶא בָּהֶן בְּתוֹךְ שֶׁלּוֹ, וּבְעֵת שֶׁמַּכֶּה מְנַדְנֵד חֲצַר חֲבֵרוֹ עַד שֶׁיְּנַדְנֵד כְּסוּי הֶחָבִית עַל פִּי הֶחָבִית--הֲרֵי זֶה כְּמַזִּיק בְּחִצָּיו; וְחַיָּב לְהַרְחִיק כְּדֵי שֶׁלֹּא יְנַדְנֵד, אוֹ יְבַטַּל מְלַאכְתּוֹ שֶׁמַּזֶּקֶת.  וְאִם הִזִּיק בְּעֵת הַנִּדְנוּד--חַיָּב לְשַׁלַּם, שֶׁהֲרֵי מִכּוֹחוֹ בָּא הַנֶּזֶק.</P>

<P><B>יא,ה</B>  [ד] כָּל הַהַרְחָקוֹת הָאֲמוּרוֹת בַּפְּרָקִים שֶׁלְּמַעְלָה--אִם לֹא הִרְחִיק, וְרָאָה חֲבֵרוֹ וְשָׁתַק--הֲרֵי זֶה מָחַל, וְאֵינוּ יָכוֹל לַחְזֹר וּלְהַצְרִיכוֹ לְהַרְחִיק.  וְהוּא, שֶׁיֵּרָאֶה מִמֶּנּוּ שֶׁמָּחַל--כְּגוֹן שֶׁסִּיַּע עִמּוֹ מִיָּד, אוֹ שֶׁאָמַר לוֹ לַעֲשׂוֹת, אוֹ שֶׁרָאָהוּ שֶׁעָשָׂה בְּצִדּוֹ בְּלֹא הַרְחָקָה וְשָׁתַק וְלֹא הִקְפִּיד עַל זֶה:  שֶׁכָּל הַמַּחְזִיק בַּנֶּזֶק, זָכָה בּוֹ כְּמוֹ שֶׁבֵּאַרְנוּ.</P>

<P><B>יא,ו</B>  בַּמֶּה דְּבָרִים אֲמוּרִים, בִּשְׁאָר נְזָקִין, חוּץ מֵאַרְבַּעַת מִינֵי נְזָקִין אֵלּוּ הָאֲמוּרוֹת בְּפֵרֶק זֶה--שְׁהֶן הֶעָשָׁן, וְרֵיחַ בֵּית הַכִּסֵּא, וְהָאָבָק וְכַיּוֹצֶא בּוֹ, וְנִדְנוּד הַקַּרְקָע:  שֶׁכָּל אֶחָד מֵאֵלּוּ, אֵין לוֹ חֲזָקָה.  וְאַפִלּוּ שָׁתַק הַנִּזָּק כַּמָּה שָׁנִים, הֲרֵי זֶה חוֹזֵר וְכוֹפֵהוּ לְהַרְחִיק.  וְכֵן הֶזֵּק רְאִיָּה בִּמְקוֹם שֶׁצָּרִיךְ מְחִצָּה, כּוֹפֵהוּ לַעֲשׂוֹת מְחִצָּה בְּכָל עֵת שֶׁיִּרְצֶה כְּמוֹ שֶׁבֵּאַרְנוּ.</P>

<P><B>יא,ז</B>  וְלָמָּה שִׁנּוּ נְזָקִים אֵלּוּ מִשְּׁאָר נְזָקִין, לְפִי שְׁאֵין דַּעְתּוֹ שֶׁלָּאָדָם סוֹבֶלֶת נֶזֶק מֵאֵלּוּ; וְחֶזְקָתוֹ שְׁאֵינוּ מוֹחֵל, שֶׁהֶזֵּקָן הֶזֵּק קָבוּעַ.  וְאִם קָנוּ מִיָּדוֹ שֶׁמָּחַל בִּנְזָקִים אֵלּוּ, אֵינוּ יָכוֹל לַחְזֹר בּוֹ.</P>

<P><B>יא,ח</B>  [ה] מִי שֶׁהִחְזִיק לַעֲשׂוֹת מְלֶאכֶת דָּם אוֹ נְבֵלוֹת וְכַיּוֹצֶא בָּהֶן בִּמְקוֹמוֹ, וְיָבוֹאוּ הָעוֹרְבִים וְכַיּוֹצֶא בָּהֶן בִּגְלַל הַדָּם וְיֹאכְלוּ, וַהֲרֵי הֶן מְצֵרִין לַחֲבֵרוֹ בְּקוֹלָם וְצִפְצוּפָם, אוֹ בַּדָּם שֶׁבְּרַגְלֵיהֶם שְׁהֶן יוֹשְׁבִין עַל הָאִילָנוֹת וּמְלַכְלְכִין פֵּרוֹתֵיהֶם--אִם הָיָה חֲבֵרוֹ קַפְּדָן אוֹ חוֹלֶה שֶׁצִּפְצוּף הַזֶּה מַזִּיקוֹ, אוֹ שֶׁהַפֵּרוֹת שֶׁלּוֹ נִפְסָדִין לוֹ בַּדָּם--חַיָּב לְבַטַּל אוֹתָהּ הַמְּלָאכָה, אוֹ יַרְחִיק עַד שֶׁלֹּא יָבוֹא הֶזֵּק מֵחֲמָתוֹ:  שֶׁנֶּזֶק זֶה דּוֹמֶה לְרֵיחַ בֵּית הַכִּסֵּא וְכַיּוֹצֶא בּוֹ, שְׁאֵין לוֹ חֲזָקָה.</P>

<P><B>יא,ט</B>  וְכֵן בְּנֵי מָבוֹי אוֹ בְּנֵי חָצֵר שֶׁנַּעֲשָׂה אֶחָד מֵהֶן אֻמָּן, וְלֹא מִחוּ בּוֹ שֶׁהֲרֵי הִחְזִיק, וְהָיוּ הָעָם נִכְנָסִין וְיוֹצְאִין לִקְנוֹת מִמֶּנּוּ, וְשָׁתְקוּ--לֹא הִחְזִיק בְּדָבָר זֶה, וְיֵשׁ לָהֶם בְּכָל עֵת לְעַכַּב וְלוֹמַר אֵין אָנוּ יְכוּלִין לִישַׁן מִקּוֹל הַנִּכְנָסִין וְהַיּוֹצְאִין:  שֶׁזֶּה הֶזֵּק קָבוּעַ הוּא, כְּמוֹ הֶעָשָׁן וְהָאָבָק.  וּכְזֶה הוֹרוּ הַגְּאוֹנִים.</P>

<P><B>יא,י</B>  [ו] מִי שֶׁהִחְזִיק בְּנֶזֶק שֶׁיֵּשׁ לוֹ חֲזָקָה, כְּגוֹן שֶׁפָּתַח חַלּוֹן, אוֹ הִעְבִיר אַמַּת הַמַּיִם, אוֹ לֹא הִרְחִיק מַה שֶׁרָאוּי לְהַרְחִיק, וַהֲרֵי הַמַּחְזִיק טוֹעֵן אַתָּה אָמַרְתָּ לִי לַעֲשׂוֹת, אוֹ מָחַלְתָּ לִי אַחַר שֶׁרָאִיתָ, אוֹ הֻכַּר הַנֶּזֶק וְשָׁתַקְתָּ וְלֹא מִחִיתָ בִּי, וְהַנִּזָּק אוֹמֵר עַכְשָׁו הוּא שֶׁרָאִיתִי וְלֹא יָדַעְתִּי מִקֹּדֶם, אוֹ שֶׁאָמַר כְּשֶׁרָאִיתִי מִחִיתִי בָּךְ וְאַתָּה אוֹמֵר עַתָּה אַרְחִיק אוֹ אֶסְתֹּם, וְאַתָּה מַדְחֶה אוֹתִי מִיּוֹם לְיוֹם כְּדֵי שֶׁתִּקְבַּע הֶזֵּקָךְ--בְּכָל אֵלּוּ וְכַיּוֹצֶא בָּהֶן, עַל הַנִּזָּק לְהָבִיא רְאָיָה; וְאִם לֹא הֵבִיא, יִשָּׁבַע הַמַּזִּיק הֶסֵּת וְיִפָּטֵר.</P>

<P><B>יא,יא</B>  [ז] הִחְזִיק בְּנֶזֶק שְׁאֵין לוֹ חֲזָקָה, כְּגוֹן עָשָׁן וּבֵית הַכִּסֵּא וְכַיּוֹצֶא בָּהֶן, וְטָעַן הַמַּזִּיק שֶׁקָּנָה מִיָּדוֹ שֶׁלַּנִּזָּק--עַל הַמַּזִּיק לְהָבִיא רְאָיָה שֶׁקָּנוּ מִיָּדוֹ; וְאִם לֹא הֵבִיא, יִשָּׁבַע הַנִּזָּק הֶסֵּת שֶׁלֹּא קָנוּ מִיָּדוֹ עַל כָּךְ, וִיסַלַּק זֶה הֶזֵּקוֹ.
<BR> </P>

<H2>הִלְכּוֹת שְׁכֵנִים פֵּרֶק יב</H2>

<P><B>יב,א</B>  הָאַחִין אוֹ הַשֻּׁתָּפִין שֶׁבָּאוּ לַחְלֹק אֶת הַשָּׂדֶה, וְלִטֹּל כָּל אֶחָד חֶלְקוֹ--אִם הָיְתָה כֻּלָּהּ שׁוֹוָה וְאֵין שָׁם מָקוֹם טוֹב וּמָקוֹם רָע, אֵלָא חוֹלְקִין לְפִי הַמִּדָּה בִּלְבָד, וְאָמַר אֶחָד מֵהֶם תְּנוּ לִי חֶלְקִי מִצַּד זֶה, כְּדֵי שֶׁיִּהְיֶה סָמוּךְ לַשָּׂדֶה הָאַחֶרֶת שֶׁלִּי וְיִהְיֶה הַכֹּל שָׂדֶה אַחַת--שׁוֹמְעִין לוֹ, וְכוֹפֶה אוֹתָן עַל זֶה:  שֶׁעִכּוּבָן בְּדָבָר זֶה, מִדַּת סְדוֹם הִיא.</P>

<P><B>יב,ב</B>  אֲבָל אִם הָיָה חֵלֶק אֶחָד מִמֶּנָּה טוֹב, אוֹ קָרוֹב לַנָּהָר יוֹתֵר, אוֹ קָרוֹב לַדֶּרֶךְ, וְשָׁמוּ אוֹתָהּ הַיָּפָה כְּנֶגֶד הָרַע, וְאָמַר תְּנוּ לִי בַּשּׁוּמָה שֶׁלִּי מִצַּד זֶה--אֵין שׁוֹמְעִין לוֹ, אֵלָא נוֹטֵל בְּגוֹרָל.  אָמַר תְּנוּ לִי חֲצִי מִדָּתָהּ מִן הַצַּד הָרַע בְּלֹא שׁוּמָה, וּטְלוּ אַתֶּם אֶת הַחֵצִי הַטּוֹב, כְּדֵי שֶׁיִּהְיֶה חֶלְקִי סָמוּךְ לַשָּׂדֶה שֶׁלִּי--הוֹרוּ מִקְצַת הַגְּאוֹנִים שֶׁשּׁוֹמְעִין לוֹ; וּלְזֶה דַּעְתִּי נוֹטָה, וּבוֹ רָאוּי לָדוּן.</P>

<P><B>יב,ג</B>  [ב] הַבְּכוֹר שֶׁחָלַק, נוֹטֵל שְׁנֵי חֲלָקִים שֶׁלּוֹ כְּאֶחָד.  אֲבָל הַיָּבָם שֶׁחָלַק עִם אֶחָיו בְּנִכְסֵי הָאָב, נוֹטֵל חֶלְקוֹ וְחֵלֶק אָחִיו בְּגוֹרָל:  אִם עָלוּ בִּמְקוֹם אֶחָד, עָלוּ; וְאִם עָלוּ בִּשְׁנֵי מְקוֹמוֹת, עָלוּ.</P>

<P><B>יב,ד</B>  [ג] אֶרֶץ מְרֻבַּעַת שֶׁהָיָה הַנָּהָר מַקִּיף לָהּ מִזְרָח וְצָפוֹן, וְהַדֶּרֶךְ דָּרוֹם וּמַעְרָב--חוֹלְקִין אוֹתָהּ בָּאֲלַכְסוֹן, כְּדֵי שֶׁיַּגִּיעַ לְזֶה נָהָר וְדֶרֶךְ, וּלְזֶה נָהָר וְדֶרֶךְ.  וְאִם אָמַר תְּנוּ לִי הַחֵצִי שֶׁמִּצַּד זֶה שְׁהוּא בְּצַד שָׂדִי, שׁוֹמְעִין לוֹ.  כְּלָלוֹ שֶׁלַּדָּבָר:  כָּל דָּבָר שְׁהוּא טוֹב לְזֶה, וְאֵין עַל חֲבֵרוֹ הֶפְסֵד כְּלָל--כּוֹפִין אֶת חֲבֵרוֹ לַעֲשׂוֹתוֹ.</P>

<P><B>יב,ה</B>  [ד] אֶחָד מִן הָאַחִין אוֹ מִן הַשֻּׁתָּפִין שֶׁמָּכַר חֶלְקוֹ לְאַחֵר--מְסַלְּקִין אֶת הַלּוֹקֵחַ, וְנוֹתְנִין לוֹ שְׁאָר הָאַחִים אוֹ הַשֻּׁתָּפִין דָּמִים שֶׁנָּתַן, וְהוֹלֵךְ, כְּדֵי שֶׁלֹּא יִכָּנֵס זָר בֵּינֵיהֶן.</P>

<P><B>יב,ו</B>  [ה] וְלֹא עוֹד, אֵלָא כָּל הַמּוֹכֵר קַרְקָע שֶׁלּוֹ לְאַחֵר--יֵשׁ לַחֲבֵרוֹ שְׁהוּא בְּצַד הַמְּצָר שֶׁלּוֹ לִתֵּן הַדָּמִים לַלּוֹקֵחַ, וּלְסַלַּק אוֹתוֹ, וְזֶה הַלּוֹקֵחַ הָרָחוֹק, כְּאִלּוּ הוּא שָׁלִיחַ שֶׁלְּבֶן הַמְּצָר:  בֵּין שֶׁמָּכַר הוּא, בֵּין שֶׁמָּכַר שְׁלוּחוֹ, בֵּין שֶׁמָּכְרוּ בֵּית דִּין, בֵּין שֶׁמָּכַר שְׁלוּחָן--יֵשׁ בּוֹ דִּין בֶּן הַמְּצָר.</P>

<P><B>יב,ז</B>  אַפִלּוּ הָיָה הַלּוֹקֵחַ תַּלְמִיד חֲכָמִים וְשָׁכֵן וְקָרוֹב לַמּוֹכֵר, וּבֶן הַמְּצָר עַם הָאָרֶץ רָחוֹק--בֶּן הַמְּצָר קוֹדֵם, וּמְסַלֵּק אֶת הַלּוֹקֵחַ.  וְדָבָר זֶה מִשּׁוֹם שֶׁנֶּאֱמָר "וְעָשִׂיתָ הַיָּשָׁר וְהַטּוֹב" (דברים ו,יח):  אָמְרוּ חֲכָמִים, הוֹאִיל וְהַמְּכָר אֶחָד הוּא--טוֹב וְיָשָׁר הוּא שֶׁיִּקְנֶה מָקוֹם זֶה בֶּן הַמְּצָר, יָתֵר מִן הָרָחוֹק.</P>

<P><B>יב,ח</B>  הָיוּ בְּנֵי הַמְּצָר רַבִּים--כֻּלָּם זוֹכִים בְּזוֹ הַשָּׂדֶה הַנִּמְכֶּרֶת, וְהִיא בֵּינֵיהֶם לְפִי מִנְיָנָם, וְנוֹתְנִין כֻּלָּן הַדָּמִים לַלּוֹקֵחַ:  וְהוּא, שֶׁבָּאוּ כֻּלָּם פַּעַם אַחַת.  אֲבָל אִם קָדַם אֶחָד מֵהֶן, וְסִלַּק הַלּוֹקֵחַ--זָכָה בָּהּ לְבַדּוֹ, הוֹאִיל וְהוּא בֶּן הַמְּצָר.</P>

<P><B>יב,ט</B>  וְכֵן אִם בָּאוּ מִקְצָתָן, וּמִקְצָתָן בִּמְדִינָה אַחֶרֶת--מְסַלְּקִין אוֹתוֹ אֵלּוּ הָעוֹמְדִים כָּאן בִּלְבָד, וְהִיא לָהֶן.  וְכֵן הַמּוֹכֵר לְאֶחָד מִבְּנֵי הַמְּצָר, אוֹ לְאֶחָד מִן הַשֻּׁתָּפִין שֶׁלּוֹ בְּמַשָּׂא וּמַתָּן--אַף עַל פִּי שְׁאֵינוּ שֻׁתָּפוֹ בַּקַּרְקָע, זָכָה בָּהּ; וְאֵין שְׁאָר הַשֻּׁתָּפִין אוֹ שְׁאָר בְּנֵי הַמְּצָר נוֹטְלִין עִמּוֹ.</P>

<P><B>יב,י</B>  [ו] הַמּוֹכֵר כָּל נְכָסָיו לְאֶחָד--אֵין בַּעַל הַמְּצָר שֶׁלְּשָׂדֶה אַחַת מֵהֶן מְסַלֵּק אֶת הַלּוֹקֵחַ מֵאוֹתָהּ הַשָּׂדֶה, שֶׁהֲרֵי הִיא וַאֲחֵרוֹת קָנָה כְּאֶחָד.  וְכֵן הַמּוֹכֵר לַבְּעָלִים הָרִאשׁוֹנִים, אוֹ הַלּוֹקֵחַ מִן הַגּוֹי--אֵין בּוֹ דִּין בֶּן הַמְּצָר.</P>

<P><B>יב,יא</B>  [ז] הַמּוֹכֵר לַגּוֹי--מְשַׁמְּתִין אוֹתוֹ עַד שֶׁיְּקַבַּל עָלָיו כָּל אֹנֶס שֶׁיָּבוֹא מִן הַגּוֹי, עַד שֶׁיִּנְהֹג הַגּוֹי עִם בֶּן הַמְּצָר הַזֶּה שֶׁלּוֹ בְּדִינֵי יִשְׂרָאֵל בַּכֹּל.  וְאִם אֲנָסוֹ בַּדָּבָר שֶׁלֹּא כְּדִין יִשְׂרָאֵל, מְשַׁלֵּם הַמּוֹכֵר.</P>

<P><B>יב,יב</B>  [ח] הַשְּׂכִירוּת, אֵין בָּהּ מִשּׁוֹם דִּין בֶּן הַמְּצָר.  [ט] הַמְּמַשְׁכֵּן מָקוֹם, וְאַחַר כָּךְ מְכָרוֹ לְזֶה שְׁהוּא מְמֻשְׁכָּן בְּיָדוֹ--אֵין בּוֹ מִשּׁוֹם דִּין בֶּן הַמְּצָר.</P>

<P><B>יב,יג</B>  וְכֵן הַמּוֹכֵר מָקוֹם רָחוֹק כְּדֵי לִגְאֹל מָקוֹם קָרוֹב, אוֹ שֶׁמָּכַר רָע כְּדֵי לִגְאֹל יָפֶה בְּדָמָיו, אוֹ שֶׁמָּכַר כְּדֵי לִתֵּן מְנָת הַמֶּלֶךְ, אוֹ שֶׁמָּכַר לִקְבוּרָה, אוֹ שֶׁמְּכָרוֹ לִמְזוֹן הָאִשָּׁה אוֹ הַבָּנוֹת--אֵין בְּאֶחָד מֵאֵלּוּ דִּין בֶּן הַמְּצָר, אֵלָא זָכָה הַלּוֹקֵחַ.</P>

<P><B>יב,יד</B>  [י] וְלָמָּה אֵין בָּהֶן דִּין בֶּן הַמְּצָר:  שֶׁכָּל אֵלּוּ טְרוּדִין הֶן לִמְכֹּר, וּמִפְּנֵי צֹרֶךְ גָּדוֹל מוֹכְרִין.  וְאִם תֹּאמַר יֵשׁ בָּהֶן דִּין בֶּן הַמְּצָר, לֹא יִמְצְאוּ לוֹקֵחַ, שֶׁהֲרֵי הוּא אוֹמֵר לָמָּה אֶטְרַח וְאֶקַּח, וְיָבוֹא זֶה וִיסַלַּק אוֹתִי; וְאֵין הַבְּעָלִים יְכוּלִין לְהַמְתִּין, עַד שֶׁיָּבִיא בַּעַל הַמְּצָר מָעוֹת וְיִקְנֶה.</P>

<P><B>יב,טו</B>  [יא] הֲרֵי שֶׁטָּעַן הַלּוֹקֵחַ וְאָמַר מִפְּנֵי הַמַּס וְכַיּוֹצֶא בּוֹ מָכַר לִי הַמּוֹכֵר, וּבַעַל הַמְּצָר אוֹמֵר שֶׁקֶר אַתָּה טוֹעֵן לְבַטַּל זְכוּתִי--עַל בַּעַל הַמְּצָר לְהָבִיא רְאָיָה, וְאַחַר כָּךְ יוֹצִיא מִיַּד הַלּוֹקֵחַ; וְאִם לֹא הֵבִיא רְאָיָה, יִשָּׁבַע הַלּוֹקֵחַ הֶסֵּת.</P>

<P><B>יב,טז</B>  [יב] אַפִלּוּ הָיָה שָׁם בַּדָּבָר סָפֵק, אֵין הַלּוֹקֵחַ מִסְתַּלֵּק אֵלָא בִּרְאָיָה בְּרוּרָה שֶׁמֵּבִיא בַּעַל הַמְּצָר.  לְפִיכָּךְ אִם טָעַן הַלּוֹקֵחַ וְאָמַר לוֹ גַּזְלָן אַתָּה לְשָׂדֶה זוֹ, עָרִיס אַתָּה, אוֹ שׂוֹכֵר אוֹ מְמַשְׁכֵּן--צָרִיךְ בַּעַל הַמְּצָר לְהָבִיא רְאָיָה שְׁהוּא בַּעַל הַמְּצָר, וְשֶׁקַּרְקָע זוֹ בְּחֶזְקָתוֹ.  וְכֵן כָּל כַּיּוֹצֶא בְּזֶה.</P>

<P><B>יב,יז</B>  [יג] הַמּוֹכֵר לִיתוֹמִים קְטַנִּים, אֵין בּוֹ דִּין בַּעַל הַמְּצָר:  הַטּוֹב וְהַיָּשָׁר שֶׁעוֹשִׂין חֶסֶד עִם אֵלּוּ, יָתֵר מִבַּעַל הַמְּצָר.  [יד] וְכֵן הַמּוֹכֵר לָאִשָּׁה--אֵין בּוֹ דִּין בַּעַל הַמְּצָר, מִפְּנֵי שְׁאֵין דַּרְכָּהּ לִטְרֹחַ תָּמִיד וְלִקְנוֹת, וְהוֹאִיל וְלָקְחָה, חֶסֶד הוּא שֶׁתַּעֲמֹד הַקַּרְקָע בְּיָדָהּ.  [טו] מָכַר לְטֻמְטוֹם וְאַנְדְּרֻגִּינוֹס, אֵין בַּעַל הַמְּצָר יָכוֹל לְסַלְּקָן, מִפְּנֵי שְׁהֶן סְפֵק אִשָּׁה.</P>

<P><B>יב,יח</B>  [טז] הָיְתָה הַקַּרְקָע שֶׁלְּאֶחָד, וְהַבִּנְיָן אוֹ הָאִילָנוֹת שֶׁלְּאֶחָד--אִם יֵשׁ לְבַעַל הַבִּנְיָן אוֹ לְבַעַל הָאִילָנוֹת זְכוּת בַּקַּרְקָע, כָּל אֶחָד מֵהֶן בֶּן מְצָר שֶׁלַּחֲבֵרוֹ; לְפִיכָּךְ אִם מָכַר אֶחָד מֵהֶן חֶלְקוֹ, חֲבֵרוֹ מְסַלֵּק הַלּוֹקֵחַ.</P>

<P><B>יב,יט</B>  אֲבָל אִם אֵין לְבַעַל הָאִילָנוֹת אוֹ לְבַעַל הַבִּנְיָן כְּלוּם בַּקַּרְקָע, אֵלָא כָּל זְמָן שֶׁיִּרְצֶה יֹאמַר לוֹ עֲקֹר אִילָנָךְ אוֹ הֲרֹס בִּנְיָנָךְ, וּמָכַר בַּעַל הַשָּׂדֶה--זָכָה הַלּוֹקֵחַ, וְאֵין בַּעַל הָאִילָנוֹת אוֹ בַּעַל הַבִּנְיָן מְסַלֵּק אוֹתוֹ.  וְאִם מָכַר בַּעַל הָאִילָן אוֹ בַּעַל הַבִּנְיָן, הֲרֵי בַּעַל הַקַּרְקָע מְסַלֵּק אוֹתוֹ.</P>

<P><B>יב,כ</B>  [יז] הָיָה מַפְסִיק בֵּינוֹ וּבֵין מְצָר חֲבֵרוֹ רֶכֶב שֶׁלִּדְקָלִים, אוֹ בִּנְיָן גָּבוֹהַּ וְחָזָק, אוֹ גֻּמָּה וְכַיּוֹצֶא בָּהֶן--רוֹאִין:  אִם יָכוֹל לְהַכְנִיס אַפִלּוּ תֶּלֶם אֶחָד בְּתוֹךְ הַדָּבָר הַמַּפְסִיק, עַד שֶׁיִּתְעָרְבוּ שְׁתֵּי הַשָּׂדוֹת--הֲרֵי זֶה בֶּן מְצָר שֶׁלּוֹ, וּמְסַלֵּק הַלּוֹקֵחַ; וְאִם לָאו, אֵינוּ מְסַלֵּק הַלּוֹקֵחַ.
<BR> </P>

<H2>הִלְכּוֹת שְׁכֵנִים פֵּרֶק יג</H2>

<P><B>יג,א</B>  הַנּוֹתֵן מַתָּנָה, אֵין בָּהּ דִּין בֶּן הַמְּצָר.  הָיָה כָּתוּב בִּשְׁטָר מַתָּנָה שֶׁאַחְרָיוּת מַתָּנָה זוֹ עַל הַנּוֹתֵן, יֵשׁ בָּהּ דִּין בֶּן הַמְּצָר:  הוֹאִיל וְיֵשׁ בָּהּ אַחְרָיוּת, מְכִירָה הִיא; וְלֹא כָתַב מַתָּנָה, אֵלָא לְבַטַּל זְכוּת בֶּן הַמְּצָר.  וְכַמָּה נוֹתֵן לוֹ, מַה שֶׁהִיא שׁוֹוָה.</P>

<P><B>יג,ב</B>  אָמַר הַלּוֹקֵחַ כֵּן הוּא, וְהַעְרָמָה עָשִׂינוּ וּמְכִירָה הִיא, וּבְכָּךְ וְכָּךְ קְנִיתִיהָ--נִשְׁבָּע בִּנְקִיטַת חֵפֶץ, וְנוֹטֵל כְּדִין כָּל הַשְּׁלוּחִין.  וְיֵרָאֶה לִי שֶׁצָּרִיךְ לִטְעֹן דָּמִים שְׁהֶן רְאוּיִין, אוֹ יָתֵר מְעַט; אֲבָל אִם אָמַר עַל שׁוֹוֶה מֵאָה בְּמָאתַיִם קָנִיתִי, אֵינוּ נֶאֱמָן.</P>

<P><B>יג,ג</B>  הָיָה כָּתוּב בִּשְׁטָר מַתָּנָה, וְקִבַּלְתִּי עָלַי אַחְרָיוּת מַתָּנָה זוֹ שְׁאִם תֵּצֵא מִיָּדוֹ אֶתֵּן לוֹ מָאתַיִם--נוֹתֵן לוֹ בֶּן הַמְּצָר מָאתַיִם, וְאַחַר כָּךְ מְסַלְּקוֹ, וְאַף עַל פִּי שְׁאֵינָהּ שׁוֹוָה אֵלָא מָנֶה.</P>

<P><B>יג,ד</B>  הִחְלִיף חָצֵר בְּחָצֵר, אֵין בּוֹ דִּין בַּעַל הַמְּצָר.  הִחְלִיף חָצֵר בִּבְהֵמָה אוֹ בִּשְׁאָר מִטַּלְטְלִין--רוֹאִין דְּמֵי אוֹתָהּ הַבְּהֵמָה אוֹ אוֹתָם הַמִּטַּלְטְלִין, וְנוֹתֵן לוֹ בֶּן הַמְּצָר וּמְסַלְּקוֹ; וְאֵינוּ יָכוֹל לוֹמַר לוֹ תֶּן לִי כְּמִין שֶׁלָּקַחְתִּי בּוֹ, שֶׁזּוֹ הַעְרָמָה הִיא וְאֵינָהּ מוֹעֶלֶת כְּלוּם.</P>

<P><B>יג,ה</B>  מָכַר לוֹ קַרְקָע מְעַט בְּאֶמְצַע שָׂדֵהוּ, וְאַחַר כָּךְ מָכַר לוֹ קַרְקָע בְּצַד אוֹתָהּ שֶׁבָּאֶמְצָע--רוֹאִין:  אִם אוֹתוֹ הַמְּעַט שֶׁמָּכַר לוֹ תְּחִלָּה הוּא עִדִּית אוֹ זִבּוֹרִית לְגַבֵּי זֹאת הַקַּרְקָע שֶׁמָּכַר לוֹ בָּאַחֲרוֹנָה--זָכָה הַלּוֹקֵחַ, וְאֵין בֶּן הַמְּצָר יָכוֹל לְסַלְּקוֹ, שֶׁהֲרֵי הוּא עַצְמוֹ בֶּן מְצָר הוּא, מִפְּנֵי אוֹתוֹ הַמְּעַט שֶׁקָּנָה בָּאֶמְצָע.  וְאִם אוֹתוֹ הַמְּעַט כְּמוֹ זֹאת שֶׁמָּכַר לוֹ בַּסּוֹף בְּצִדּוֹ--הֲרֵי זֶה מַעְרִים, וּבֶן הַמְּצָר מְסַלֵּק אוֹתוֹ מִן הַשָּׂדֶה שֶׁקָּנָה בַּסּוֹף.</P>

<P><B>יג,ו</B>  הַמּוֹכֵר עַל תְּנָאי, בֵּין שֶׁהִתְנָה מוֹכֵר בֵּין שֶׁהִתְנָה לוֹקֵחַ--אֵין בַּעַל הַמְּצָר יָכוֹל לְסַלְּקוֹ עַד שֶׁיִּתְקַיְּמוּ הַתְּנָאִין, וְיִזְכֶּה הַלּוֹקֵחַ בַּקַּרְקָע וְלֹא תִשָּׁאֵר בָּהּ עִלָּה כְּלָל; וְאַחַר כָּךְ יְסַלַּק אוֹתוֹ.</P>

<P><B>יג,ז</B>  הַלּוֹקֵחַ שֶׁבָּנָה וְהִשְׁבִּיחַ, אוֹ סָתַר וְהִפְסִיד--בֶּן הַמְּצָר מְסַלְּקוֹ וְנוֹתֵן לוֹ דָּמִים הָרְאוּיִין לוֹ, וַהֲרֵי הוּא בְּכָל מַעֲשָׂיו כְּמוֹ הַשָּׁלִיחַ.  וְכֵן אִם לָוָה הַלּוֹקֵחַ קֹדֶם שֶׁיְּסַלַּק אוֹתוֹ בֶּן הַמְּצָר, וְסִלְּקוֹ בֶּן הַמְּצָר--אֵין בַּעַל חוֹב שֶׁלּוֹ טוֹרֵף מִיַּד בֶּן הַמְּצָר.</P>

<P><B>יג,ח</B>  זֶה הוּא הָעִיקָר בְּכָל אֵלּוּ הַדִּינִין:  שֶׁכָּל הַלּוֹקֵחַ בְּצַד מְצָר חֲבֵרוֹ, הֲרֵי הוּא כְּמוֹ שָׁלִיחַ לַחֲבֵרוֹ, וּלְתַקַּן שְׁלָחוֹ, וְלֹא לְעַוַּת.  לְפִיכָּךְ אִם הִשְׁבִּיחַ, נוֹטֵל הַהוֹצָאָה; וְאִם הִפְסִיד וְחָפַר וְהָרַס אוֹ אָכַל פֵּרוֹת, מְנַכִּין לוֹ מִן הַדָּמִים.</P>

<P><B>יג,ט</B>  בַּמֶּה דְּבָרִים אֲמוּרִים שֶׁמְּחַשְּׁבִין לוֹ הַפֵּרוֹת, בְּשֶׁאֲכָלָן אַחַר שֶׁבָּא בֶּן הַמְּצָר וְהֵבִיא מָעוֹת לְסַלְּקוֹ.  אֲבָל כָּל הַפֵּרוֹת שֶׁאָכַל מִקֹּדֶם--שֶׁלּוֹ הוּא אוֹכֵל, וְאֵין מְחַשְּׁבִין אוֹתָן.</P>

<P><B>יג,י</B>  [ח] אֶחָד שֶׁלָּקַח מִשְּׁנַיִם שָׂדֶה אַחַת, וּבָא בַּעַל הַמְּצָר לְסַלְּקוֹ מֵחֶצְיָהּ בִּלְבָד שֶׁלָּקַח מִן הָאֶחָד--אֵינוּ יָכוֹל, אֵלָא אוֹ מְסַלְּקוֹ מִכֻּלָּהּ אוֹ מַנִּיחַ כֻּלָּהּ.  אֲבָל הַמּוֹכֵר קַרְקָע לִשְׁנַיִם--יֵשׁ לְבַעַל הַמְּצָר לְסַלַּק שְׁנֵיהֶם, אוֹ לְסַלַּק לְאֶחָד וּלְהַנִּיחַ לְאֶחָד.</P>

<P><B>יג,יא</B>  [ט] בֶּן הַמְּצָר שֶׁבָּא לְסַלַּק אֶת הַלּוֹקֵחַ, וְקֹדֶם שֶׁיְּסַלְּקוֹ מָכַר אֶת הַשָּׂדֶה שֶׁיֵּשׁ לוֹ עַל הַמְּצָר--אִבַּד אֶת זְכוּתוֹ.  [י] שָׁלִיחַ שֶׁמָּכַר, וַהֲרֵי הוּא בַּעַל הַמְּצָר--אֵינוּ מְסַלֵּק אֶת הַלּוֹקֵחַ:  שֶׁהֲרֵי הוּא מָכַר לוֹ, וְאֵין לָךְ מְחִילָה גְּדוֹלָה מִזּוֹ.</P>

<P><B>יג,יב</B>  [יא] בַּעַל חוֹב שֶׁלַּמּוֹכֵר שֶׁטָּרַף הַשָּׂדֶה מִיַּד בַּעַל הַמְּצָר--הֲרֵי בַּעַל הַמְּצָר חוֹזֵר וְנוֹטֵל מִן הַלּוֹקֵחַ שֶׁסִּלְּקוֹ, וְהַלּוֹקֵחַ חוֹזֵר וְנוֹטֵל מִן הַמּוֹכֵר.</P>

<P><B>יג,יג</B>  [יב] כָּל בַּעַל חוֹב שֶׁטָּרַף בְּחוֹבוֹ, יֵשׁ לְבַעַל הַמְּצָר לְסַלְּקוֹ:  לֹא יִהְיֶה כּוֹחַ הַטּוֹרֵף, גָּדוֹל מִכּוֹחַ הַלּוֹקֵחַ.  וְאִם יִרְצֶה הַנִּטְרָף לִתֵּן הַדָּמִים שֶׁהָיוּ חוֹב עָלָיו--תַּחְזֹר לוֹ שָׂדֵהוּ לְעוֹלָם, כְּמוֹ שֶׁיִּתְבָּאַר בִּמְקוֹמוֹ.</P>

<P><B>יג,יד</B>  [יג] קָטָן שֶׁהָיָה בֶּן הַמְּצָר, וְרָאוּ בֵּית דִּין שֶׁזְּכוּת הִיא לוֹ--מְסַלְּקִין לוֹ אֶת הַלּוֹקֵחַ, אוֹ יִטְּלוּ לוֹ חֵלֶק עִם שְׁאָר בַּעֲלֵי הַמְּצָר כְּמוֹ שֶׁיִּרְאוּ.</P>

<P><B>יג,טו</B>  [יד] בַּעַל שֶׁהָיְתָה אִשְׁתּוֹ בֶּן הַמְּצָר, הֲרֵי זֶה מְסַלֵּק אֶת הַלּוֹקֵחַ:  שֶׁכָּל נִכְסֵי אִשְׁתּוֹ בִּרְשׁוּתוֹ; וְכָל זְכוּת שֶׁתָּבוֹא לָהּ, זְכוּת הִיא לוֹ.  אַפִלּוּ קָנוּ מִיַּד אִשְׁתּוֹ שֶׁמָּחֲלָה בִּזְכוּת זוֹ לַלּוֹקֵחַ--אֵינוּ מוֹעִיל, אֵלָא הַבַּעַל מְסַלְּקוֹ.</P>

<P><B>יג,טז</B>  עָמְדָה הָאִשָּׁה מִדַּעְתָּהּ, וְסִלְּקָה אֶת הַלּוֹקֵחַ, וְכֵן הָעֶבֶד שֶׁהָיָה נוֹשֵׂא וְנוֹתֵן בְּנִכְסֵי אֲדוֹנָיו, שֶׁסִּלַּק אֶת הַלּוֹקֵחַ--אִם רָצָה הַבַּעַל אוֹ הָאָדוֹן, מְקַיֵּם עַל יְדֵיהֶן; וְאִם רָצָה, לֹא יְקַיַּם, וְתַחְזֹר לַלּוֹקֵחַ, וְיַחְזִיר הַדָּמִים.
<BR> </P>

<H2>הִלְכּוֹת שְׁכֵנִים פֵּרֶק יד</H2>

<P><B>יד,א</B>  הָרוֹצֶה לִמְכֹּר שָׂדֵהוּ, וְהֵבִיא בֶּן הַמְּצָר שֶׁלּוֹ וְזֶה שְׁהוּא רוֹצֶה לִקַּח מִמֶּנּוּ לְבֵית דִּין, וְאָמַר לְבֶן הַמְּצָר אִם תִּרְצֶה לִקְנוֹת בְּכָּךְ וְכָּךְ קְנֵה, וְאִם לָאו סַלַּק עַצְמָךְ וַהֲרֵי זֶה לוֹקֵחַ--הֲרֵי זֶה לֹא נִשְׁאֲרָה לוֹ טְעָנָה; אֵלָא אוֹ מֵבִיא מָעוֹת מִיָּד וְקוֹנֶה, אוֹ בָּטְלָה זְכוּתוֹ.</P>

<P><B>יד,ב</B>  אָמַר אֶטְרַח וְאָבִיא, אֵין שׁוֹמְעִין לוֹ.  אֵלֵךְ וְאָבִיא--אִם הוּא אָמוּד שֶׁיֵּשׁ לוֹ, מַמְתִּינִין לוֹ עַד שֶׁיֵּלֵךְ וְיָבִיא; וְאִם אֵינוּ אָמוּד, אֵין שׁוֹמְעִין לוֹ, שְׁאֵינוּ רוֹצֶה אֵלָא לְהִשָּׁמֵט.  לְפִיכָּךְ אוֹמְרִים לוֹ, אוֹ הוֹצִיא עַתָּה זוּזִים אוֹ בָּטְלָה זְכוּתָךְ:  שְׁאֵין קוֹבְעִין זְמָן לְבַעַל הַמְּצָר.</P>

<P><B>יד,ג</B>  הוֹצִיא בֶּן הַמְּצָר הַמָּעוֹת, וְהוֹצִיא הַלּוֹקֵחַ מָעוֹת--אִם הָיוּ שֶׁלַּלּוֹקֵחַ טוֹבִים מִזּוּזָיו, אוֹ מְמַהֲרִים לָצֵאת יָתֵר מִזּוּזָיו--בָּטְלָה זְכוּתוֹ, וְאֵין לוֹ דִּין בֶּן הַמְּצָר.</P>

<P><B>יד,ד</B>  הָיָה רוֹצֶה הַלּוֹקֵחַ לִקְנוֹתָהּ לִבְנוֹת בָּהּ בָּתִּים, וּבֶן הַמְּצָר רוֹצֶה לְזָרְעָהּ--הַלּוֹקֵחַ זוֹכֶה מִשּׁוֹם יִשּׁוּב הָאָרֶץ, וְאֵין בָּהּ דִּין בֶּן הַמְּצָר.</P>

<P><B>יד,ה</B>  [ב] בָּא הַלּוֹקֵחַ וְנִמְלַךְ בְּבֶן הַמְּצָר, וְאָמַר לוֹ הֲרֵי פְּלוֹנִי בֶּן הַמְּצָר שֶׁלָּךְ רוֹצֶה לִמְכֹּר לִי שָׂדֶה זוֹ, אֵלֵךְ וְאֶקַּח מִמֶּנּוּ, וְאָמַר לוֹ לֵךְ וָקַח--לֹא בִטַּל זְכוּתוֹ; וְיֵשׁ לוֹ לְסַלַּק אוֹתוֹ אַחַר שֶׁקָּנָה, אֵלָא אִם כֵּן קָנוּ מִיָּדוֹ.  בַּמֶּה דְּבָרִים אֲמוּרִים שֶׁצָּרִיךְ קִנְיָן, בְּשֶׁמָּחַל לוֹ קֹדֶם שֶׁיִּקְנֶה.  אֲבָל אִם מָחַל לוֹ זְכוּתוֹ אַחַר שֶׁלָּקַח, כְּגוֹן שֶׁבָּא בֶּן הַמְּצָר וְסִיַּע עִמּוֹ, אוֹ שָׂכַר מִמֶּנּוּ, אוֹ שֶׁרָאָה אוֹתוֹ בּוֹנֶה וְסוֹתֵר כָּל שְׁהוּא וּמִשְׁתַּמֵּשׁ וְלֹא מִחָה בּוֹ וְלֹא עִרְעַר--הֲרֵי זֶה מָחַל, וְשׁוּב אֵינוּ יָכוֹל לְסַלְּקוֹ.</P>

<P><B>יד,ו</B>  [ג] הָיָה בֶּן הַמְּצָר בִּמְדִינָה אַחֶרֶת, אוֹ חוֹלֶה, אוֹ קָטָן, וְאַחַר זְמָן הִבְרִיא הַחוֹלֶה, וְהִגְדִּיל הַקָּטָן, וּבָא הַהוֹלֵךְ--אֵינוּ יָכוֹל לְסַלְּקוֹ:  שְׁאִם אַתָּה אוֹמֵר כֵּן--אֵין אָדָם יָכוֹל לִמְכֹּר קַרְקָעוֹ, שֶׁהֲרֵי הַלּוֹקֵחַ אוֹמֵר לְאַחַר כַּמָּה שָׁנִים תֵּצֵא מִיָּדִי.  וּכְזֶה הוֹרוּ רֹב הַגְּאוֹנִים.</P>

<P><B>יד,ז</B>  [ד] הַמּוֹכֵר שׁוֹוֶה מָאתַיִם בְּמָנֶה--אִם לְכָל הָעָם מוֹזִיל וּמוֹכֵר, נוֹתֵן לוֹ בֶּן הַמְּצָר מֵאָה וּמְסַלְּקוֹ; וְאִם אֵינוּ מוֹזִיל לְכָל הָעָם--נוֹתֵן לוֹ מָאתַיִם שְׁהִיא שׁוֹוָה, שֶׁהַמּוֹכֵר נָתַן לְזֶה מַתָּנָה.</P>

<P><B>יד,ח</B>  לָקַח שׁוֹוֶה מָנֶה בְּמָאתַיִם--אֵינוּ יָכוֹל לְסַלְּקוֹ, עַד שֶׁיִּתֵּן הַמָּאתַיִם.  טָעַן בֶּן הַמְּצָר שֶׁזּוֹ קְנוּנְיָה בֵּינֵיהֶם--נִשְׁבָּע הַלּוֹקֵחַ בִּנְקִיטַת חֵפֶץ, וְנוֹטֵל מָאתַיִם.  וְאִם הָיוּ שָׁם עֵדִים שֶׁנָּתַן מָאתַיִם, וּבֶן הַמְּצָר טוֹעֵן שֶׁאֲמָנָה הָיְתָה בֵּינוֹ וּבֵין הַמּוֹכֵר, וַאֲנִי יוֹדֵעַ בַּוַּדַּאי שֶׁלֹּא לָקַח מִמֶּנּוּ אֵלָא מֵאָה--הֲרֵי זֶה נוֹתֵן מָאתַיִם כְּמוֹ שֶׁהֵעִידוּ הָעֵדִים, וְאַחַר כָּךְ מְסַלְּקוֹ, וּמַשְׁבִּיעוֹ הֶסֵּת שֶׁלָּקַח בְּמָאתַיִם, וְנִפְטָר.</P>

<P><B>יד,ט</B>  [ה] כָּל הָרוֹצֶה לִמְכֹּר קַרְקָע, וּבָאוּ שְׁנַיִם, כָּל אֶחָד מֵהֶן אוֹמֵר אֲנִי אֶקַּח בְּדָמִים אֵלּוּ, וְאֵין אֶחָד מֵהֶן בַּעַל הַמְּצָר--אִם הָיָה הָאֶחָד מִיּוֹשְׁבֵי הָעִיר וְהָאֶחָד מִשְּׁכֵנֵי הַשָּׂדֶה, בֶּן הָעִיר קוֹדֵם; שָׁכֵן וְתַלְמִיד חֲכָמִים, תַּלְמִיד חֲכָמִים קוֹדֵם; קָרוֹב וְתַלְמִיד חֲכָמִים, תַּלְמִיד חֲכָמִים קוֹדֵם; שָׁכֵן וְקָרוֹב, הַשָּׁכֵן קוֹדֵם:  שֶׁגַּם זֶה בִּכְלַל הַטּוֹב וְהַיָּשָׁר הוּא.</P>

<P><B>יד,י</B>  קָדַם אֶחָד וְקָנָה, זָכָה; וְאֵין חֲבֵרוֹ שֶׁרָאוּי לִקְדֹּם לוֹ יָכוֹל לְסַלְּקוֹ, הוֹאִיל וְאֵין אֶחָד מֵהֶן בַּעַל הַמְּצָר:  שֶׁלֹּא צִוּוּ חֲכָמִים בְּדָבָר זֶה דֶּרֶךְ דִּין, אֵלָא דֶּרֶךְ חֲסִידוּת וְנֶפֶשׁ טוֹבָה הִיא שֶׁעוֹשֶׂה כָּךְ.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר קניין - הלכות שלוחין ושותפין</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת שְׁלוּחִין וְשֻׁתָּפִין</H1>

<P>עִנְיַן אֵלּוּ הַהֲלָכוֹת לֵידַע דִּין שְׁלוּחוֹ שֶׁלָּאָדָם וְשֻׁתָּפוֹ, וּמִשְׁפְּטֵיהֶן בְּמֶקָּחָן וּמִמְכָּרָן וּבְהֶפְסֵדָן וּשְׂכָרָן.  וּבֵאוּר כָּל הַדִּינִין הָאֵלּוּ בִּפְרָקִים אֵלּוּ.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק א</H2>

<P><B>א,א</B>  הָאוֹמֵר לִשְׁלוּחוֹ צֵא וּמְכֹר לִי קַרְקָע אוֹ מִטַּלְטְלִין, אוֹ קְנֵה לִי--הֲרֵי זֶה מוֹכֵר וְלוֹקֵחַ לוֹ וְעוֹשֶׂה שְׁלִיחוּתוֹ, וְכָל מַעֲשָׂיו קַיָּמִין.  וְאֵין הָעוֹשֶׂה שָׁלִיחַ צָרִיךְ קִנְיָן וְלֹא עֵדִים, אֵלָא בַּאֲמִירָה בִּלְבָד בֵּינוֹ לְבֵין חֲבֵרוֹ; וְאֵין צְרִיכִין עֵדִים אֵלָא לְגַלּוֹת הַדָּבָר, אִם כָּפַר אֶחָד מֵהֶם, כִּשְׁאָר כָּל הַטְּעָנוֹת.</P>

<P><B>א,ב</B>  שָׁלִיחַ שֶׁעָבַר עַל דִּבְרֵי מְשַׁלְּחוֹ, לֹא עָשָׂה כְּלוּם.  וְכֵן אִם טָעָה בְּכָל שְׁהוּא, בֵּין בַּקַּרְקָע בֵּין בַּמִּטַּלְטְלִין--חוֹזֵר, שֶׁהֲרֵי אוֹמֵר לוֹ לְתַקַּן שְׁלַחְתִּיךָ וְלֹא לְעַוַּת.  וְלֹא אָמְרוּ שֶׁהַהוֹנָיָה בַּמִּטַּלְטְלִין שְׁתוּת, וְהָעֲבָדִים וְהַשְּׁטָרוֹת וְהַקַּרְקָעוֹת אֵין בָּהֶן הוֹנָיָה, אֵלָא בְּמוֹכֵר שֶׁלּוֹ, אוֹ קוֹנֶה לְעַצְמוֹ; אֲבָל הַשָּׁלִיחַ שֶׁטָּעָה בְּכֻלָּם בְּכָל שְׁהוּא, חוֹזֵר.</P>

<P><B>א,ג</B>  נָתַן מָעוֹת לִשְׁלוּחוֹ לִקְנוֹת לוֹ קַרְקָע, וְקָנָה לוֹ שֶׁלֹּא בְּאַחְרָיוּת--הֲרֵי זֶה עִוּוּת; וְהַשָּׁלִיחַ לוֹקֵחַ אוֹתָהּ לְעַצְמוֹ שֶׁלֹּא בְּאַחְרָיוּת כְּמוֹ שֶׁעָשָׂה, וְחוֹזֵר וּמוֹכֵר אוֹתָהּ לַמְּשַׁלֵּחַ בְּאַחְרָיוּת, הוֹאִיל וְקָנָה אוֹתָהּ בְּמָעוֹתָיו, וְהָאַחְרָיוּת עַל הַשָּׁלִיחַ.  וְכֵן כָּל כַּיּוֹצֶא בְּזֶה.</P>

<P><B>א,ד</B>  לְפִיכָּךְ אִם הִתְנָה עָלָיו שֶׁעָשָׂהוּ שָׁלִיחַ בֵּין לְתַקַּן בֵּין לְעַוַּת--אַפִלּוּ מָכַר לוֹ שׁוֹוֶה מֵאָה בְּדֵינָר, אוֹ לָקַח שׁוֹוֶה דֵּינָר בְּמֵאָה--אֵינוּ יָכוֹל לַחְזֹר בּוֹ, וְחַיָּב הַמְּשַׁלֵּחַ לִתֵּן לוֹ כְּפִי הַתְּנָאי.</P>

<P><B>א,ה</B>  [ד] הָאוֹמֵר לִשְׁלוּחוֹ מְכֹר לִי מִשָּׂדֶה שֶׁלִּי בֵּית סְאָה, וּמָכַר לוֹ בֵּית סָאתַיִם--הֲרֵי זֶה מוֹסִיף עַל דְּבָרָיו, וְקָנָה הַלּוֹקֵחַ בֵּית סְאָה בִּלְבָד.  אָמַר לוֹ מְכֹר לִי בֵּית סָאתַיִם, וּמָכַר לוֹ בֵּית סְאָה--הֲרֵי זֶה מַעְבִיר עַל דְּבָרָיו, וְלֹא קָנָה לוֹקֵחַ.</P>

<P><B>א,ו</B>  אָמַר לוֹ מְכֹר לִי שָׂדִי לָאָדָם אֶחָד, וְהָלַךְ הַשָּׁלִיחַ וּמְכָרוֹ לִשְׁנַיִם--מִמְכָּרוֹ בָּטֵל, שֶׁהֲרֵי עָבַר עַל דְּבָרָיו.  אָמַר לוֹ מְכֹר לִי שָׂדִי, וְלֹא פֵרַשׁ--אַפִלּוּ מְכָרָהּ לְמֵאָה, מִמְכָּרוֹ קַיָּם.</P>

<P><B>א,ז</B>  [ה] הַנּוֹתֵן מָעוֹת לִשְׁלוּחוֹ לִקַּח לוֹ בָּהֶם חִטִּים, אוֹ מִין מִמִּינֵי סְחוֹרָה, וְלֹא לָקַח--אֵין לוֹ עָלָיו אֵלָא תַּרְעֹמֶת.  נָתַן לוֹ מָעוֹת לִקַּח בָּהֶן חִטִּים בֵּין לַאֲכִילָה בֵּין לִסְחוֹרָה, וְהָלַךְ וְלָקַח בָּהֶן שְׂעוֹרִים, אוֹ שֶׁנָּתַן לוֹ לִקְנוֹת שְׂעוֹרִים, וְהָלַךְ וְלָקַח חִטִּים--אִם פָּחֲתוּ דְּמֵי זֶה שֶׁלָּקַח, פָּחֲתוּ לַשָּׁלִיחַ, מִפְּנֵי שְׁהוּא מְשַׁנֶּה; וְאִם הוֹסִיפוּ דְּמֵיהֶן, הוֹסִיפוּ לְבַעַל הַמָּעוֹת.</P>

<P><B>א,ח</B>  הָיָה הַשַּׁעַר קָצוּב וְיָדוּעַ, וְהוֹסִיפוּ לַשָּׁלִיחַ בַּמִּנְיָן אוֹ בַּמִּשְׁקָל אוֹ בַּמִּדָּה--כָּל שֶׁהוֹסִיפוּ לוֹ הַמּוֹכְרִים, הֲרֵי הוּא שֶׁלִּשְׁנֵיהֶם; וְחוֹלֵק הַתּוֹסֶפֶת, הַשָּׁלִיחַ עִם בַּעַל הַמָּעוֹת.  וְאִם הָיָה הַדָּבָר שְׁאֵין לוֹ קִצְבָּה, הַכֹּל לְבַעַל הַמָּעוֹת.</P>

<P><B>א,ט</B>  [ו] מִי שֶׁהָיָה חַיָּב לַחֲבֵרוֹ מָמוֹן, בֵּין מִשּׁוֹם מַלְוָה בֵּין מִשּׁוֹם פִּקָּדוֹן אוֹ שְׂכִירוּת, וְנָתַן הַמָּמוֹן בְּיַד הַשָּׁלִיחַ, וְאָמַר לוֹ הֵילָךְ מָמוֹן זֶה לְבַעַל חוֹבִי--אֵין הַשָּׁלִיחַ צָרִיךְ לְהִטַּפַּל, וְלִתֵּן לוֹ בִּפְנֵי עֵדִים; וְאִם אָמַר לַשָּׁלִיחַ אַל תִּפְרַע חוֹב זֶה אֵלָא בְּעֵדִים, וּפְרָעוֹ שֶׁלֹּא בְּעֵדִים--חַיָּב לְשַׁלַּם.</P>

<P><B>א,י</B>  וְכֵן אִם הָיָה הַחוֹב בַּשְּׁטָר, בֵּין שֶׁאָמַר לוֹ קַח הַשְּׁטָר וְתֶן לוֹ הַמָּעוֹת, בֵּין שֶׁאָמַר לוֹ תֶּן לוֹ הַמָּעוֹת וְקַח הַשְּׁטָר, וְנָתַן בְּלֹא עֵדִים וְלֹא לָקַח הַשְּׁטָר--חַיָּב לְשַׁלַּם, שֶׁהֲרֵי לְתַקַּן שְׁלָחוֹ וְלֹא לְעַוַּת.</P>

<P><B>א,יא</B>  [ז] הַשּׁוֹלֵחַ מָמוֹן שֶׁבְּיָדוֹ בְּיַד שָׁלִיחַ, וְאָמַר לוֹ הֵילָךְ מָמוֹן זֶה לִפְלוֹנִי שֶׁאֲנִי חַיָּב לוֹ, וְהָלַךְ וְנָתַן לוֹ שֶׁלֹּא בְּעֵדִים--הַשָּׁלִיחַ אוֹמֵר נָתַתִּי, וּבַעַל חוֹב אוֹ הַפּוֹעֵל אוֹמֵר לֹא לָקַחְתִּי, וַהֲרֵי שְׁלָשְׁתָּן עוֹמְדִין--הַשָּׁלִיחַ נִשְׁבָּע הֶסֵּת שֶׁנָּתַן, וּבַעַל חוֹב אוֹ הַפּוֹעֵל נִשְׁבָּע הֶסֵּת שֶׁלֹּא לָקַח, וִישַׁלַּם הַלָּה לְבַעַל חוֹבוֹ אוֹ לַפּוֹעֵל אוֹ לְבַעַל הַפִּקָּדוֹן.  וְאַפִלּוּ הָיוּ הַשְּׁלוּחִין שְׁנַיִם, אֵין עֵדוּתָן מוֹעֶלֶת, מִפְּנֵי שְׁהֶן נוֹגְעִין בְּעֵדוּתָן, שֶׁהֲרֵי חַיָּבִין לְהִשָּׁבַע הֶסֵּת.</P>

<P><B>א,יב</B>  בַּמֶּה דְּבָרִים אֲמוּרִים, בְּשֶׁהָיָה הַשָּׁלִיחַ מַכְחִישׁ אֶת בַּעַל חוֹב, וַהֲרֵי שְׁלָשְׁתָּן עוֹמְדִין.  אֲבָל אִם בָּא שָׁלִיחַ וְאָמַר נָתַתִּי כְּמוֹ שֶׁאָמַרְתָּ לִי--אֵינוּ יָכוֹל לְהַשְׁבִּיעוֹ הֶסֵּת שֶׁעָשָׂה שְׁלִיחוּתוֹ, שֶׁהֲרֵי אֵין שָׁם טוֹעֵן עָלָיו טְעָנַת וַדַּאי שֶׁלֹּא עָשָׂה שְׁלִיחוּתוֹ.</P>

<P><B>א,יג</B>  וְכֵן אִם מֵתוּ הַשְּׁלוּחִין, אוֹ הָלְכוּ לָהֶן לִמְדִינַת הַיָּם, וּבָא בַּעַל חוֹב לִתְבֹּעַ אֶת הַלּוֹוֶה--אֵינוּ יָכוֹל לְהַשְׁבִּיעוֹ הֶסֵּת שֶׁלֹּא פְרָעוֹ הַשָּׁלִיחַ, שֶׁהֲרֵי אֵין כָּאן מִי שֶׁטּוֹעֵן עָלָיו טְעָנַת וַדַּאי שֶׁלָּקַח; אֵלָא מַחְרִים הַלּוֹוֶה חֵרֶם סְתָם, וּמְשַׁלֵּם הַחוֹב שֶׁעָלָיו.  וְכֵן כָּל כַּיּוֹצֶא בְּזֶה.</P>

<P><B>א,יד</B>  [ח] רְאוּבֵן שֶׁשָּׁלַח כְּתָב לְשִׁמְעוֹן, וְאָמַר לוֹ מָנֶה שֶׁיֵּשׁ לִי בְּיָדָךְ שָׁלְחֵהוּ לִי בְּיַד לֵוִי--אִם רָצָה לְשָׁלְחוֹ, אֵינוּ חַיָּב בְּאַחְרָיוּתוֹ בֵּין שֶׁהָיָה מַלְוָה בֵּין שֶׁהָיָה פִּקָּדוֹן:  וְהוּא, שֶׁיַּכִּיר שְׁהוּא כְּתָב יָדוֹ.  וְאִם טָעַן הַמַּלְוֶה וְאָמַר לֹא כָתַבְתִּי וְלֹא שָׁלַחְתִּי לָךְ--יִשָּׁבַע הַלּוֹוֶה הֶסֵּת שֶׁכְּתָב יָדוֹ בָּא אֵלָיו וּלְפִיכָּךְ שָׁלַח, וְיִפָּטֵר; וּכְזֶה הוֹרוּ רִבּוֹתַי.</P>

<P><B>א,טו</B>  אֲבָל אִם לֹא הָיָה הַכְּתָב בִּכְתָב יָדוֹ, אוֹ שְׁאֵין הַלּוֹוֶה יוֹדֵעַ אִם הוּא כְּתָב יָדוֹ אוֹ אֵינוּ--אַפִלּוּ הָיוּ כְּתוּבִין בּוֹ סִימָנִין וְאוֹתוֹת שֶׁבֵּינֵיהֶן בַּיֵּחוּד--אִם טָעַן רְאוּבֵן וְאָמַר לֹא שָׁלַחְתִּי כְּתָב וַאֲחֵרִים רִמּוּ בָּךְ, שִׁמְעוֹן חַיָּב בְּאַחְרָיוּתוֹ וִישַׁלַּם לִרְאוּבֵן אַחַר שֶׁיַּחְרִים עַל מִי שֶׁשָּׁלַח כְּתָב זֶה מִדַּעְתּוֹ וְלֹא יוֹדֶה.  וְיֵשׁ מִי שֶׁהוֹרָה שֶׁיִּשָּׁבַע רְאוּבֵן וְאַחַר כָּךְ יִטֹּל, כְּדִין כָּל הַנִּשְׁבָּעִין וְנוֹטְלִין.</P>

<P><B>א,טז</B>  [ט] לֵוִי שֶׁבָּא בִּשְׁלִיחוּת רְאוּבֵן, וְלָקַח חֲמִשִּׁים מִשִּׁמְעוֹן, וּבָא רְאוּבֵן וְאָמַר לֹא שְׁלַחְתִּיו לִקַּח אֵלָא עֶשְׂרִים, וְעֶשְׂרִים בִּלְבָד הֵבִיא לִי--הֲרֵי רְאוּבֵן נִשְׁבָּע שֶׁלֹּא שְׁלָחוֹ לִקַּח אֵלָא עֶשְׂרִים וְעֶשְׂרִים בִּלְבָד הֵבִיא לוֹ, כְּדִין כָּל מוֹדֶה בְּמִקְצָת; וְלֵוִי נִשְׁבָּע הֶסֵּת שֶׁהַחֲמִשִּׁים שֶׁנָּתַתָּ לִי נָתַתִּי לִרְאוּבֵן.  וִישַׁלַּם שִׁמְעוֹן מִבֵּיתוֹ, אִם הָיָה חַיָּב לִרְאוּבֵן.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ב</H2>

<P><B>ב,א</B>  אֵין הַגּוֹי נַעֲשֶׂה שָׁלִיחַ לְדָבָר מִן הַדְּבָרִים שֶׁבָּעוֹלָם, וְכֵן אֵין יִשְׂרָאֵל נַעֲשֶׂה שָׁלִיחַ לַגּוֹי לְדָבָר מִן הַדְּבָרִים:  שֶׁנֶּאֱמָר "כֵּן תָּרִימוּ גַם-אַתֶּם" (במדבר יח,כח)--מַה "אַתֶּם" בְּנֵי בְּרִית, אַף שְׁלוּחֲכֶם בְּנֵי בְּרִית; וְהוּא הַדִּין לְכָל הַתּוֹרָה כֻּלָּהּ.  וּמַה מְשַׁלֵּחֲכֶם בֶּן בְּרִית, אַף בְּכָל הַתּוֹרָה כֻּלָּהּ הַמְּשַׁלֵּחַ בֶּן בְּרִית.</P>

<P><B>ב,ב</B>  עוֹשֶׂה אָדָם שָׁלִיחַ אִישׁ אוֹ אִשָּׁה, וְאַפִלּוּ אֵשֶׁת אִישׁ; וְאַפִלּוּ עֶבֶד וְשִׁפְחָה--הוֹאִיל וְהֶן בְּנֵי דַּעַת וְיֶשְׁנָן בְּמִקְצַת מִצְווֹת, נַעֲשִׂין שְׁלוּחִין לְמַשָּׂא וּמַתָּן.  אֲבָל מִי שְׁאֵינוּ בֶּן דַּעַת, וְהֶן חֵרֵשׁ שׁוֹטֶה וְקָטָן--אֵינָן נַעֲשִׂין שְׁלוּחִין; וְלֹא עוֹשִׂין שָׁלִיחַ, אֶחָד הַקָּטָן וְאֶחָד הַקְּטַנָּה.</P>

<P><B>ב,ג</B>  לְפִיכָּךְ הַשּׁוֹלֵחַ בְּנוֹ קָטָן אֵצֶל הַחֶנְוָנִי, וּמָדַד לוֹ בְּאֵיסָר שֶׁמֶן, וְנָתַן לוֹ אֶת הָאֵיסָר, וְאִבַּד אֶת הַשֶּׁמֶן וְאֶת הָאֵיסָר--הַחֶנְוָנִי חַיָּב לְשַׁלַּם:  שֶׁלֹּא שְׁלָחוֹ אֵלָא לְהוֹדִיעוֹ, וְלֹא הָיָה לוֹ לִשְׁלֹחַ אֵלָא עִם בֶּן דַּעַת.  וְכֵן כָּל כַּיּוֹצֶא בְּזֶה.  וְאִם פֵּרַשׁ וְאָמַר לוֹ שְׁלַח לִי עִם הַקָּטָן, הֲרֵי זֶה פָּטוּר.</P>

<P><B>ב,ד</B>  [ג] הָאוֹמֵר לַחֲבֵרוֹ מָנֶה שֶׁיֵּשׁ לִי בְּיָדָךְ, בֵּין מַלְוָה בֵּין פִּקָּדוֹן, שַׁלְּחֵהוּ לִי בְּיַד פְּלוֹנִי--אַפִלּוּ הָיָה קָטָן--אִם רָצָה לְשַׁלְּחוֹ בְּיָדוֹ, נִפְטָר; וְאֵינוּ חַיָּב בְּאַחְרָיוּתוֹ.</P>

<P><B>ב,ה</B>  וְכֵן שְׁנַיִם שֶׁהִתְנוּ בֵּינֵיהֶם שֶׁכָּל מִי שֶׁיִּרְצֶה לְשַׁלַּח לַחֲבֵרוֹ, מְשַׁלֵּחַ בְּיַד מִי שֶׁיִּרְצֶה הַמְּשַׁלֵּחַ--הֲרֵי זֶה מְשַׁלֵּחַ בְּיַד מִי שֶׁיֵּרָאֶה לוֹ שְׁהוּא רָאוּי לְהוֹלִיךְ דָּבָר זֶה; וְאִם אָבַד אוֹ נִגְנַב בַּדֶּרֶךְ, אוֹ שֶׁכָּפַר בּוֹ הַשָּׁלִיחַ--הֲרֵי הַמְּשַׁלֵּחַ פָּטוּר, שֶׁכָּל תְּנָאי שֶׁבְּמָמוֹן קַיָּם.</P>

<P><B>ב,ו</B>  [ד] הַשָּׁלִיחַ שֶׁקָּנָה אוֹ שֶׁמָּכַר, וְהוֹדִיעַ שְׁהוּא שָׁלִיחַ בְּדָבָר זֶה לִפְלוֹנִי--אַף עַל פִּי שֶׁמָּשַׁךְ אוֹ הִמְשִׁיךְ, וְנִמְצָא שֶׁעָבַר עַל דַּעַת מְשַׁלְּחוֹ--בָּטַל הַמֶּקָּח, וּמַחְזִיר.  וְאִם לֹא הוֹדִיעַ שְׁהוּא שָׁלִיחַ--נִקְנָה הַמֶּקָּח, וְיִהְיֶה הַדִּין בֵּינוֹ וּבֵין זֶה שֶׁשְּׁלָחוֹ.</P>

<P><B>ב,ז</B>  [ה] רְאוּבֵן שֶׁקָּנָה שָׂדֶה מִשִּׁמְעוֹן, וְאָמַר לוֹ לְלֵוִי קָנִיתִי אוֹתָהּ, וְכָתַב שְׁטָר מְכָר בְּשֵׁם לֵוִי, וְחָזַר רְאוּבֵן וְאָמַר לְשִׁמְעוֹן לְעַצְמִי קְנִיתִיהָ, חֲזֹר וּכְתֹב לִי שְׁטָר מְכָר בִּשְׁמִי--אֵין כּוֹפִין אֶת הַמּוֹכֵר לִכְתֹּב לוֹ שְׁטָר אַחֵר בְּשֵׁם רְאוּבֵן.  וְאִם הִתְנָה עִמּוֹ בַּתְּחִלָּה וְאָמַר לוֹ לְעַצְמִי אֶקְנֶה, וְזֶה שֶׁאֶכְתֹּב שְׁטָר בְּשֵׁם לֵוִי כְּדֵי שֶׁלֹּא יֵדְעוּ בִּי שֶׁאֲנִי הוּא הַקּוֹנֶה--הֲרֵי זֶה כּוֹפֵהוּ לַחְזֹר וְלִכְתֹּב שְׁטָר אַחֵר בִּשְׁמוֹ.</P>

<P><B>ב,ח</B>  [ו] הַסִּרְסוּר שָׁלִיחַ הוּא, אֵלָא שְׁהוּא נוֹטֵל שָׂכָר עַל שְׁלִיחוּתוֹ; לְפִיכָּךְ אִם שִׁנָּה עַל דַּעַת הַבְּעָלִים, מְשַׁלֵּם מַה שֶׁהִפְסִיד.  כֵּיצַד:  הֲרֵי שֶׁנָּתַן רְאוּבֵן חֵפֶץ לְשִׁמְעוֹן הַסִּרְסוּר, וְאָמַר לוֹ מְכֹר לִי זֶה וְאַל תִּמְכֹּר בְּפָחוּת מִמֵּאָה, וְהָלַךְ וּמְכָרוֹ בַּחֲמִשִּׁים--מְשַׁלֵּם חֲמִשִּׁים מִבֵּיתוֹ; מְכָרוֹ בְּמָאתַיִם, הַכֹּל לִרְאוּבֵן.  וְכֵן כָּל כַּיּוֹצֶא בְּזֶה.</P>

<P><B>ב,ט</B>  רְאוּבֵן אוֹמֵר בְּמֵאָה אָמַרְתִּי לָךְ לִמְכֹּר, וְהַסִּרְסוּר אוֹמֵר בַּחֲמִשִּׁים אָמַרְתָּ לִי, וְכֵן בַּחֲמִשִּׁים מָכַרְתִּי--נִשְׁבָּע הַסִּרְסוּר שְׁבוּעַת הַתּוֹרָה, שֶׁהֲרֵי הוֹדָה בְּמִקְצָת.  וְאִם כְּבָר נָתַן לוֹ הַחֲמִשִּׁים--נִשְׁבָּע הֶסֵּת שֶׁעָשָׂה שְׁלִיחוּתוֹ, וְזוֹכֶה הַלּוֹקֵחַ.</P>

<P><B>ב,י</B>  וְאִם יָדַע הַלּוֹקֵחַ שֶׁחֵפֶץ זֶה שֶׁלִּרְאוּבֵן הוּא, וְשֶׁזֶּה הַמּוֹכֵר סִרְסוּר הוּא--יַחְזִיר הַחֵפֶץ לִבְעָלָיו; וְיַחְרִים עַל מִי שֶׁנָּתַן לוֹ רְשׁוּת לִמְכֹּר בַּחֲמִשִּׁים, אוֹ שֶׁרָצָה בַּחֲמִשִּׁים, וְחָזַר בּוֹ אַחַר שֶׁקָּנִיתִי.</P>

<P><B>ב,יא</B>  [ז] כָּל סִרְסוּר שֶׁהוֹדִיעַ לַלּוֹקֵחַ שֶׁחֵפֶץ זֶה אוֹ קַרְקָע זוֹ שֶׁלִּרְאוּבֵן הֶן, וְאַחַר שֶׁקָּנָה הַלּוֹקֵחַ אָמַר רְאוּבֵן אֵינִי רוֹצֶה לִמְכֹּר בְּדָמִים אֵלּוּ--מַחְזִיר הַלּוֹקֵחַ, שֶׁהֲרֵי לֹא פָסַק דָּמִים וְאָמַר לוֹ מְכֹר בְּכָּךְ וְכָּךְ.  וְכָל סִרְסוּר שֶׁאָבַד הַחֵפֶץ מִיָּדוֹ, אוֹ נִגְנַב, אוֹ נִשְׁבַּר--חַיָּב לְשַׁלַּם, מִפְּנֵי שְׁהוּא נוֹשֵׂא שָׂכָר.</P>

<P><B>ב,יב</B>  [ח] הַלּוֹקֵחַ כֵּלִים מִבֵּית הָאֻמָּן לְשַׁגְּרָן לְבֵית חָמִיו, וְאָמַר לוֹ אִם מְקַבְּלִין אוֹתָן מִמֶּנִּי אֲנִי נוֹתֵן אֶת דְּמֵיהֶם, וְאִם לָאו אֶתֵּן לָךְ שָׂכָר מְעַט, וְנֶאְנְסוּ בַּהֲלִיכָה--הֲרֵי זֶה חַיָּב לְשַׁלַּם; וְאִם נֶאְנְסוּ בַּחֲזִירָה, פָּטוּר.</P>

<P><B>ב,יג</B>  נְטָלָן עַל מְנָת לְמָכְרָן לַאֲחֵרִים, וְאָמַר לוֹ אִם יִמָּכְרוּ בְּמָקוֹם פְּלוֹנִי אוֹ עַד זְמָן פְּלוֹנִי, אֶתֵּן לָךְ דָּמִים כָּךְ וְכָּךְ, וְאִם לֹא יִמָּכְרוּ, אַחְזִירֵם לָךְ, וְנֶאְנְסוּ, בֵּין בַּהֲלִיכָה בֵּין בַּחֲזִירָה--חַיָּב לְשַׁלַּם.</P>

<P><B>ב,יד</B>  [ט] כָּל שָׁלִיחַ שֶׁטָּעַן שֶׁאֵרְעוֹ אֹנֶס פְּלוֹנִי, וְהִפְסִיד כָּךְ וְכָּךְ--הֲרֵי זֶה נִשְׁבָּע שְׁבוּעַת הַשּׁוֹמְרִין עַל טְעָנָתוֹ, וְיִפָּטֵר.  וְאִם הָיָה הָאֹנֶס בִּמְקוֹם שֶׁאִפְשָׁר לְהָבִיא עָלָיו עֵדִים, אוֹ דָּבָר שְׁהוּא יָדוּעַ וְגָלוּי לַכֹּל, שֶׁהֲרֵי יִמְצָא עֵדִים--הֲרֵי זֶה צָרִיךְ לְהָבִיא רְאָיָה עַל טְעָנָתוֹ; וְאִם לֹא הֵבִיא עֵדִים--אֵינוּ נֶאֱמָן, וּמְשַׁלֵּם.</P>

<P><B>ב,טו</B>  מַעֲשֶׂה בְּאֶחָד שֶׁאָמַר לִשְׁלוּחוֹ קְנֵה לִי אַרְבַּע מֵאוֹת גִּרְבֵּי יַיִן, מִמָּעוֹת שֶׁהָיוּ לוֹ בְּיָדוֹ, וְקָנָה לוֹ, וְנִמְצְאוּ חֹמֶץ.  וְאָמְרוּ חֲכָמִים מִנְיָן גָּדוֹל כְּזֶה שֶׁהִחְמִיץ, קוֹל יֵשׁ לוֹ, וְהוֹאִיל וְאִפְשָׁר לְהָבִיא רְאָיָה, יָבִיא רְאָיָה שֶׁהָיָה יַיִן בְּעֵת שֶׁלְּקָחוֹ וְיִפָּטֵר; וְאִם לֹא יָבִיא רְאָיָה, יְשַׁלַּם.  וְכֵן כָּל כַּיּוֹצֶא בְּזֶה מִדְּבָרִים שֶׁהָרְאָיָה מְצוּיָה בָּהֶן.</P>

<P><B>ב,טז</B>  אֲבָל דָּבָר הַנֶּעְלָם שְׁאֵין רְאָיָתוֹ מְצוּיָה, יִשָּׁבַע עָלָיו הַשָּׁלִיחַ.  וְכֵן הַדִּין בְּכָל טְעָנָה שֶׁיִּטְעֹן הַשֻּׁתָּף כַּיּוֹצֶא בְּזוֹ, וְכֵן הַדִּין בִּטְעָנַת הַשּׁוֹמְרִין--אִם הָרְאָיָה יְכוּלָה לִהְיוֹת--אוֹ יָבִיא רְאָיָה עַל טְעָנָתוֹ, אוֹ יְשַׁלַּם כְּמוֹ שֶׁבֵּאַרְנוּ.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ג</H2>

<P><B>ג,א</B>  מִי שֶׁהָיְתָה לוֹ קַרְקָע תַּחַת יַד אֶחָד, אוֹ שֶׁהָיוּ לוֹ מִטַּלְטְלִין פִּקָּדוֹן, וְרָצָה לַעֲשׂוֹת שָׁלִיחַ לָדוּן עִם זֶה, וּלְהוֹצִיא הַקַּרְקָע אוֹ הַפִּקָּדוֹן מִתַּחַת יָדוֹ--הֲרֵי זֶה כּוֹתֵב לוֹ הַרְשָׁאָה.  וְצָרִיךְ לִקְנוֹת מִיָּדוֹ שֶׁהִרְשָׁהוּ, וְאָמַר לוֹ לֵךְ דּוּן וּזְכֵה וְהוֹצֵא לְעַצְמָךְ, וְכַיּוֹצֶא בְּעִנְיָנִים אֵלּוּ; וְאִם לֹא כָתַב לוֹ כֵּן, אֵינוּ יָכוֹל לָדוּן עִמּוֹ, מִפְּנֵי שְׁהוּא אוֹמֵר לוֹ, אֵין אַתָּה בַּעַל דִּינִי.</P>

<P><B>ג,ב</B>  אַף עַל פִּי שֶׁכָּתַב לוֹ כֵּן, אֵינוּ אֵלָא שָׁלִיחַ, וְכָל מַה שֶׁיִּזְכֶּה בּוֹ, הֲרֵי הוּא שֶׁלִּמְשַׁלְּחוֹ.  וְכָל הַהוֹצָאוֹת שֶׁיּוֹצִיא הַשָּׁלִיחַ עַל דִּין זֶה שֶׁהֻרְשָׁה בּוֹ, הֲרֵי הַמְּשַׁלֵּחַ חַיָּב בָּהֶן:  שֶׁכָּךְ כּוֹתְבִין בַּהַרְשָׁאָה, כָּל שֶׁתּוֹצִיא בְּדִין זֶה, עָלַי לְשַׁלְּמוֹ.</P>

<P><B>ג,ג</B>  [ב] הִקְנָה לְזֶה הַמֻּרְשֶׁה שְׁלִישׁ אוֹ רְבִיעַ מַה שֶׁיֵּשׁ לוֹ בְּיַד חֲבֵרוֹ, הֲרֵי זֶה דָּן עַל הַכֹּל:  הוֹאִיל וְדָן עַל חֶלְקוֹ, וַהֲרֵי הוּא בַּעַל דִּינוֹ בְּחֶלְקוֹ--דָּן עַל הַכֹּל.</P>

<P><B>ג,ד</B>  [ג] אֶחָד מִן הָאַחִים שֶׁלֹּא חָלְקוּ, אוֹ מִן הַשֻּׁתָּפִין, שֶׁבָּא לִתְבֹּעַ--תּוֹבֵעַ עַל הַכֹּל:  הוֹאִיל וְיֵשׁ לוֹ חֵלֶק בְּזֶה הַמָּמוֹן, אֵינוּ צָרִיךְ הַרְשָׁאָה מִשְּׁאָר שֻׁתָּפִין.  וְאֵין הַשֻּׁתָּף הָאַחֵר יָכוֹל לוֹמַר לְשֻׁתָּפוֹ שֶׁדָּן, אִלּוּ הָיִיתִי אֲנִי הַתּוֹבֵעַ הָיִיתִי טוֹעֵן טְעָנָה אַחֶרֶת וּמְחַיֵּב בַּעַל דִּינִי, שֶׁהֲרֵי אוֹמְרִין לוֹ, לָמָּה לֹא בָאתָ לִתְבֹּעַ גַּם אַתָּה.</P>

<P><B>ג,ה</B>  לְפִיכָּךְ אִם הָיָה מִמְּדִינָה אַחֶרֶת, יֵשׁ לוֹ לַחְזֹר עַל בַּעַל הַדִּין, וְלָדוּן עִמּוֹ, וְלוֹמַר לוֹ אֲנִי אֵינִי מוֹדֶה בְּכָל מַה שֶׁטָּעַן שֻׁתָּף שֶׁלִּי; לְפִיכָּךְ יֵשׁ לַנִּתְבָּע לְעַכַּב וְלוֹמַר לְזֶה, אוֹ דּוּן עִמִּי בְּחֶלְקָךְ אוֹ הָבֵא הַרְשָׁאָה, שֶׁהֲרֵי מְמוֹן שְׁנֵיכֶם בְּיָדִי וּשְׁנֵיכֶם בַּעֲלֵי דִּינִי, וּלְמָחָר יָבוֹא אָחִיךָ אוֹ שֻׁתָּפָךְ וְיִתְבַּע גַּם הוּא.</P>

<P><B>ג,ו</B>  [ד] הַבַּעַל בְּנִכְסֵי אִשְׁתּוֹ, צָרִיךְ הַרְשָׁאָה; וְאִם יֵשׁ שָׁם פֵּרוֹת בַּקַּרְקָע--מִתּוֹךְ שֶׁיֵּשׁ לוֹ לָדוּן עַל הַפֵּרוֹת שֶׁהֲרֵי הֶן שֶׁלּוֹ, דָּן עַל הָעִיקָר, וְאֵינוּ צָרִיךְ הַרְשָׁאָה מֵאִשְׁתּוֹ, שְׁאִם אֵין קַרְקָע אֵין לוֹ פֵּרוֹת.</P>

<P><B>ג,ז</B>  [ה] מִי שֶׁהָיָה לוֹ בְּיַד חֲבֵרוֹ פִּקָּדוֹן אוֹ מַלְוָה, בֵּין מִטַּלְטְלִין בֵּין מָעוֹת, וְעָשָׂה שָׁלִיחַ בְּעֵדִים לְהָבִיאָן לוֹ--הָרְשׁוּת בְּיַד זֶה שְׁהֶם אֶצְלוֹ:  אִם רָצָה לִתֵּן--נִפְטָר וְאֵינוּ חַיָּב בְּאַחְרָיוּתָן, שֶׁהֲרֵי נָתַן לִשְׁלוּחוֹ; וְאִם לֹא רָצָה לִתֵּן--אֵינוּ נוֹתֵן, שְׁאֵין זֶה בַּעַל דִּינוֹ עַד שֶׁיָּבוֹא בְּהַרְשָׁאָה עַל הַפִּקָּדוֹן.  וְכָל הַבָּא בְּלֹא הַרְשָׁאָה, הֲרֵי הוּא בִּכְלַל הַנֶּאֱמָר בָּהֶן "וַאֲשֶׁר לֹא-טוֹב עָשָׂה, בְּתוֹךְ עַמָּיו" (יחזקאל יח,יח).</P>

<P><B>ג,ח</B>  [ו] הַתּוֹבֵעַ חֲבֵרוֹ בַּדִּין בְּמִטַּלְטְלִין אוֹ בְּמָעוֹת שֶׁהִפְקִיד אֶצְלוֹ, וְכָפַר בּוֹ--אֵינוּ יָכוֹל לִכְתֹּב הַרְשָׁאָה עָלָיו:  שֶׁנִּמְצָא זֶה כִּמְשַׁקֵּר--שְׁהוּא אוֹמֵר לוֹ הִרְשֵׁיתִיךָ לִטֹּל מַה שֶׁיֵּשׁ לִי בְּיַד פְּלוֹנִי, וּכְבָר אָמַר פְּלוֹנִי שְׁאֵין לוֹ אֶצְלוֹ כְּלוּם.</P>

<P><B>ג,ט</B>  וְכֵן מִי שֶׁנִּתְחַיַּב לוֹ חֲבֵרוּ שְׁבוּעָה, אֵינוּ יָכוֹל לְהַרְשׁוֹת עָלָיו אַחֵר לְהַשְׁבִּיעוֹ:  שְׁאֵין שָׁם דָּבָר שֶׁיַּקְנֶה לוֹ, וְאֵין אָדָם מַרְשֶׁה עַל תְּבִיעַת דְּבָרִים, שְׁאֵין הַדְּבָרִים נִקְנִין, אֵלָא עַל תְּבִיעַת הַמָּמוֹן.</P>

<P><B>ג,י</B>  [ז] מִי שֶׁהָיוּ לוֹ מְעוֹת פִּקָּדוֹן בְּיַד אַחֵר, וְרָצָה לְהַרְשׁוֹת שָׁלִיחַ לַהֲבִיאָן--אֵין הַקִּנְיָן מִיָּדוֹ מוֹעִיל בְּזֶה, שְׁאֵין הַמַּטְבֵּעַ נִקְנָה בַּחֲלִיפִין.  אֵלָא כֵּיצַד עוֹשֶׂה:  נוֹתֵן לוֹ קַרְקָע כָּל שְׁהוּא, וּמַקְנֶה לוֹ הַמָּעוֹת עַל גַּבָּן כְּדֵי לְהוֹצִיאָן בְּהַרְשָׁאָה זוֹ; וְהוֹלֵךְ וְדָן עִמּוֹ, וּמוֹצִיאָן.</P>

<P><B>ג,יא</B>  הָיְתָה לוֹ מַלְוָה בְּיַד אַחֵר--אֵינוּ יָכוֹל לִכְתֹּב הַרְשָׁאָה עָלֶיהָ, וְאַפִלּוּ הָיָה חוֹב בַּשְּׁטָר, מִפְּנֵי שֶׁהַמַּלְוָה לְהוֹצָאָה נִתְּנָה, וְאֵין אָדָם מַקְנֶה לַחֲבֵרוֹ דָּבָר שְׁאֵינוּ בָּעוֹלָם.  וְאֵין לָךְ דֶּרֶךְ שֶׁיִּקְנֶה אָדָם בָּהּ חוֹב אֵלָא אוֹ בְּמַעְמַד שְׁלָשְׁתָּן, וְהוּא דָּבָר שְׁאֵין לוֹ טַעַם כְּמוֹ שֶׁבֵּאַרְנוּ, אוֹ בְּהַקְנָיַת שְׁטָר הַחוֹב עַצְמוֹ בִּכְתִיבָה וּמְסִירָה, מִפְּנֵי שְׁהוּא מַקְנֶה הַשִּׁעְבּוּד שֶׁבּוֹ.  זֶה הוּא הַדִּין שֶׁיֵּרָאֶה לִי מִן הַתַּלְמוּד.</P>

<P><B>ג,יב</B>  אֲבָל גְּאוֹנִים תִּקְּנוּ שֶׁכּוֹתְבִין הַרְשָׁאָה אַף עַל הַמַּלְוָה, כְּדֵי שֶׁלֹּא יִטֹּל כָּל אֶחָד מְמוֹן חֲבֵרוֹ, וְיֵלֵךְ לוֹ לִמְדִינָה אַחֶרֶת; וְעוֹד תִּקְּנוּ שְׁאִם הִרְשָׁהוּ לִטֹּל מָעוֹת שֶׁיֵּשׁ לוֹ בְּיַד חֲבֵרוֹ אוֹ לִתְבֹּעַ מִמֶּנּוּ הַלְוָאָה, וְלֹא הָיְתָה קַרְקָע לַמַּקְנֶה--מַקְנֵהוּ אַרְבַּע אַמּוֹת מֵחֶלְקוֹ שֶׁבְּאֶרֶץ יִשְׂרָאֵל, וּמַקְנֶה לוֹ הַמָּעוֹת עַל גַּבָּן.</P>

<P><B>ג,יג</B>  וּדְבָרִים אֵלּוּ דְּבָרִים קַלִּים הֶן עַד מְאוֹד, וּרְעוּעִים:  שֶׁזֶּה מִי יֹאמַר שֶׁיֵּשׁ לוֹ חֵלֶק בְּאֶרֶץ יִשְׂרָאֵל, וְאַפִלּוּ הוּא רָאוּי--אֵינוּ בִּרְשׁוּתוֹ.  וְהַגְּאוֹנִים עַצְמָן שֶׁתִּקְּנוּ תַּקָּנָה זוֹ אָמְרוּ, שְׁאֵין אוֹמְרִין בָּהּ יִקֹּב הַדִּין אֶת הָהָר, וְאֵינָהּ אֵלָא כְּדֵי לְאַיַּם עַל הַנִּתְבָּע:  אִם רָצָה לָדוּן בְּהַרְשָׁאָה זוֹ וְלִתֵּן, נִפְטָר.</P>

<P><B>ג,יד</B>  וְלָמָּה יִפָּטֵר, שְׁאֵין זֶה הַבָּא בְּהַרְשָׁאָה זוֹ הָרְעוּעָה פָּחוּת מִשָּׁלִיחַ שֶׁעָשָׂהוּ בְּעֵדִים.  אֲבָל אִם לֹא יִרְצֶה הַנִּתְבָּע לָדוּן עִמּוֹ--אֵין כּוֹפִין אוֹתוֹ לֹא לִתֵּן לוֹ וְלֹא לְהִשָּׁבַע, עַד שֶׁיָּבוֹא בַּעַל דִּינוֹ.</P>

<P><B>ג,טו</B>  וְכֵן הוֹרוּ שְׁאִם הָיְתָה לוֹ מַלְוָה אֵצֶל חֲבֵרוֹ, בֵּין בַּשְּׁטָר בֵּין בְּעֵדֵי קִנְיָן--אַף עַל פִּי שֶׁכָּפַר בָּהּ בְּבֵית דִּין--כּוֹתְבִין עָלָיו הַרְשָׁאָה, מִפְּנֵי שְׁהִיא כְּפִירַת שִׁעְבּוּד קַרְקָעוֹת; אֲבָל מַלְוָה עַל פֶּה שֶׁכָּפַר בָּהּ, לֹא תִקְּנוּ שֶׁיִּכְתְּבוּ עָלֶיהָ הַרְשָׁאָה.</P>

<P><B>ג,טז</B>  [ח] מִי שֶׁהִרְשָׁה לְאֶחָד, וְרָצָה לְבַטַּל הַשְּׁלִיחוּת וּלְהַרְשׁוֹת לְאַחֵר--הֲרֵי זֶה מְבַטֵּל.  וְאֵין לַמֻּרְשֶׁה רְשׁוּת לִכְתֹּב הַרְשָׁאָה לְאַחֵר, שֶׁזֶּה אוֹמֵר לוֹ אֵין רְצוֹנִי שֶׁיִּהְיֶה פִּקְדוֹנִי בְּיַד אַחֵר.  לְפִיכָּךְ אִם הִתְנָה עָלָיו שֶׁיַּרְשֶׁה הוּא לְאַחֵר, וְאַחֵר לְאַחֵר--הֲרֵי הַשָּׁלִיחַ כּוֹתֵב הַרְשָׁאָה לְשֵׁנִי, וְשֵׁנִי לִשְׁלִישִׁי:  הַכֹּל לְפִי תְּנָאוֹ.</P>

<P><B>ג,יז</B>  [ט] הַבָּא בְּהַרְשָׁאָה שֶׁמָּחַל לְזֶה הַנִּתְבָּע, אוֹ שֶׁמָּכַר לוֹ, אוֹ שֶׁמָּחַל לוֹ עַל הַשְּׁבוּעָה, אוֹ שֶׁעָשָׂה עִמּוֹ פְּשָׁרָה--לֹא עָשָׂה כְּלוּם, שֶׁהֲרֵי אוֹמֵר לוֹ לְתַקַּן שְׁלַחְתִּיךָ וְלֹא לְעַוַּת.  לְפִיכָּךְ אִם הִתְנָה עִמּוֹ, בֵּין לְתַקַּן בֵּין לְעַוַּת--אַפִלּוּ מָחַל לוֹ עַל הַכֹּל, הֲרֵי זֶה מָחוּל.</P>

<P><B>ג,יח</B>  [י] רְאוּבֵן שֶׁבָּא בְּהַרְשָׁאָה, וְתָבַע שִׁמְעוֹן--אֵין שִׁמְעוֹן יָכוֹל לִדְחוֹתוֹ וְלוֹמַר לוֹ, שֶׁמֶּא הַמְּשַׁלֵּחַ אוֹתָךְ הִרְשָׁה אַחֵר וּבִטַּל שְׁלִיחוּתָךְ:  שֶׁהֲרֵי רְאוּבֵן אוֹמֵר לוֹ תֶּן לִי הַפִּקָּדוֹן שֶׁיֵּשׁ בְּיָדָךְ, וְזוֹ הַרְשָׁאָתִי תְּהִי אֶצְלָךְ; וְאִם הַמַּפְקִיד הִרְשָׁה אַחֵר, הוּא הִפְסִיד עַל עַצְמוֹ.  וְשִׁמְעוֹן פָּטוּר, שֶׁהֲרֵי בְּהַרְשָׁאָתוֹ נָתַן.</P>

<P><B>ג,יט</B>  [יא] רְאוּבֵן שֶׁבָּא בְּהַרְשָׁאַת שִׁמְעוֹן, וְתָבַע לֵוִי, וְאָמַר לֹא הָיוּ דְּבָרִים מֵעוֹלָם, אֲבָל יִשָּׁבַע שִׁמְעוֹן וְיִטֹּל--מוֹצִיאִין הַמָּמוֹן מִיַּד לֵוִי, וְיִהְיֶה מֻנָּח עַד שֶׁיָּבוֹא שִׁמְעוֹן וְיִשָּׁבַע וְיִטֹּל.</P>

<P><B>ג,כ</B>  וְכֵן כָּל הַדְּבָרִים שֶׁתּוֹלֶה לֵוִי בְּשִׁמְעוֹן--יָדוּן עִם רְאוּבֵן, וְיִהְיֶה הַמָּמוֹן מֻנָּח עַד שֶׁיָּבוֹא שִׁמְעוֹן וְיִשְׁאַל; וְיֵשׁ לִרְאוּבֵן לְהַחְרִים עַל מִי שֶׁטּוֹעֵן טְעָנַת שֶׁקֶר, כְּדֵי לְעַכַּב הַמָּמוֹן וּלְאַחֲרוֹ.</P>

<P><B>ג,כא</B>  נִתְחַיַּב לֵוִי שְׁבוּעָה--אֵינוּ יָכוֹל לְעַכַּב וְלוֹמַר אֵינִי נִשְׁבָּע, עַד שֶׁאַחְרִים בִּפְנֵי שִׁמְעוֹן עַל מִי שֶׁטּוֹעֵן עָלַי שֶׁקֶר:  שְׁאֵין זֶה הַחֵרֶם אֵלָא תַּקָּנָה קַלָּה שֶׁתִּקְּנוּהָ הַגְּאוֹנִים הָאַחֲרוֹנִים, כְּדֵי שֶׁיְּכַוְּנוּ בַּעֲלֵי דִּינִין טְעָנוֹתֵיהֶן; וְאֵין מְעַכְּבִין שְׁבוּעָתוֹ שֶׁלְּזֶה, מִפְּנֵי תַּקָּנָה זוֹ הַקַּלָּה.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ד</H2>

<P><B>ד,א</B>  כְּשֶׁיִּרְצוּ הַשֻּׁתָּפִין לְהִשְׁתַּתַּף, בְּמַה יִקְנֶה כָּל אֶחָד מֵהֶן מְמוֹן חֲבֵרוֹ לְהִשְׁתַּתַּף בּוֹ:  אִם בְּמָעוֹת נִשְׁתַּתְּפוּ--יָבִיא זֶה מָעוֹתָיו, וְיָבִיא זֶה מָעוֹתָיו, וְיַטִּילוּ אוֹתָן לְכִיס אֶחָד, וְיַגְבִּיהוּ אֶת הַכִּיס שְׁנֵיהֶם.</P>

<P><B>ד,ב</B>  אֲבָל אִם כָּתְבוּ שְׁטָר, וְהֵעִידוּ עֵדִים--אַף עַל פִּי שֶׁקָּנוּ מִיַּד שְׁנֵיהֶם שֶׁיָּבִיא זֶה מֵאָה וְזֶה מֵאָה, וְיִשְׁתַּתְּפוּ בָּהֶן--לֹא קָנוּ, וַעֲדַיִן לֹא נַעֲשׂוּ שֻׁתָּפִין:  שְׁאֵין הַמַּטְבֵּעַ נִקְנָה בַּחֲלִיפִין.</P>

<P><B>ד,ג</B>  לְפִיכָּךְ אִם נִשְׁתַּתְּפוּ בִּשְׁאָר מִטַּלְטְלִין, כֵּיוָן שֶׁקָּנוּ מִיָּדָם שֶׁיָּבִיא זֶה חָבִיתוֹ שֶׁלְּיַיִן וְזֶה כַּדּוֹ שֶׁלִּדְבַשׁ, וַהֲרֵי נִשְׁתַּתְּפוּ בָּהֶן--נַעֲשׂוּ שֻׁתָּפִין בָּהֶן.  וְכֵן אִם עֵרְבוּ פֵּרוֹתֵיהֶן, אוֹ שֶׁשָּׂכְרוּ מָקוֹם בְּשֻׁתָּפוּת, וְהִנִּיחַ זֶה חָבִיתוֹ וְזֶה כַּדּוֹ שֶׁנִּשְׁתַּתְּפוּ בָּהֶן--הֲרֵי אֵלּוּ שֻׁתָּפִין.</P>

<P><B>ד,ד</B>  כְּלָלוֹ שֶׁלַּדָּבָר--בְּכָל הַדְּרָכִים שֶׁקּוֹנֶה הַלּוֹקֵחַ, בְּאוֹתָן הַדְּרָכִים עַצְמָן קוֹנִין הַשֻּׁתָּפִין זֶה מִזֶּה הַמָּמוֹן הַמֻּטָּל בֵּינֵיהֶם לְהִשְׁתַּתַּף בּוֹ.</P>

<P><B>ד,ה</B>  [ב] הָאֻמָּנִין שֶׁנִּשְׁתַּתְּפוּ בְּאֻמָּנוּת--אַף עַל פִּי שֶׁקָּנוּ מִיָּדָם, אֵינָן שֻׁתָּפִין.  כֵּיצַד:  שְׁנֵי חַיָּטִים אוֹ שְׁנֵי אוֹרְגִים שֶׁהִתְנוּ בֵּינֵיהֶם שֶׁכָּל שֶׁיִּקַּח זֶה וְזֶה בִּמְלַאכְתּוֹ, יִהְיֶה בֵּינֵיהֶן בְּשׁוֹוֶה--אֵין כָּאן שֻׁתָּפוּת כְּלָל, שְׁאֵין אָדָם מַקְנֶה לַחֲבֵרוֹ דָּבָר שֶׁלֹּא בָא לָעוֹלָם.</P>

<P><B>ד,ו</B>  אֲבָל אִם הָיוּ לוֹקְחִין הַבְּגָדִים מִמְּמוֹן עַצְמָן וְתוֹפְרִין אוֹתָן וּמוֹכְרִין, וְלוֹקְחִין הַשְּׁתִי וְהָעֵרֶב מִמָּעוֹתֵיהֶן וְאוֹרְגִים וּמוֹכְרִין, וְנִשְׁתַּתְּפוּ בַּמָּמוֹן שֶׁלּוֹקְחִין בּוֹ--הֲרֵי אֵלּוּ שֻׁתָּפִין; וְכָל שֶׁיַּרְוִיחוּ בִּשְׂכַר מְלַאכְתָּן וּבְמַשָּׂאָן וּמַתָּנָן, הֲרֵי הוּא לָאֶמְצָע.</P>

<P><B>ד,ז</B>  [ג] הַשֻּׁתָּפִין שֶׁהִטִּילוּ לְכִיס זֶה מָנֶה וְזֶה מָאתַיִם וְזֶה שְׁלוֹשׁ מֵאוֹת, וְנִתְעַסְּקוּ כֻּלָּן בַּמָּמוֹן, וּפָחֲתוּ אוֹ הוֹתִירוּ--הַשָּׂכָר אוֹ הַפְּחָת בֵּינֵיהֶם בְּשׁוֹוֶה לְפִי מִנְיָנָם, לֹא לְפִי הַמָּעוֹת.  וְאַפִלּוּ לָקְחוּ שׁוֹר לִטְבִיחָה, שֶׁאִלּוּ טְבָחוּהוּ הָיָה כָּל אֶחָד נוֹטֵל מִבְּשָׂרוֹ כְּפִי מָעוֹתָיו--אִם מְכָרוּהוּ חַי וּפָחֲתוּ אוֹ הוֹתִירוּ, הַשָּׂכָר אוֹ הַפְּחָת לָאֶמְצָע.</P>

<P><B>ד,ח</B>  בַּמֶּה דְּבָרִים אֲמוּרִים, בְּשֶׁנָּשְׂאוּ וְנָתְנוּ בַּמָּעוֹת שֶׁנִּשְׁתַּתְּפוּ בָּהֶן.  אֲבָל אִם הַמָּעוֹת קַיָּמִין, וַעֲדַיִן לֹא הוֹצִיאוּ אוֹתָן, וּפָחֲתוּ אוֹ הוֹתִירוּ מֵחֲמַת הַמַּטְבֵּעַ, שֶׁשִּׁנָּהוּ הַמֶּלֶךְ אוֹ אַנְשֵׁי הַמְּדִינָה--חוֹלְקִין הַשָּׂכָר אוֹ הַהֶפְסֵד לְפִי הַמָּעוֹת.</P>

<P><B>ד,ט</B>  בַּמֶּה דְּבָרִים אֲמוּרִים, בִּסְתָם.  אֲבָל אִם הִתְנוּ שֶׁיִּטֹּל בַּעַל הַמֵּאָה שְׁלֹשֶׁת רְבָעִים מִן הַשָּׂכָר, וְיִטֹּל בַּעַל הַמָּאתַיִם רְבִיעַ, וְאִם יִפְחֲתוּ לֹא יִפְחֹת זֶה שֶׁיִּטֹּל שְׁלוֹשָׁה רִבְעֵי הַשָּׂכָר אֵלָא רְבִיעַ הַהֶפְסֵד, וְיַפְסִיד זֶה שֶׁנּוֹטֵל רְבִיעַ הַשָּׂכָר שְׁלוֹשָׁה רְבָעִים מִן הַפְּחָת--הֲרֵי אֵלּוּ חוֹלְקִין לְפִי מַה שֶׁהִתְנוּ, שֶׁכָּל תְּנָאי שֶׁבְּמָמוֹן קַיָּם.</P>

<P><B>ד,י</B>  [ד] שֻׁתָּפִין שֶׁהִתְנוּ בֵּינֵיהֶם שֶׁיַּעַמְדוּ בְּשֻׁתָּפוּת זוֹ עַד זְמָן קָצוּב--כָּל אֶחָד מֵהֶן מְעַכֵּב עַל חֲבֵרוֹ, וְאֵינוּ יָכוֹל לַחְלֹק, עַד שֶׁיַּגִּיעַ הַזְּמָן, אוֹ עַד שֶׁיִּכְלֶה כָּל מְמוֹן הַשֻּׁתָּפוּת.  וְאֵין אֶחָד מֵהֶן יָכוֹל לִטֹּל חֶלְקוֹ בַּקֶּרֶן וְלֹא בַּשָּׂכָר, עַד סוֹף הַזְּמָן.</P>

<P><B>ד,יא</B>  נִשְׁתַּתְּפוּ סְתָם וְלֹא קָבְעוּ לָהֶם זְמָן--הֲרֵי אֵלּוּ חוֹלְקִין כָּל זְמָן שֶׁיִּרְצֶה אֶחָד מֵהֶן, וְזֶה נוֹטֵל חֶלְקוֹ מִן הַסְּחוֹרָה וְזֶה נוֹטֵל חֶלְקוֹ.  וְאִם לֹא הָיָה בְּאוֹתָהּ הַסְּחוֹרָה דִּין חֲלֻקָּה, אוֹ הָיָה בַּחֲלֻקָּתָהּ הֶפְסֵד--הֲרֵי אֵלּוּ מוֹכְרִין אוֹתָהּ, וְחוֹלְקִין אֶת הַדָּמִים.</P>

<P><B>ד,יב</B>  הָיָה זְמָן יָדוּעַ לִמְכִירַת אוֹתָהּ הַסְּחוֹרָה--יֵשׁ לְכָל אֶחָד מֵהֶן לְעַכַּב שֶׁלֹּא יַחְלֹקוּ, עַד שֶׁתִּמָּכֵר הַסְּחוֹרָה בִּזְמָן הַיָּדוּעַ לִמְכִירָתָהּ.  וְאֵין אֶחָד מֵהֶן נוֹטֵל, לֹא מִן הַקֶּרֶן וְלֹא מִן הָרֵוַח, עַד זְמָן הַחֲלֻקָּה, אֵלָא אִם כֵּן הִתְנוּ בֵּינֵיהֶם.</P>

<P><B>ד,יג</B>  הָיָה לָהֶם חוֹב אֵצֶל אֲחֵרִים--אֵינוּ יָכוֹל לוֹמַר לַחֲבֵרוֹ לֹא נַחְלֹק עַד שֶׁנִּגְבֶּה כָּל חוֹב שֶׁיֵּשׁ לָנוּ, אֵלָא חוֹלְקִין; וּכְשֶׁיִּפָּרְעוּ הַחוֹבוֹת, יִטֹּל כָּל אֶחָד חֶלְקוֹ.</P>

<P><B>ד,יד</B>  הָיָה עֲלֵיהֶן חוֹב לְאַחֵר--אִם אֵינָן אַחְרָאִין זֶה לְזֶה, חוֹלְקִין; וְלִכְשֶׁיַּגִּיעַ זְמָן הַחוֹב לְפָרְעוֹ, יִתֵּן כָּל אֶחָד חֶלְקוֹ.  וְאִם הֶן אַחְרָאִין--כָּל אֶחָד מֵהֶן מְעַכֵּב לַחְלֹק, עַד שֶׁיַּגִּיעַ זְמָן הַשְּׁטָר לְפָרְעוֹ וְיִפְרְעוּ הַחוֹב.</P>

<P><B>ד,טו</B>  וְלָמָּה מְעַכֵּב:  שֶׁהֲרֵי חֲבֵרוֹ אוֹמֵר לוֹ הוֹאִיל וְכָל אֶחָד מִמֶּנּוּ חַיָּב לְשַׁלַּם כָּל הַשְּׁטָר, נִשָּׂא וְנִתֵּן בְּדָמִים אֵלּוּ עַד שֶׁיַּגִּיעַ הַזְּמָן.  אָמַר לוֹ חֲבֵרוֹ נַחְלֹק, וְטֹל אַתָּה דָּמִים כְּנֶגֶד כָּל הַשְּׁטָר, וַעֲשֵׂה בָּהֶן סְחוֹרָה לְעַצְמָךְ, וּתְשַׁלַּם כָּל הַשְּׁטָר בִּזְמַנּוֹ--יֵשׁ לוֹ לְעַכַּב עֲדַיִן וְלוֹמַר לוֹ שֶׁמֶּא נַפְסִיד, וְהַשְּׁנַיִם מַרְוִיחִין יָתֵר מִן הָאֶחָד.</P>

<P><B>ד,טז</B>  [ה] הַנּוֹתֵן לַחֲבֵרוֹ מָמוֹן לֵילֵךְ בּוֹ לִמְדִינָה פְּלוֹנִית לִסְחוֹרָה, אוֹ לִקְנוֹת בּוֹ פֵּרוֹת לִסְחוֹרָה, אוֹ לֵישֵׁב בּוֹ בְּחָנוּת--אֵינוּ יָכוֹל לַחְזֹר בּוֹ וּלְהַחְזִיר הַמָּמוֹן מִיַּד הַשֻּׁתָּף, עַד שֶׁיֵּלֵךְ לִמְקוֹם שֶׁהִתְנוּ וְיַחְזֹר, אוֹ שֶׁיִּקְנֶה אוֹתָן הַפֵּרוֹת וְיִמְכֹּר, אוֹ עַד שֶׁיֵּשֵׁב בְּחָנוּת:  שֶׁזֶּה כְּמִי שֶׁקָּבַע זְמָן הוּא.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ה</H2>

<P><B>ה,א</B>  הַמִּשְׁתַּתֵּף עִם חֲבֵרוֹ בִּסְתָם, לֹא יְשַׁנֶּה מִמִּנְהַג הַמְּדִינָה בְּאוֹתָהּ הַסְּחוֹרָה.  וְלֹא יֵלֵךְ לְמָקוֹם אַחֵר, וְלֹא יִשְׁתַּתַּף בָּהּ עִם אֲחֵרִים, וְלֹא יַפְקִיד בְּיַד אֲחֵרִים, וְלֹא יִתְעַסַּק בִּסְחוֹרָה אַחֶרֶת, וְלֹא יִמְכֹּר בְּהַקָּפָה אֵלָא דָּבָר שֶׁדַּרְכוֹ לְהִמָּכֵר תָּמִיד בְּהַקָּפָה--אֵלָא אִם כֵּן הִתְנוּ בַּתְּחִלָּה, אוֹ שֶׁעָשָׂה מִדַּעַת חֲבֵרוֹ.</P>

<P><B>ה,ב</B>  עָבַר וְעָשָׂה שֶׁלֹּא מִדַּעַת חֲבֵרוֹ, וְאַחַר כָּךְ הוֹדִיעוֹ וְאָמַר לוֹ עָשִׂיתִי כָּךְ וְכָּךְ, וְהִסְכִּים לְמַעֲשָׂיו--הֲרֵי זֶה פָּטוּר.  וְאֵין כָּל הַדְּבָרִים הָאֵלּוּ צְרִיכִין קִנְיָן, אֵלָא בִּדְבָרִים בִּלְבָד.</P>

<P><B>ה,ג</B>  [ב] אֶחָד מִן הַשֻּׁתָּפִין שֶׁעָבַר וּמָכַר בְּהַקָּפָה, אוֹ פֵּרַשׁ בַּיָּם, אוֹ הָלַךְ לְמָקוֹם אַחֵר, אוֹ שֶׁנָּשָׂא וְנָתַן בִּסְחוֹרָה אַחֶרֶת, וְכָל כַּיּוֹצֶא בְּאֵלּוּ הַדְּבָרִים--כָּל פְּחָת שֶׁיָּבוֹא מֵחֲמַת שֶׁעָבַר, חַיָּב לְשַׁלַּם לְבַדּוֹ; וְאִם יִהְיֶה שָׁם שָׂכָר מֵחֲמַת שֶׁעָבַר, הַשָּׂכָר לָאֶמְצָע כְּפִי מַה שֶׁהִתְנוּ בֵּינֵיהֶם בַּשָּׂכָר.</P>

<P><B>ה,ד</B>  לְפִיכָּךְ הַנּוֹתֵן מָעוֹת לַחֲבֵרוֹ בְּתוֹרַת שֻׁתָּפוּת לִקְנוֹת בָּהֶן חִטִּים לִסְחוֹרָה, וְהָלַךְ וְקָנָה שְׂעוֹרִים, אוֹ שֶׁנָּתַן לוֹ לִקְנוֹת שְׂעוֹרִים, וְקָנָה חִטִּים--אִם פָּחֲתוּ, פָּחֲתוּ לְזֶה שֶׁעָבַר; וְאִם הוֹתִירוּ, הוֹתִירוּ לָאֶמְצָע.</P>

<P><B>ה,ה</B>  וְכֵן אִם הָלַךְ וְנִשְׁתַּתַּף עִם אַחֵר בִּמְמוֹן הַשֻּׁתָּפוּת--אִם הִפְסִיד, הִפְסִיד לְעַצְמוֹ; וְאִם נִשְׂתַּכַּר, הַשָּׂכָר לָאֶמְצָע.  אֲבָל אִם נִשְׁתַּתַּף עִם אַחֵר בִּמְמוֹן עַצְמוֹ--אִם פָּחַת, פָּחַת לְעַצְמוֹ; וְאִם הִרְוִיחַ, הִרְוִיחַ לְעַצְמוֹ.  וְאִם הִתְנוּ בֵּינֵיהֶן, הַכֹּל לְפִי הַתְּנָאי.</P>

<P><B>ה,ו</B>  [ג] הַנּוֹתֵן מָעוֹת לַחֲבֵרוֹ לִקַּח בָּהֶן פֵּרוֹת לְמַחֲצִית שָׂכָר, רַשָּׁאי לִקַּח לְעַצְמוֹ מֵאוֹתוֹ הַמִּין; וְכִשְׁהוּא מוֹכֵר, לֹא יִמְכֹּר שְׁנֵיהֶם כְּאֶחָד, אֵלָא מוֹכֵר אֵלּוּ בִּפְנֵי עַצְמָן, וְאֵלּוּ בִּפְנֵי עַצְמָן.  וְלֹא יִקַּח לְעַצְמוֹ חִטִּים וְלַחֲבֵרוֹ שְׂעוֹרִים, אֵלָא אוֹ בְּכֻלָּן חִטִּים אוֹ בְּכֻלָּן שְׂעוֹרִים, כְּדֵי שֶׁיִּהְיוּ מְעוֹת שְׁנֵיהֶם שׁוֹוִין בַּחֲבִלָּה.</P>

<P><B>ה,ז</B>  [ד] אֶחָד מִן הַשֻּׁתָּפִין שֶׁאָמַר נוֹלִיךְ הַסְּחוֹרָה לְמָקוֹם פְּלוֹנִי שְׁהִיא בְּיֹקֶר וְנִמְכֹּר שָׁם--אַף עַל פִּי שֶׁקִּבַּל עָלָיו כָּל אֹנֶס אוֹ כָּל פְּחָת שֶׁיָּבוֹא לָהֶן, הֲרֵי חֲבֵרוֹ מְעַכֵּב עָלָיו:  שֶׁהֲרֵי אוֹמֵר לוֹ אֵין רְצוֹנִי שֶׁאֶתֵּן מָעוֹת שֶׁבְּיָדִי, וְאֶהְיֶה רוֹדֵף אַחֲרֶיךָ לַדִּין לְהוֹצִיא מִיָּדָךְ.  וְכֵן כָּל כַּיּוֹצֶא בְּזֶה.</P>

<P><B>ה,ח</B>  [ה] אֶחָד מִן הַשֻּׁתָּפִין שֶׁבָּא לְיַשַּׁן אֶת הַפֵּרוֹת עַד זְמָן הַיָּדוּעַ, אֵין חֲבֵרוֹ מְעַכֵּב עָלָיו; וְאִם אֵין זְמָן לְאוֹתָן הַפֵּרוֹת, הֲרֵי חֲבֵרוֹ מְעַכֵּב עָלָיו.</P>

<P><B>ה,ט</B>  [ו] שֻׁתָּפִין שֶׁשָּׁמוּ פֵּרוֹתֵיהֶן וְנִשְׁתַּתְּפוּ בָּהֶן, יֵשׁ לָהֶן הוֹנָיָה זֶה עַל זֶה.  עֵרְבוּ פֵּרוֹת בְּלֹא שׁוּמָה, וּמְכָרוּם וְנָשְׂאוּ וְנָתְנוּ בִּדְמֵיהֶן--הֲרֵי אֵלּוּ מְחַשְּׁבִין אֶת הַפֵּרוֹת כַּמָּה הָיוּ שׁוֹוִין בְּעֵת שֶׁנִּשְׁתַּתְּפוּ, וּמְחַשְּׁבִין אֶת הַשָּׂכָר אוֹ אֶת הַהֶפְסֵד.</P>

<P><B>ה,י</B>  [ז] שֻׁתָּפִין שֶׁמָּחֲלוּ לָהֶם מוֹכְסִין, מָחֲלוּ לָאֶמְצָע.  וְאִם אָמְרוּ מִשּׁוֹם פְּלוֹנִי מָחַלְנוּ--מַה שֶׁמָּחֲלוּ, מָחֲלוּ לוֹ.  הָיוּ בָּאִין בַּדֶּרֶךְ, וְעָמְדוּ עֲלֵיהֶן לִסְטִים וְגָזְלוּ הַשְּׁיָרָה, וְהִצִּיל אֶחָד מִן הַשֻּׁתָּפִין--הִצִּיל לָאֶמְצָע; וְאִם אָמַר לְעַצְמִי אֲנִי מַצִּיל, הִצִּיל לְעַצְמוֹ.</P>

<P><B>ה,יא</B>  [ח] דָּבָר הַיָּדוּעַ לִשְׁנֵי שֻׁתָּפִין--אַף עַל פִּי שְׁהוּא בִּרְשׁוּת אֶחָד מֵהֶן, אֵינוּ יוֹצֶא מֵחֶזְקָתוֹ שֶׁלַּשֵּׁנִי כָּל יְמֵי הַשֻּׁתָּפוּת; וְאֵינוּ יָכוֹל לִטְעֹן שֶׁלְּקָחוֹ מִמֶּנּוּ אוֹ שֶׁנְּתָנוֹ לוֹ בְּמַתָּנָה, וְנֹאמַר לָאַחֵר הַמּוֹצִיא מֵחֲבֵרוֹ עָלָיו הָרְאָיָה, אֵלָא הֲרֵי הוּא בְּחֶזְקַת שְׁנֵיהֶם, עַד שֶׁיָּבִיא הָאַחֵר רְאָיָה.</P>

<P><B>ה,יב</B>  [ט] אֶחָד מִן הַשֻּׁתָּפִין שֶׁבָּא לַחְלֹק שֶׁלֹּא מִדַּעַת חֲבֵרוֹ, חוֹלֵק בִּפְנֵי שְׁלוֹשָׁה אַפִלּוּ הֶן הִדְיוֹטוֹת, וּבִלְבָד שֶׁיִּהְיוּ נֶאֱמָנִין, וְיוֹדְעִין בְּשׁוּמָה; וְאִם חָלַק בְּפָחוּת מִשְּׁלוֹשָׁה, לֹא עָשָׂה כְּלוּם.</P>

<P><B>ה,יג</B>  בַּמֶּה דְּבָרִים אֲמוּרִים, בְּשֶׁחָלְקוּ פֵּרוֹת; אֲבָל אִם הָיוּ מָעוֹת, הַמָּעוֹת כַּחֲלוּקִים הֶם, וְיֵשׁ לוֹ לַחְלֹק שֶׁלֹּא בִּפְנֵי בֵּית דִּין, וּמַנִּיחַ חֵלֶק חֲבֵרוֹ בְּבֵית דִּין.</P>

<P><B>ה,יד</B>  בַּמֶּה דְּבָרִים אֲמוּרִים, בְּשֶׁהָיוּ הַמָּעוֹת כֻּלָּן מַטְבֵּעַ אֶחָד וְשׁוֹוִין.  אֲבָל אִם הָיוּ מִקְצָתָן חֲדָשִׁים וּמִקְצָתָן יְשָׁנִים, וְאֵין צָרִיךְ לוֹמַר אִם הָיוּ מִקְצָתָן יָפוֹת וּמִקְצָתָן רָעוֹת--הֲרֵי הֶן כְּפֵרוֹת, וְאֵין חוֹלְקִין אוֹתָם אֵלָא בְּבֵית דִּין.</P>

<P><B>ה,טו</B>  [י] אָסוּר לְהִשְׁתַּתַּף עִם עוֹבֵד עֲבוֹדָה זָרָה--שֶׁמֶּא יִתְחַיַּב לוֹ שְׁבוּעָה, וְיַשְׁבִּיעוֹ בְּיִרְאָתוֹ.  וּכְבָר בֵּאַרְנוּ בִּמְקוֹמוֹ, שֶׁאָסוּר לַעֲשׂוֹת סְחוֹרָה בְּפֵרוֹת שְׁבִיעִית, וְלֹא בַּבְּכוֹרוֹת, וְלֹא בַּנְּבֵלוֹת, וְלֹא בַּטְּרֵפוֹת, וְלֹא בַּתְּרוּמוֹת, וְלֹא בַּשְּׁקָצִים, וְלֹא בָּרְמָשִׂים.  וְאִם עָבַר וְעָשָׂה, הַשָּׂכָר לָאֶמְצָע; וְיֵרָאֶה לִי שְׁאִם הִפְסִיד--הִפְסִיד לְעַצְמוֹ, מִפְּנֵי שֶׁעָבַר.</P>

<P><B>ה,טז</B>  [יא] אֶחָד מִן הַשֻּׁתָּפִין אוֹ מִן המִּתְעַסְּקִין שֶׁמֵּת--בָּטְלָה הַשֻּׁתָּפוּת אוֹ הָעֲסָק, אַף עַל פִּי שֶׁהִתְנוּ לִזְמָן קָבוּעַ:  שֶׁכְּבָר יָצָא הַמָּמוֹן לִרְשׁוּת הַיּוֹרְשִׁים.  וּכְזֶה הוֹרוּ הַגְּאוֹנִים.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ו</H2>

<P><B>ו,א</B>  שְׁנַיִם שְׁהֶן נוֹשְׂאִין וְנוֹתְנִין בִּמְמוֹן הַשֻּׁתָּפוּת--אַף עַל פִּי שֶׁהַמָּמוֹן שֶׁלְּאֶחָד מֵהֶן, הֲרֵי זוֹ נִקְרֵאת שֻׁתָּפוּת; וְאִם פָּחֲתוּ אוֹ הוֹתִירוּ, הֲרֵי הוּא לָאֶמְצָע.  וְיֵשׁ לָהֶם לְהַתְנוֹת בַּשָּׂכָר וּבַהֶפְסֵד, כָּל מַה שֶׁיִּרְצוּ כְּמוֹ שֶׁבֵּאַרְנוּ.</P>

<P><B>ו,ב</B>  אֲבָל אִם הָיָה הָאֶחָד בִּלְבָד הוּא שֶׁנּוֹשֵׂא וְנוֹתֵן בִּמְמוֹן הַשִּׁתּוּף--אַף עַל פִּי שֶׁהַמָּמוֹן שֶׁלִּשְׁנֵיהֶם, הֲרֵי זוֹ הַשֻּׁתָּפוּת נִקְרֵאת עֲסָק; וְזֶה הַנּוֹשֵׂא וְנוֹתֵן נִקְרָא מִתְעַסֵּק, שֶׁהֲרֵי הוּא לְבַדּוֹ מִתְעַסֵּק בַּמַּשָּׂא וּמַתָּן, וְשֻׁתָּפוֹ שְׁאֵינוּ נוֹשֵׂא וְנוֹתֵן, נִקְרָא בַּעַל הַמָּעוֹת.</P>

<P><B>ו,ג</B>  [ב] תִּקְּנוּ חֲכָמִים שֶׁכָּל הַנּוֹתֵן מָעוֹת לַחֲבֵרוֹ לְהִתְעַסַּק בָּהֶן--יִהְיֶה חֲצִי הַמָּמוֹן בְּתוֹרַת הַלְוָאָה, וַהֲרֵי הַמִּתְעַסֵּק חַיָּב בְּאַחְרָיוּתוֹ אַף עַל פִּי שֶׁאָבַד בְּאֹנֶס.  וְהַחֵצִי הָאַחֵר בְּתוֹרַת פִּקָּדוֹן, וַהֲרֵי הוּא בְּאַחְרָיוּת בַּעַל הַמָּעוֹת, וְאִם אָבַד אוֹ נִגְנַב הַחֵצִי שֶׁלַּפִּקָּדוֹן, אֵין הַמִּתְעַסֵּק חַיָּב לְשַׁלַּם; וּלְפִיכָּךְ יִהְיֶה שָׂכָר זֶה הַחֵצִי אִם הִרְוִיחוּ, שֶׁלְּבַעַל הַמָּעוֹת.</P>

<P><B>ו,ד</B>  וּלְפִי תַּקָּנָה זוֹ, אֵי אִפְשָׁר שֶׁיִּהְיֶה הַשָּׂכָר אוֹ הַהֶפְסֵד שֶׁלְּכָל הַמָּמוֹן לָאֶמְצָע בְּשׁוֹוֶה:  שְׁאִם אַתָּה אוֹמֵר כֵּן--נִמְצָא בַּעַל הַמָּעוֹת נוֹטֵל שָׂכָר חֲצִי מָעוֹתָיו שְׁהֶן פִּקָּדוֹן, וְאֵינוּ עוֹשֶׂה כְּלוּם, אֵלָא זֶה הַמִּתְעַסֵּק טוֹרֵחַ לוֹ בַּחֵצִי שֶׁלַּפִּקָּדוֹן מִפְּנֵי מָעוֹתָיו שֶׁהִלְוָהוּ, וְנִמְצְאוּ בָּאִין לִידֵי אֲבַק רִבִּית.</P>

<P><B>ו,ה</B>  וְהֵיאַךְ יַעֲשׂוּ אִם רָצָה לִהְיוֹת הַשָּׂכָר אוֹ הַהֶפְסֵד לָאֶמְצָע בְּשׁוֹוֶה--יִתֵּן לַמִּתְעַסֵּק שְׂכָרוֹ בְּכָל יוֹם וָיוֹם מִיְּמֵי הַשֻּׁתָּפוּת, כְּפוֹעֵל בָּטֵל שֶׁלְּאוֹתָהּ מְלָאכָה שֶׁבָּטַל מִמֶּנָּה.  וְאִם הָיָה לוֹ עֲסָק אַחֵר כָּל שְׁהוּא לְהִתְעַסַּק בּוֹ עִם מָעוֹתָיו שֶׁלְּזֶה, אֵינוּ צָרִיךְ לְהַעֲלוֹת לוֹ שָׂכָר כָּל יוֹם וָיוֹם, אֵלָא אַפִלּוּ הֶעֱלָה לוֹ דֵּינָר אֶחָד בְּכָל יְמֵי הַשֻּׁתָּפוּת, דַּיּוֹ; וְאִם פָּחֲתוּ אוֹ הוֹתִירוּ, יִהְיֶה לָאֶמְצָע בְּשׁוֹוֶה.</P>

<P><B>ו,ו</B>  וְכֵן אִם אָמַר לוֹ כָּל הָרֵוַח יִהְיֶה לָךְ, שְׁלִישׁוֹ אוֹ עֲשִׂירִיתוֹ בִּשְׂכָרָךְ--הוֹאִיל וְיֵשׁ לוֹ עֲסָק אַחֵר, הֲרֵי זֶה מֻתָּר; וְאִם הִפְסִידוּ, יַפְסִיד מֶחְצָה.  וְאִם הָיָה זֶה הַמִּתְעַסֵּק אֲרִיסוֹ, וְהָיָה לוֹ עֲסָק אַחֵר--אֵינוּ צָרִיךְ לְהַעֲלוֹת לוֹ שָׂכָר כְּלָל, שֶׁהָאָרִיס מְשֻׁעְבָּד הוּא לְבַעַל הַשָּׂדֶה.</P>

<P><B>ו,ז</B>  [ג] וְעוֹד תִּקְּנוּ חֲכָמִים שֶׁכָּל הַנּוֹתֵן מָעוֹת לַחֲבֵרוֹ לְהִתְעַסַּק בָּהֶן, וּפָחֲתוּ אוֹ הוֹתִירוּ, וְלֹא רָצָה לִתֵּן לוֹ שָׂכָר עֲמָלוֹ בְּכָל יוֹם, וְלֹא הִתְנוּ בֵּינֵיהֶן שֵׁם תְּנָאי--שֶׁיִּהְיֶה שְׂכַר הַמִּתְעַסֵּק בְּאוֹתוֹ הַחֵצִי שֶׁלַּפִּקָּדוֹן שְׁלִישׁ רֵוַח הַפִּקָּדוֹן, שְׁהוּא שְׁתוּת רֵוַח כָּל הַמָּמוֹן.</P>

<P><B>ו,ח</B>  לְפִיכָּךְ אִם הִרְוִיחוּ, יִטֹּל הַמִּתְעַסֵּק שְׁנֵי שְׁלִישֵׁי הָרֵוַח:  חֲצִי הָרֵוַח שֶׁלַּחֲצִי הַמָּעוֹת שְׁהֶן מַלְוָה, וּשְׁתוּת הָרֵוַח בִּשְׂכַר שֶׁנִּתְעַסַּק בַּפִּקָּדוֹן; נִמְצָא הַכֹּל שְׁנֵי שְׁלִישֵׁי הָרֵוַח.  וְיִטֹּל בַּעַל הַמָּעוֹת שְׁלִישׁ הָרֵוַח.  וְאִם פָּחֲתוּ, יַפְסִיד הַמִּתְעַסֵּק שְׁלִישׁ הַפְּחָת:  שֶׁהֲרֵי הוּא חַיָּב בַּחֵצִי הַפְּחָת מִפְּנֵי שֶׁחֲצִי הַמָּעוֹת מַלְוָה, וְיֵשׁ לוֹ שְׁתוּת בִּשְׁכָרוֹ בְּאוֹתוֹ הַחֵצִי שֶׁלַּפִּקָּדוֹן; נִמְצָא שֶׁנִּשְׁאָר עָלָיו מִן הַפְּחָת שְׁלִישׁוֹ.  וּבַעַל הַמָּעוֹת יַפְסִיד שְׁנֵי שְׁלִישֵׁי הַפְּחָת.</P>

<P><B>ו,ט</B>  [ד] יֵשׁ מִי שֶׁטּוֹעֶה וְאוֹמֵר, שֶׁהַנּוֹתֵן עֲסָק סְתָם, אִם יִהְיֶה שָׁם שָׂכָר, יִטֹּל הַמִּתְעַסֵּק חֶצְיוֹ, וְאִם הָיָה שָׁם הֶפְסֵד, יַפְסִיד שְׁלִישׁ; וְאֵין הַדָּבָר כֵּן, אֵלָא אִם הִתְנוּ עַל דָּבָר זֶה בַּפֵּרוּשׁ.  וְכֵן אִם הִתְנוּ שֶׁיַּפְסִיד הַמִּתְעַסֵּק מֶחְצָה, וְאִם יִהְיֶה שָׁם שָׂכָר יִטֹּל שְׁנֵי שְׁלִישֵׁי הָרֵוַח--הֲרֵי זֶה מֻתָּר.</P>

<P><B>ו,י</B>  וְכֵן אִם הִתְנוּ שְׁאִם יִהְיֶה שָׁם שָׂכָר, יִטֹּל הַמִּתְעַסֵּק תְּשִׁיעִיתוֹ, וְאִם יִהְיֶה שָׁם הֶפְסֵד, יַפְסִיד עֲשִׂירִיתוֹ--הוֹאִיל וְהִתְנוּ שֶׁיִּהְיֶה רֵוַח הַמִּתְעַסֵּק יָתֵר עַל הֶפְסֵדוֹ, תְּנָאוֹ קַיָּם; וְתוֹסֶפֶת זוֹ, הִיא כְּנֶגֶד עֲמָלוֹ.</P>

<P><B>ו,יא</B>  וְרִבּוֹתַי הוֹרוּ שְׁאֵין תְּנָאי זֶה מוֹעִיל, אֵלָא אִם כֵּן הָיָה לַמִּתְעַסֵּק עֲסָק אַחֵר; אֲבָל אִם אֵין לוֹ עֲסָק אַחֵר, צָרִיךְ שֶׁיִּהְיֶה שְׂכַר הַמִּתְעַסֵּק יָתֵר עַל הֶפְסֵדוֹ בִּשְׁתוּת כְּמוֹ שֶׁבֵּאַרְנוּ, שֶׁזֶּה דָּבָר אָסוּר הוּא, וְאֵין הַתְּנָאי מֵעוֹלָם מוֹעִיל בּוֹ.  וְלֹא יֵרָאֶה לִי זֶה.</P>

<P><B>ו,יב</B>  [ה] הוֹרוּ רִבּוֹתַי שְׁאִם הִתְנוּ שֶׁיִּטֹּל הַמִּתְעַסֵּק שְׁלוֹשָׁה חֲלָקִים מִן הַשָּׂכָר, וּבַעַל הַמָּעוֹת רְבִיעַ הַשָּׂכָר, נִמְצָא רְבִיעַ הַמָּעוֹת בִּלְבָד בְּתוֹרַת פִּקָּדוֹן, וּשְׁלוֹשָׁה רְבָעִים בְּתוֹרַת מַלְוָה; לְפִיכָּךְ אִם הָיָה שָׁם הֶפְסֵד, יַפְסִיד הַמִּתְעַסֵּק שְׁלוֹשָׁה רְבִיעֵי הַהֶפְסֵד פָּחוּת שְׁלִישׁ הָרְבִיעַ, וְיַפְסִיד בַּעַל הַמָּעוֹת רְבִיעַ וּשְׁלִישׁ רְבִיעַ, שְׁהוּא שְׁלִישׁ כָּל הַהֶפְסֵד.</P>

<P><B>ו,יג</B>  כֵּיצַד:  נָתַן לוֹ מֵאָה דֵּינָרִים עַל תְּנָאי זֶה, וְחָסְרוּ אַרְבָּעָה וְעֶשְׂרִים--בַּעַל הַמָּעוֹת מַפְסִיד שְׁמוֹנָה, וְהַמִּתְעַסֵּק מְשַׁלֵּם שִׁשָּׁה עָשָׂר; וְעַל דֶּרֶךְ זוֹ לְעוֹלָם.  כָּל חֵלֶק שֶׁיֵּשׁ לְבַעַל הַמָּעוֹת בַּשָּׂכָר--אִם יֵשׁ שָׁם רֵוַח, נוֹטֵל כְּמוֹ שֶׁהִתְנוּ; וְאִם יֵשׁ שָׁם הֶפְסֵד, יַפְסִיד אוֹתוֹ הַחֵלֶק וְתוֹסֶפֶת שְׁלִישׁוֹ.</P>

<P><B>ו,יד</B>  נִמְצֵאתָ לָמֵד לְפִי מִדָּה זוֹ, שְׁאִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר--אִם פָּחֲתוּ, לֹא יְשַׁלַּם הַמִּתְעַסֵּק כְּלוּם:  שֶׁהֲרֵי רְבִיעַ הַהֶפְסֵד שְׁהוּא חַיָּב לְשַׁלַּם מִפְּנֵי הַמַּלְוָה, יֵשׁ לוֹ כְּנֶגְדוֹ שְׁלִישׁ מַה שֶׁיִּטֹּל בַּעַל הַמָּעוֹת שְׁהוּא רְבִיעַ; וְנִמְצָא זֶה כְּנֶגֶד זֶה.</P>

<P><B>ו,טו</B>  וְכֵן אִם הִתְנוּ עַל הַפְּחָת, וְלֹא הִזְכִּירוּ הָרֵוַח--אִם פָּחֲתוּ, פּוֹחֵת הַמִּתְעַסֵּק כְּפִי מַה שֶׁהִתְנוּ; וְאִם הוֹסִיפוּ--נוֹטֵל הַמִּתְעַסֵּק כְּמוֹ אוֹתוֹ הַחֵלֶק שֶׁהָיָה מַפְסִיד, וְתוֹסֶפֶת שְׁלִישׁ מַה שֶׁנָּטַל בַּעַל הַמָּעוֹת.</P>

<P><B>ו,טז</B>  כֵּיצַד:  הִתְנוּ שְׁאִם יִהְיֶה שָׁם הֶפְסֵד, יִפְחֹת הַמִּתְעַסֵּק רְבִיעַ, וְהִפְחִיתוּ--מְשַׁלֵּם רְבִיעַ הַפְּחָת; וְאִם הוֹתִירוּ, נוֹטֵל מֶחְצָה.</P>

<P><B>ו,יז</B>  וְאַף עַל פִּי שֶׁדְּבָרִים אֵלּוּ שֶׁהוֹרוּ דִּבְרֵי טַעַם הֶם, אִם תֵּלֵךְ עַל דֶּרֶךְ זוֹ, נִמְצָא הַמִּתְעַסֵּק אִפְשָׁר שֶׁיִּפְחֹת, וְיִטֹּל שָׂכָר.  כֵּיצַד:  כְּגוֹן שֶׁהִתְנָה עִמּוֹ שֶׁיִּטֹּל הַמִּתְעַסֵּק אֶחָד מִשִּׁבְעָה בַּשָּׂכָר, וּפָחֲתוּ--נִמְצָא נוֹטֵל הַמִּתְעַסֵּק אֶחָד מִשִּׁבְעָה יָתֵר עַל זֶה הַהֶפְסֵד.</P>

<P><B>ו,יח</B>  כֵּיצַד:  כְּגוֹן שֶׁפָּחֲתוּ שִׁבְעָה דֵּינָרִים--הֲרֵי הַמִּתְעַסֵּק אוֹמֵר לוֹ אֲנִי חַיָּב לָךְ דֵּינָר אֶחָד כְּפִי הַתְּנָאי, וְאַתָּה חַיָּב לְשַׁלַּם לִי שְׁנַיִם שְׁהֶן שְׁלִישׁ חֵלֶק הַפִּקָּדוֹן; נִמְצָא בַּעַל הַמָּעוֹת חַיָּב לִתֵּן לוֹ דֵּינָר בִּשְׂכַר שֶׁהִפְסִיד שִׁבְעָה.  וְאִלּוּ הִפְסִיד אַרְבָּעָה עָשָׂר, הָיָה חַיָּב בַּעַל הַמָּעוֹת לִתֵּן לוֹ שְׁנֵי דֵּינָרִין.  וְזֶה תֵּמַהּ גָּדוֹל, וְדָבָר שְׁאֵין הַדַּעַת סוֹבְלַתּוּ; וְאֵין זֶה אֶצְלִי אֵלָא כְּמוֹ דִּבְרֵי הַחוֹלִים.</P>

<P><B>ו,יט</B>  אֲבָל הַדֶּרֶךְ וְהַדִּין הָאֱמֶת שֶׁיֵּרָאֶה לִי, שֶׁכָּל שֶׁיַּרְוִיחַ הַמִּתְעַסֵּק--אִם יִהְיֶה שָׁם הֶפְסֵד, יַפְסִיד שְׁנֵי שְׁלִישֵׁי הַחֵלֶק שֶׁהָיָה מַרְוִיחַ.  וְכֵן אִם הִתְנוּ עַל הַהֶפְסֵד, וְהִרְוִיחוּ--יִטֹּל כְּמוֹ אוֹתוֹ הַחֵלֶק שֶׁהָיָה מַפְסִיד, וְתוֹסֶפֶת שְׁלִישׁ חֵלֶק חֲבֵרוֹ.</P>

<P><B>ו,כ</B>  נִמְצֵאתָ אוֹמֵר לְפִי מִדָּה זוֹ, שְׁאִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר, וְהִפְסִיד--הֲרֵי זֶה מְשַׁלֵּם שְׁתוּת.  וְאִם הִתְנוּ שֶׁיַּפְסִיד רְבִיעַ, וְהִרְוִיחַ--נוֹטֵל מֶחְצָה.  וְעַל דֶּרֶךְ זוֹ לֹא תִמְצָא תֵּמַהּ, וְיֵצֵא הַדִּין בְּקַו הַצֶּדֶק.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ז</H2>

<P><B>ז,א</B>  הַנּוֹתֵן מָעוֹת לַחֲבֵרוֹ סְתָם לְהִתְעַסַּק בָּהֶן, אוֹ שֶׁהִתְנוּ בַּפֵּרוּשׁ שֶׁיִּהְיֶה הַשָּׂכָר וְהַהֶפְסֵד בֵּינֵיהֶם בְּשׁוֹוֶה, וְאָבַד כָּל הַמָּמוֹן--יֵשׁ מִי שֶׁהוֹרָה שֶׁיְּשַׁלַּם הַמִּתְעַסֵּק שְׁלִישׁ, כְּמוֹ שֶׁבֵּאַרְנוּ אִם אָבַד מִקְצַת הַמָּמוֹן.  וְיֵרָאֶה לִי שְׁהוּא מְשַׁלֵּם מֶחְצָה, שְׁהוּא בְּתוֹרַת מַלְוָה; וְזֶה שֶׁאָמְרוּ חֲכָמִים שְׁהוּא מְשַׁלֵּם שְׁלִישׁ בַּהֶפְסֵד, בְּשֶׁלֹּא הִגִּיעַ הַהֶפְסֵד לִטֹּל בַּעַל הַמָּעוֹת פָּחוּת מֵחֲצִי מְמוֹנוֹ.</P>

<P><B>ז,ב</B>  כֵּיצַד:  רְאוּבֵן שֶׁנָּתַן לְשִׁמְעוֹן מֵאָה וְעֶשְׂרִים, וְנָשָׂא וְנָתַן וּפָחַת תִּשְׁעִים--הֲרֵי שִׁמְעוֹן מְשַׁלֵּם שְׁלוֹשִׁים, וְנִמְצָא רְאוּבֵן נוֹטֵל שִׁשִּׁים.  אֲבָל אִם פָּחַת שִׁמְעוֹן מֵאָה וַחֲמִשָּׁה, אֵין אוֹמְרִים יַפְסִיד שִׁמְעוֹן חֲמִשָּׁה וּשְׁלוֹשִׁים:  שְׁאִם אַתָּה אוֹמֵר כֵּן--נִמְצָא רְאוּבֵן נוֹטֵל חֲמִשִּׁים, וּלְעוֹלָם לֹא יִטֹּל רְאוּבֵן פָּחוּת מִשִּׁשִּׁים.</P>

<P><B>ז,ג</B>  לְפִיכָּךְ שְׁטָר עֲסָק הַיּוֹצֶא עַל הַיְּתוֹמִים שֶׁהָיָה אֲבִיהֶן מִתְעַסֵּק בּוֹ--נִשְׁבָּע בַּעַל הַשְּׁטָר, וְגוֹבֶה מֶחְצָה שְׁהוּא בְּתוֹרַת מַלְוָה, אַף עַל פִּי שֶׁלְּעוֹלָם טוֹעֲנִין לַיּוֹרֵשׁ.  הִנֵּה לָמַדְתָּ, שְׁאֵינוּ נוֹטֵל לְעוֹלָם פָּחוּת מִמֶּחְצָה.</P>

<P><B>ז,ד</B>  וְלָמָּה אֲנִי אוֹמֵר שְׁאֵין פּוֹחֲתִין לוֹ כָּאן, כְּנֶגֶד שְׂכָרוֹ שֶׁנִּתְעַסַּק בַּפִּקָּדוֹן:  שֶׁהֲרֵי אָבַד כָּל הַחֵצִי שֶׁלְּפִקָּדוֹן, וְלֹא נִשְׁאָר כָּאן פִּקָּדוֹן כְּלָל, כְּדֵי שֶׁנֹּאמַר אִם לֹא יִטֹּל שְׂכָרוֹ יֵרָאֶה כְּרִבִּית, שֶׁהֲרֵי חֲצִי הַמַּלְוָה בִּלְבָד נוֹטֵל.</P>

<P><B>ז,ה</B>  וְכֵן אִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר, וְאָבַד הַמָּמוֹן כֻּלּוֹ--מְשַׁלֵּם הָרְבִיעַ כֻּלּוֹ, שְׁהוּא בְּתוֹרַת מַלְוָה.  אֲבָל אִם נִשְׁאָר מִן הַמָּמוֹן מְעַט, כְּדֵי שְׁאִם תּוֹסִיף עַל אוֹתוֹ הַמְּעַט שְׁתוּת הַהֶפְסֵד שֶׁפָּחַת יָבוֹא הַכֹּל רְבִיעַ הַמָּמוֹן אוֹ יָתֵר--הֲרֵי זֶה מְשַׁלֵּם שְׁתוּת בִּלְבָד, מִן הַטַּעַם שֶׁכְּבָר בֵּאַרְנוּ.</P>

<P><B>ז,ו</B>  [ב] הַמִּתְעַסֵּק שֶׁהִפְסִיד, וְחָזַר וְטָרַח עַד שֶׁהִרְוִיחַ--אֵינוּ יָכוֹל לוֹמַר לְבַעַל הַמָּעוֹת, בּוֹא וּנְחַשַּׁב הַהֶפְסֵד שֶׁהִפְסַדְנוּ תְּחִלָּה וְתַפְסִיד שְׁנֵי שְׁלִישָׁיו, וּנְחַשַּׁב הָרֵוַח שֶׁהִרְוַחְנוּ בָּאַחֲרוֹנָה, וְתִטֹּל שְׁלִישׁוֹ; אֵלָא מְחַשֵּׁב בָּאַחֲרוֹנָה בִּלְבָד עַל הָרֵוַח אוֹ עַל הַהֶפְסֵד, וְאֵין לוֹ אֵלָא בָּרֵוַח שֶׁהוֹסִיף עַל הַקֶּרֶן.</P>

<P><B>ז,ז</B>  [ג] נָתַן לוֹ מָאתַיִם יְרִיעוֹת בְּמָאתַיִם דֵּינָר בַּעֲסָק, וּכְתָבָן בִּשְׁנֵי שְׁטָרוֹת מֵאָה בְּכָל שְׁטָר--מְחַשֵּׁב לוֹ עַל כָּל שְׁטָר בִּפְנֵי עַצְמוֹ, וּבַעַל הַמָּעוֹת הוּא שֶׁהִפְסִיד עַל עַצְמוֹ.</P>

<P><B>ז,ח</B>  נָתַן לוֹ מֵאָה יְרִיעוֹת בְּמֵאָה דֵּינָר, וְחָזַר וְנָתַן לוֹ בַּעֲסָק אַחֵר מֵאָה חָבִיּוֹת שֶׁלְּיַיִן בְּמֵאָה דֵּינָר, וְכָתַב לוֹ שְׁטָר עֲסָק בְּמָאתַיִם דֵּינָר--אֵינוּ מְחַשֵּׁב לוֹ אֵלָא בִּשְׁטָר אֶחָד, וְהַמִּתְעַסֵּק הוּא שֶׁהִפְסִיד עַל עַצְמוֹ.</P>

<P><B>ז,ט</B>  כֵּיצַד:  שְׁאִם מָכַר הַמֵּאָה יְרִיעוֹת בְּמֵאָה וּשְׁלוֹשִׁים, וְהַמֵּאָה חָבִיּוֹת בְּשִׁבְעִים--בַּעַל הַמָּעוֹת נוֹטֵל הַכֹּל:  מִפְּנֵי שֶׁעָשָׂה שְׁטָר אֶחָד, הֲרֵי הַכֹּל מָאתַיִם וְלֹא הִרְוִיחַ כְּלוּם.  אֲבָל אִלּוּ הִנִּיחָם שְׁנֵי עֲסָקִים כְּשֶׁהָיוּ--הָיָה מַרְוִיחַ הַמִּתְעַסֵּק בְּחֶלְקוֹ בַּבְּגָדִים עֶשְׂרִים, וּמַפְסִיד בְּחֶלְקוֹ בֶּחָבִיּוֹת עֲשָׂרָה, וְהָיָה נוֹטֵל עֲשָׂרָה.  וְכֵן כָּל כַּיּוֹצֶא בְּזֶה.</P>

<P><B>ז,י</B>  [ד] אֵין הַמִּתְעַסֵּק יָכוֹל לַחְלֹק הַמָּעוֹת שֶׁלָּעֲסָק אוֹ הַסְּחוֹרָה, וְלוֹמַר אֶטֹּל אֲנִי הַחֵצִי שֶׁבְּתוֹרַת מַלְוָה לְעַצְמִי וְאֶשָּׂא וְאֶתֵּן בּוֹ, וְאַנִּיחַ הַחֵצִי שֶׁבְּתוֹרַת פִּקָּדוֹן בְּבֵית דִּין:  שֶׁלֹּא נָתַן לוֹ מָמוֹן זֶה, אֵלָא לְהִתְעַסַּק בְּכֻלּוֹ.  וְאִם חָלַק וְעָשָׂה זֶה, אַפִלּוּ בְּבֵית דִּין הַגָּדוֹל--לֹא עָשָׂה כְּלוּם; אֵלָא הַשָּׂכָר אוֹ הַהֶפְסֵד בֵּינֵיהֶן, עַל אוֹתָן הַדְּרָכִים שֶׁבֵּאַרְנוּ.</P>

<P><B>ז,יא</B>  [ה] הַמִּתְעַסֵּק שֶׁנָּתַן מַתָּנָה לַאֲחֵרִים מִן הַמִּטַּלְטְלִין שֶׁלָּעֲסָק, אוֹ מִמְּעוֹת הָעֲסָק, וְהֵבִיא בַּעַל הַמָּמוֹן רְאָיָה בְּרוּרָה שֶׁאֵלּוּ הַמִּטַּלְטְלִין אוֹ הַמָּעוֹת מִשֶּׁלָּעֲסָק הֶן--מוֹצִיאִין אוֹתָן מִיָּדָן; וְאַפִלּוּ שִׁנָּה אוֹתָן הַמְּקַבֵּל מַתָּנָה וּמְכָרָם, אוֹ נְתָנָן לַאֲחֵרִים, אוֹ הִפְסִיד--חַיָּב לְשַׁלַּם.  וְהַכֹּל בִּרְאָיָה בְּרוּרָה.</P>

<P><B>ז,יב</B>  כְּבָר בֵּאַרְנוּ שֶׁהַמִּתְעַסֵּק שֶׁמֵּת, נִשְׁבָּע בַּעַל הַמָּעוֹת וְגוֹבֶה מֶחְצָה; וְאִם יֵשׁ שָׁם עֵדִים שֶׁמִּטַּלְטְלִין אֵלּוּ מִן הַמָּעוֹת שֶׁלָּעֲסָק הֶם, נוֹטֵל אוֹתָם בַּעַל הַמָּעוֹת בְּלֹא שְׁבוּעָה.  וְאֵין בַּעַל חוֹב וְלֹא הָאִשָּׁה נוֹטְלִים מֵהֶם כְּלוּם, אֵלָא אִם כֵּן הָיָה בָּהֶם רֵוַח:  הֲרֵי חֵלֶק הָרֵוַח שֶׁלַּמֵּת, שֶׁלְּיוֹרְשָׁיו; וְיִטֹּל מֵאוֹתוֹ חֵלֶק, בַּעַל חוֹב אוֹ הָאִשָּׁה.</P>

<P><B>ז,יג</B>  [ו] הַנּוֹתֵן מָעוֹת לַחֲבֵרוֹ לִקַּח בָּהֶם פֵּרוֹת לְמַחֲצִית שָׂכָר, וְלֹא לָקַח--אֵין לוֹ עָלָיו אֵלָא תַּרְעֹמֶת; וְאִם נוֹדַע בִּרְאָיָה בְּרוּרָה שֶׁלָּקַח וּמָכַר, הֲרֵי זֶה מוֹצִיא מִמֶּנּוּ הַשָּׂכָר בְּעַל כָּרְחוֹ.  [ז] נָתַן לוֹ מָעוֹת לִקַּח בָּהֶן פֵּרוֹת לְמַחֲצִית שָׂכָר, לוֹקֵחַ בָּהֶן מִכָּל מִין שֶׁיִּרְצֶה; וְלֹא יִקַּח לֹא כְּסוּת וְלֹא עֵצִים.  וְכֵן כָּל כַּיּוֹצֶא בְּזֶה.</P>

<P><B>ז,יד</B>  הַמּוֹשִׁיב אֶת חֲבֵרוֹ בְּחָנוּת לְמַחֲצִית שָׂכָר--אִם הָיָה אֻמָּן, לֹא יַעְסֹק בְּאֻמָּנוּתוֹ, לְפִי שְׁאֵין עֵינָיו עַל הֶחָנוּת, בְּשָׁעָה שֶׁעוֹסֵק בְּאֻמָּנוּתוֹ; וְאִם הָיָה שֻׁתָּף עִמּוֹ בֶּחָצֵר, מֻתָּר.  וְלֹא יִהְיֶה לוֹקֵחַ וּמוֹכֵר דְּבָרִים אֲחֵרִים; וְאִם לָקַח וּמָכַר, הַשָּׂכָר לָאֶמְצָע.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ח</H2>

<P><B>ח,א</B>  הַנּוֹתֵן בֵּיצִים לְבַעַל הַתֻּרְנְגוֹלִים לְהוֹשִׁיב הַתֻּרְנְגוֹלִים עֲלֵיהֶן עַד שֶׁיֵּצְאוּ הָאֶפְרוֹחִים, וִיגַדַּל אוֹתָן בַּעַל הַתֻּרְנְגוֹלִים, וְיִהְיֶה הָרֵוַח בֵּינֵיהֶם--צָרִיךְ לְהַעֲלוֹת לוֹ שְׂכָרוֹ כְּפוֹעֵל בָּטֵל.</P>

<P><B>ח,ב</B>  וְכֵן הַשָּׁם עֲגָלִים וּסְיָחִים עַל הָרוֹעֶה לִהְיוֹת מִתְעַסֵּק בָּהֶן עַד שֶׁיִּגְדְּלוּ, וְהַשָּׂכָר לָאֶמְצָע--חַיָּב לְהַעֲלוֹת לוֹ שְׂכָרוֹ כְּפוֹעֵל בָּטֵל בְּכָל יוֹם; וּמְגַדְּלִין אוֹתָן עַד שֶׁיִּהְיוּ הָעֲגָלִים בְּנֵי שָׁלוֹשׁ שָׁנִים, וְהַחֲמוֹר עַד שֶׁתִּהְיֶה טוֹעֶנֶת.  וְאֵינוּ יָכוֹל לִמְכֹּר שֶׁלֹּא מִדַּעַת חֲבֵרוֹ בְּתוֹךְ זְמָן זֶה.  וְכֵן הַשָּׁם בְּהֵמָה עַל הַמְּפַטֵּם לִהְיוֹת מְפַטֵּם אוֹתָהּ, וְהַשָּׂכָר לָאֶמְצָע--צָרִיךְ לִתֵּן לוֹ שְׂכַר עֲמָלוֹ כְּפוֹעֵל בָּטֵל; וְאִם אָמַר לוֹ הֲרֵי הָרֹאשׁ אוֹ הָאַלְיָה שֶׁלָּךְ בַּעֲמָלָךְ יָתֵר עַל מַחֲצִית הַשָּׂכָר, מֻתָּר.  הָיוּ לַמְּפַטֵּם בְּהֵמוֹת אֲחֵרוֹת שֶׁמְּפַטֵּם אוֹתָם עִם זוֹ הַשּׁוּמָה אֶצְלוֹ, וְכֵן אִם הָיוּ לוֹ עֲגָלִים וּסְיָחִין אֲחֵרִים אוֹ בֵּיצִים אֲחֵרוֹת שֶׁלּוֹ--הוֹאִיל וְהוּא מִתְעַסֵּק בְּשֶׁלּוֹ וּבְשֶׁלַּחֲבֵרוֹ--אַפִלּוּ לֹא הֶעֱלָה לוֹ אֵלָא דָּבָר מוּעָט בְּכָל יְמֵי הַשֻּׁתָּפוּת הַזֹּאת, דַּיּוֹ; וְחוֹלֵק בַּשָּׂכָר בְּשׁוֹוֶה.  וְאִם הָיָה אֲרִיסוֹ--הוֹאִיל וְהוּא מִטַּפֵּל בְּשֶׁלּוֹ וּבְשֶׁלְּבַעַל הַשָּׂדֶה, אֵינוּ צָרִיךְ לְהַעֲלוֹת לוֹ כְּלוּם.</P>

<P><B>ח,ג</B>  [ב] הַשָּׁם עֲגָלִים וּסְיָחִין אוֹ הוֹשִׁיב תֻּרְנְגוֹלִים אוֹ שָׁם בְּהֵמָה עַל הַפַּטָּם לְמַחֲצִית שָׂכָר, וְלֹא הֶעֱלָה לוֹ שָׂכָר--הֲרֵי דִּינוֹ כְּדִין הָעֲסָק שֶׁלְּמָעוֹת:  רוֹאִין בְּכַמָּה שָׁמוּ הַבְּהֵמוֹת אוֹ הַבֵּיצִים, וְכַמָּה הִרְוִיחוּ; וְנוֹטֵל הַמִּתְעַסֵּק שְׁנֵי שְׁלִישֵׁי הַשָּׂכָר.  וְאִם הִפְסִידוּ, מְשַׁלֵּם שְׁלִישׁ הַהֶפְסֵד.</P>

<P><B>ח,ד</B>  [ג] שָׁמִין פָּרָה וַחֲמוֹר וְכָל דָּבָר שֶׁדַּרְכּוֹ לַעֲשׂוֹת וְלֶאֱכֹל, וְיִהְיֶה הַשָּׂכָר לָאֶמְצָע בְּשׁוֹוֶה:  שֶׁאַף עַל פִּי שֶׁזֶּה מִתְעַסֵּק, הֲרֵי יֵשׁ לוֹ רֵוַח אַחֵר לְעַצְמוֹ בַּעֲבוֹדַת הַבְּהֵמָה, שֶׁהֲרֵי שׂוֹכֵר אוֹתָהּ אוֹ עוֹבֵד בָּהּ, וְנִהְנֶה בִּשְׂכָרָהּ וּבַעֲבוֹדָתָהּ.  וְאֵין שָׁמִין עֵגֶל עִם אִמּוֹ, וְלֹא סְיָח עִם אִמּוֹ--שֶׁהָעֵגֶל וְהַסְּיָח אֵינוּ עוֹשֶׂה כְּלוּם, וְיֵשׁ בּוֹ עֲסָק.</P>

<P><B>ח,ה</B>  [ד] הַשָּׁם בְּהֵמָה לַחֲבֵרוֹ, עַד מָתַי חַיָּב לְהִטַּפַּל בָּהּ:  בָּאֲתוֹנוֹת, שְׁמוֹנָה עָשָׂר חֹדֶשׁ; וּבַגִּדְרוֹת, וְהֶן הַצֹּאן וְהַבָּקָר--עֶשְׂרִים וְאַרְבָּעָה חֹדֶשׁ.  וְאִם בָּא לַחְלֹק בְּתוֹךְ זְמָן זֶה--חֲבֵרוֹ מְעַכֵּב עָלָיו, מִפְּנֵי שֶׁנִּשְׁתַּתְּפוּ סְתָם.</P>

<P><B>ח,ו</B>  לְפִי שְׁאֵינוּ דּוֹמֶה טִפּוּלָהּ שֶׁלְּשָׁנָה רִאשׁוֹנָה, שְׁהוּא מְרֻבֶּה וְהָרֵוַח מוּעָט שְׁאֵינָהּ מִשְׁתַּמֶּנֶת בַּתְּחִלָּה אֵלָא בְּקֹשִׁי, לְטִפּוּלָהּ שֶׁלַּשָּׁנָה הָאַחֶרֶת, שְׁהוּא מוּעָט וְהָרֵוַח מְרֻבֶּה שֶׁהֲרֵי הִיא מִשְׁתַּמֶּנֶת הַרְבֵּה וּמוֹסֶפֶת בְּכָל יוֹם; לְפִיכָּךְ מְעַכֵּב עָלָיו, עַד סוֹף שָׁנָה שְׁנִיָּה.</P>

<P><B>ח,ז</B>  יָלְדָה הַבְּהֵמָה הַשּׁוּמָה אֶצְלוֹ, הֲרֵי הַוֶּלֶד מִכְּלָל הָרֵוַח לָאֶמְצָע.  וּמְקוֹם שֶׁנָּהֲגוּ לְגַדַּל הַוְּלָדוֹת, יְגַדְּלוּ וְאַחַר כָּךְ יִמָּכְרוּ.  וּמְקוֹם שֶׁנָּהֲגוּ שֶׁלֹּא לְגַדַּל, חַיָּב הַמִּתְעַסֵּק לְהִטַּפַּל בַּוְּלָדוֹת בַּדַּקָּה שְׁלוֹשִׁים יוֹם וּבַגַּסָּה חֲמִשִּׁים יוֹם; וְחוֹלְקִין.</P>

<P><B>ח,ח</B>  רָצָה לְהִטַּפַּל בָּהֶן יָתֵר עַל זְמָן זֶה, שָׁם אוֹתָן בִּפְנֵי שְׁלוֹשָׁה בְּיוֹם שְׁלוֹשִׁים וּבְיוֹם חֲמִשִּׁים.  וְכָל שֶׁיַּרְוִיחוּ אַחַר כָּךְ--יִטֹּל הַמִּתְעַסֵּק שְׁלוֹשָׁה חֲלָקִים, וַחֲבֵרוֹ רְבִיעַ הָרֵוַח:  שֶׁהֲרֵי יֵשׁ לוֹ חֲצִי הַוֶּלֶד, וּמִפְּנֵי שֶׁנִּתְעַסַּק בַּחֵצִי שֶׁלַּחֲבֵרוֹ נוֹטֵל חֵצִי אוֹתוֹ הַחֵצִי; הֲרֵי שְׁלוֹשָׁה רְבָעִים.  וְאִם לֹא הִתְנָה כֵּן בִּפְנֵי שְׁלוֹשָׁה--הֲרֵי מָחַל, וְהַוְּלָדוֹת בֵּינֵיהֶן בְּשׁוֹוֶה כְּמוֹת שְׁהֶן.</P>

<P><B>ח,ט</B>  מְקוֹם שֶׁנָּהֲגוּ לְהַעֲלוֹת שְׂכַר כַּתָּף לִמְעוֹת הָעֲסָק--מַעֲלִין, וְיִהְיֶה כָּל הַשָּׂכָר שֶׁנּוֹטֵל הַמִּתְעַסֵּק בִּשְׂכַר שֶׁנּוֹשֵׂא עַל כְּתֵפוֹ בִּכְלַל שְׂכַר הַמָּעוֹת; וְכֵן אִם דַּרְכָּן לְהַעֲלוֹת שְׂכַר הַבְּהֵמָה, מַעֲלִין.  מְקוֹם שֶׁנָּהֲגוּ לְהַעֲלוֹת וְלָדוֹת בִּשְׂכַר עֲמָלוֹ, מַעֲלִין.  וְכָל הַמִּתְעַסֵּק אוֹ הַמִּשְׁתַּתֵּף סְתָם, לֹא יְשַׁנֶּה מִמִּנְהַג הַמְּדִינָה.</P>

<P><B>ח,י</B>  [ה] רְאוּבֵן שֶׁהָיְתָה לוֹ שָׂדֶה, וְהוֹרִיד שִׁמְעוֹן לְתוֹכָהּ לְזָרְעָהּ אוֹ לְנָטְעָהּ וּלְהוֹצִיא עָלֶיהָ הוֹצָאוֹת וְלִמְכֹּר הַפֵּרוֹת, וְכָל הַיָּתֵר עַל הַהוֹצָאָה יִהְיֶה בֵּינֵיהֶם--בֵּין שֶׁהִתְנוּ שֶׁיַּחְלְקוּ בְּשׁוֹוֶה, בֵּין שֶׁהִתְנוּ שֶׁיִּטֹּל רְאוּבֵן יָתֵר, בֵּין שֶׁהָיְתָה הַהוֹצָאָה כֻּלָּהּ מִשֶּׁלִּרְאוּבֵן, בֵּין שֶׁהָיְתָה מִשֶּׁלְּשִׁמְעוֹן--כָּל זֶה מֻתָּר, וְאֵין כָּאן אֲבַק רִבִּית.  וְשִׁמְעוֹן הַמִּטַּפֵּל בַּעֲבוֹדַת הָאָרֶץ וּבַהוֹצָאָה וּבִמְכִירַת הַפֵּרוֹת, הוּא הַנִּקְרָא עָרִיס.</P>

<P><B>ח,יא</B>  עָרִיס אוֹמֵר לְמֶחְצָה יָרַדְתִּי, וּבַעַל הַשָּׂדֶה אוֹמֵר לִשְׁלִישׁ הוֹרַדְתִּיו--הוֹלְכִין אַחַר מִנְהַג הַמְּדִינָה; וְזֶה שֶׁטָּעַן שֶׁלֹּא כְּמִנְהָג, עָלָיו לְהָבִיא רְאָיָה.</P>

<P><B>ח,יב</B>  [ו] בַּעַל שֶׁהוֹרִיד עֲרִיסִין בְּנִכְסֵי אִשְׁתּוֹ, וְגֵרְשָׁהּ--אִם הָיָה הַבַּעַל עָרִיס--הוֹאִיל וְנִסְתַּלַּק בַּעַל, נִסְתַּלְּקוּ הֶם, וְאֵין לָהֶם מִן הַהוֹצָאָה, אֵלָא שֵׁעוּר הַשְּׁבָח וּבִשְׁבוּעָה.  וְאִם אֵין הַבַּעַל עָרִיס--עַל דַּעַת הָאָרֶץ יָרְדוּ, וְשָׁמִין לָהֶם כְּעָרִיס.</P>

<P><B>ח,יג</B>  [ז] הָאַחִין אוֹ שְׁאָר הַיּוֹרְשִׁין שֶׁלֹּא חָלְקוּ יְרֻשַּׁת מוֹרִישָׁן, אֵלָא כֻּלָּן מִשְׁתַּמְּשִׁין בָּהּ בְּיַחַד--הֲרֵי הֶן כְּשֻׁתָּפִין לְכָל דָּבָר וְדָבָר.</P>

<P><B>ח,יד</B>  אֶחָד מִן הָאַחִין אוֹ מִן הַשֻּׁתָּפִין שֶׁנָּפַל לְאֻמָּנוּת הַמֶּלֶךְ, הָרֵוַח לָאֶמְצָע.  חָלָה אֶחָד מֵהֶן, וְנִתְרַפֵּא--נִתְרַפֵּא מִן הָאֶמְצָע; וְאִם חָלָה בִּפְשִׁיעָה, כְּגוֹן שֶׁהָלַךְ בַּשֶּׁלֶג, אוֹ בַּחַמָּה בִּימֵי הַחֹם, עַד שֶׁחָלָה, וְכֵן כָּל כַּיּוֹצֶא בְּזֶה--הֲרֵי זֶה מִתְרַפֵּא מִשֶּׁלְּעַצְמוֹ.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק ט</H2>

<P><B>ט,א</B>  הַשֻּׁתָּפִין כֻּלָּן, וְהָאֲרִיסִין, וְהָאַפְטְרוּפִין שֶׁמִּנּוּ אוֹתָם בֵּית דִּין עַל הַיְּתוֹמִים, וְהָאִשָּׁה שְׁהִיא נוֹשֵׂאת וְנוֹתֶנֶת בְּתוֹךְ הַבַּיִת, אוֹ שֶׁהוֹשִׁיבָהּ בַּעְלָהּ חֶנְוָנִית, וּבֶן הַבַּיִת--כָּל אֶחָד מֵאֵלּוּ נִשְׁבָּע מִדִּבְרֵיהֶם בִּטְעָנַת סָפֵק:  שֶׁמֶּא גָּזַל חֲבֵרוֹ בְּמַשָּׂא וּמַתָּן, אוֹ שֶׁמֶּא לֹא דִקְדַּק בַּחֶשְׁבּוֹן שֶׁבֵּינֵיהֶם.</P>

<P><B>ט,ב</B>  וְלָמָּה תִּקְּנוּ חֲכָמִים שְׁבוּעָה זוֹ:  מִפְּנֵי שֶׁאֵלּוּ מוֹרִין לְעַצְמָן שֶׁכָּל מַה שֶׁיִּקְּחוּ מִנִּכְסֵי בַּעַל הַמָּעוֹת רָאוּי הוּא לָהֶם, מִפְּנֵי שֶׁטּוֹרְחִין וְנוֹשְׂאִין וְנוֹתְנִין; לְפִיכָּךְ תִּקְּנוּ לָהֶם חֲכָמִים שֶׁחַיָּבִין שְׁבוּעָה בִּטְעָנַת סָפֵק, כְּדֵי שֶׁיַּעֲשׂוּ כָּל מַעֲשֵׂיהֶן בְּצֶדֶק וֶאֱמוּנָה.</P>

<P><B>ט,ג</B>  [ב] וְאֵין אֶחָד מִכָּל אֵלּוּ נִשְׁבָּע בִּטְעָנַת סָפֵק, עַד שֶׁיַּחְשֹׁד הַמַּשְׁבִּיעַ אוֹתָן בִּשְׁתֵּי כֶּסֶף, שְׁהֶן שְׁתֵּי מָעִין שֶׁלְּכֶסֶף, כְּמוֹ שֶׁיִּתְבָּאַר; אֲבָל אִם חֲשָׁדָן בְּפָחוּת מִזֶּה, אֵינָן נִשְׁבָּעִין.</P>

<P><B>ט,ד</B>  [ג] מִכָּאן הוֹרוּ רִבּוֹתַי שְׁאִם מֵת הַשֻּׁתָּף הָאֶחָד, אֵין הַיּוֹרֵשׁ יָכוֹל לְהַשְׁבִּיעַ שֻׁתָּפוֹ שֶׁלְּאָבִיו בִּטְעָנַת שֶׁמֶּא, שֶׁהֲרֵי אֵינוּ יוֹדֵעַ הַדָּבָר שֶׁחֲשָׁדוֹ בּוֹ אָבִיו בַּוַּדַּאי, כְּדֵי שֶׁיַּחְשֹׁד אוֹתוֹ זֶה הַיּוֹרֵשׁ בִּשְׁתֵּי כֶּסֶף.  וְיֵשׁ מִי שֶׁהוֹרָה שֶׁמַּשְׁבִּיעַ אוֹתוֹ הַיּוֹרֵשׁ בִּטְעָנַת שֶׁמֶּא; וּכְזֶה רָאוּי לָדוּן, שֶׁהֲרֵי הַיּוֹרְשִׁין מַשְׁבִּיעִין אֶת הָאִשָּׁה שֶׁנַּעֲשָׂת אַפְטְרוּפְיָה בְּחַיֵּי בַּעְלָהּ.</P>

<P><B>ט,ה</B>  [ד] אַף עַל פִּי שְׁאֵין שָׁם עֵדִים שֶׁזֶּה שֻׁתָּפוֹ אוֹ אֲרִיסוֹ, אֵלָא הוּא מוֹדֶה מִפִּי עַצְמוֹ וְאָמַר שֻׁתָּפוֹ אוֹ אֲרִיסוֹ אוֹ בֶּן בֵּיתוֹ אֲנִי, אֲבָל לֹא גָזַלְתִּי כְּלוּם--הֲרֵי זֶה נִשְׁבָּע בִּנְקִיטַת חֵפֶץ:  שְׁאֵין אוֹמְרִים מִגּוֹ לְפָטְרוֹ מִשְּׁבוּעָה, אֵלָא לְפָטְרוֹ מִמָּמוֹן.</P>

<P><B>ט,ו</B>  אֵיזֶה הוּא בֶּן הַבַּיִת שֶׁיֵּשׁ לוֹ לְהַשְׁבִּיעוֹ בִּטְעָנַת סָפֵק--זֶה שֶׁמַּכְנִיס פּוֹעֲלִים וּמוֹצִיא פּוֹעֲלִים, מַכְנִיס לוֹ פֵּרוֹת וּמוֹצִיא לוֹ פֵּרוֹת.  אֲבָל בֶּן הַבַּיִת שְׁאֵינוּ נוֹשֵׂא וְנוֹתֵן, אֵלָא נִכְנָס בְּרַגְלָיו וְיוֹצֶא בִּלְבָד--אֵינוּ יָכוֹל לְהַשְׁבִּיעוֹ מִסָּפֵק.</P>

<P><B>ט,ז</B>  וְכֵן אַפְטְרוּפוֹס שֶׁמִּנָּהוּ אֲבִי יְתוֹמִים, אֵין הַיְּתוֹמִים מַשְׁבִּיעִין אוֹתוֹ בִּטְעָנַת סָפֵק.  וְכֵן הָאִשָּׁה שֶׁלֹּא נַעֲשָׂת אַפְטְרוּפְיָה בְּחַיֵּי בַּעְלָהּ, וְלֹא נָשְׂאָה וְנָתְנָה אַחַר קְבוּרַת בַּעְלָהּ--אֵין מַשְׁבִּיעִין אוֹתָהּ מִסָּפֵק.  וְכֵן אִם נָשְׂאָה וְנָתְנָה בֵּין מִיתָה לִקְבוּרָה, אֵין מַשְׁבִּיעִין אוֹתָהּ עַל זֶה שֶׁנִּשְׁתַּמְּשָׁה בּוֹ בֵּין מִיתָה לִקְבוּרָה:  שְׁאִם אַתָּה אוֹמֵר תִּשָּׁבַע עַל זֶה, לֹא תִמְכֹּר לִקְבוּרָה; וְנִמְצָא הַמֵּת מִתְנַוֵּל.</P>

<P><B>ט,ח</B>  [ה] הַמְּשַׁלֵּחַ בְּיַד חֲבֵרוֹ חֵפֶץ לְמָכְרוֹ, אוֹ שֶׁשָּׁלַח בְּיָדוֹ מָעוֹת לִקְנוֹת לוֹ סְחוֹרָה אוֹ פֵּרוֹת--אַף עַל פִּי שֶׁלֹּא נָתַן לוֹ שָׂכָר עַל זֶה, וְאֵין לוֹ חֵלֶק וְלֹא הֲנָאָה בִּשְׁלִיחוּת זוֹ, הוֹאִיל וְנָשָׂא וְנָתַן בִּמְמוֹן חֲבֵרוֹ, הֲרֵי זֶה כְּבֶן בַּיִת; וְיֵשׁ לוֹ לְהַשְׁבִּיעוֹ מִסָּפֵק שֶׁלֹּא גְזָלוֹ כְּלוּם בְּעֵת שֶׁהֵבִיא לוֹ הַסְּחוֹרָה שֶׁקָּנָה, אוֹ הַמָּעוֹת שֶׁמָּכַר לוֹ בָּהֶן.</P>

<P><B>ט,ט</B>  [ו] הַשֻּׁתָּפִין שֶׁנּוֹשְׂאִין וְנוֹתְנִין בְּיַחַד, אוֹ שֶׁהָיָה הָאֶחָד נוֹשֵׂא וְנוֹתֵן וּמַפְקִיד הַסְּחוֹרָה אוֹ מִקְצָתָהּ אוֹ הַמָּעוֹת עִם הַשֵּׁנִי בְּלֹא מִשְׁקָל וְלֹא מִנְיָן וְלֹא מִדָּה--הֲרֵי שְׁנֵיהֶם נִכְנְסוּ לְסָפֵק, וְיֵשׁ לְכָל אֶחָד מֵהֶן לְהַשְׁבִּיעַ חֲבֵרוֹ שְׁבוּעַת הַשֻּׁתָּפִין.  אֲבָל אִם הָיָה הָאֶחָד הוּא שֶׁנּוֹשֵׂא וְנוֹתֵן, וְהַשֵּׁנִי לֹא נִתְעַסַּק עִמּוֹ כְּלָל--אֵין נִשְׁבָּע אֵלָא זֶה שֶׁנָּשָׂא וְנָתַן.</P>

<P><B>ט,י</B>  [ז] חָלְקוּ הַשֻּׁתָּפִין וְהָאֲרִיסִין, וְנִתְגָּרְשָׁה הָאִשָּׁה, וְנִפְרַד מֵעָלָיו בֶּן הַבַּיִת, וְהֵבִיא לוֹ הַשָּׁלִיחַ סְחוֹרָה שֶׁקָּנָה לוֹ אוֹ מָעוֹת שֶׁמָּכַר לוֹ בָּהֶן, וְשָׁתַק, וְהָלְכוּ לָהֶם וְלֹא תָבְעוּ מִיָּד--אֵינוּ יָכוֹל לַחְזֹר וּלְהַשְׁבִּיעוֹ בִּטְעָנַת סָפֵק.</P>

<P><B>ט,יא</B>  אֲבָל אִם הָיְתָה לוֹ טְעָנַת וַדַּאי--מַשְׁבִּיעוֹ עָלֶיהָ, וּמְגַלְגֵּל בָּהּ כָּל מַה שֶׁיִּרְצֶה.  וְכֵן אִם נִתְחַיַּב לוֹ שְׁבוּעָה אַחַר זְמָן, בֵּין שֶׁלַּתּוֹרָה בֵּין שֶׁלְּדִבְרֵיהֶם, כְּגוֹן שֶׁנַּעֲשָׂה לוֹ שֻׁתָּף אוֹ בֶּן בַּיִת פַּעַם אַחֶרֶת--הֲרֵי זֶה יָכוֹל לְגַלְגַּל עָלָיו שֶׁלֹּא גְזַלְתַּנִי בְּשֻׁתָּפוּת זוֹ שֶׁבֵּינֵינוּ, וְלֹא כְּשֶׁהָיִיתָ שֻׁתָּפִי אוֹ אֲרִיסִי אוֹ בֶּן בֵּיתִי אוֹ אַפְטְרוּפִי בָּרִאשׁוֹנָה.  וְכֵן כָּל כַּיּוֹצֶא בְּזֶה.</P>

<P><B>ט,יב</B>  [ח] הַשֻּׁתָּפִין שֶׁחָלְקוּ, וְנִשְׁאַר לָהֶם חוֹבוֹת אֵצֶל אֲחֵרִים--אֵינָן יְכוּלִין לְהַשְׁבִּיעַ זֶה אֶת זֶה מִסָּפֵק:  שֶׁהֲרֵי חָלְקוּ, וְהַחוֹב שֶׁנִּשְׁאַר דָּבָר יָדוּעַ הוּא; כָּל מַה שֶׁיִּפְרְעוּ, יִקַּח זֶה חֶלְקוֹ וְזֶה חֶלְקוֹ מִן הַחוֹב.  וְכֵן אִם נִשְׁאַר לָהֶם מָעוֹת בַּכִּיס, וּכְבָר יָדְעוּ אוֹתָן וַעֲדַיִן לֹא נָטַל כָּל אֶחָד חֶלְקוֹ--אֵין מַשְׁבִּיעִין זֶה אֶת זֶה, שֶׁהַמָּעוֹת כַּחֲלוּקִין הֶם.  וְכֵן אִם עָשׂוּ חֶשְׁבּוֹן כָּל הַשֻּׁתָּפוּת, וְנִשְׁאַר לְאֶחָד מֵהֶן אֵצֶל חֲבֵרוֹ דָּבָר קָצוּב וְיָדוּעַ--אַף עַל פִּי שֶׁעֲדַיִן לֹא נָטְלוּ, הֲרֵי חָלְקוּ.</P>

<P><B>ט,יג</B>  אֲבָל אִם נִשְׁאַר בֵּינֵיהֶם כָּל שְׁהוּא מִן הַפֵּרוֹת, וַעֲדַיִן לֹא חָלְקוּ אוֹתָן וְלֹא יָדְעוּ מִשְׁקָלָם, אוֹ שֶׁנִּשְׁאַר בֵּינֵיהֶם צַד מִן הַשֻּׁתָּפוּת שֶׁלֹּא עָשׂוּ בּוֹ חֶשְׁבּוֹן, וְלֹא יָדַע כָּל אֶחָד מֵהֶן כַּמָּה חֶלְקוֹ הַמַּגִּיעוֹ--הֲרֵי הַשֻּׁתָּפוּת קַיֶּמֶת עֲדַיִן, וּמַשְׁבִּיעִין זֶה אֶת זֶה.</P>

<P><B>ט,יד</B>  [ט] מִי שֶׁתָּבַע חֲבֵרוֹ אַחַר חֲלֻקָּה, אֵינוּ יָכוֹל לְהַשְׁבִּיעוֹ אֵלָא עַל יְדֵי גִּלְגּוּל כְּמוֹ שֶׁאָמַרְנוּ; אֲבָל יֵשׁ לוֹ לְהַחְרִים סְתָם עַל מִי שֶׁגְּזָלוֹ כְּלוּם כְּשֶׁהָיָה שֻׁתָּפוֹ אוֹ אֲרִיסוֹ אוֹ בֶּן בֵּיתוֹ, וְלֹא יוֹדֶה בְּמַה שֶׁגָּזַל.
<BR> </P>

<H2>הִלְכּוֹת שְׁלוּחִין וְשֻׁתָּפִין פֵּרֶק י</H2>

<P><B>י,א</B>  שֻׁתָּף שֶׁטָּעַן עַל חֲבֵרוֹ שֶׁכָּךְ הָיָה תְּנָאי בֵּינֵינוּ, וְהַלָּה אוֹמֵר לֹא הָיָה תְּנָאי זֶה מֵעוֹלָם, אוֹ שֶׁטָּעַן שֶׁהַקֶּרֶן שֶׁלִּי הָיָה כָּךְ וְכָּךְ, וְהַלָּה אוֹמֵר אֵינוּ אֵלָא פָּחוּת מִזֶּה, אוֹ שֶׁטָּעַן שֶׁכְּבָר נָתַתִּי לָךְ מִן הַשֻּׁתָּפוּת, וְהַלָּה אוֹמֵר לֹא לָקַחְתִּי, אוֹ שֶׁטָּעַן שֶׁסְּחוֹרָה זוֹ מִשֶּׁלִּי, וְהַלָּה אוֹמֵר מִשֶּׁלָּאֶמְצָע, וְכָל כַּיּוֹצֶא בִּטְעָנוֹת אֵלּוּ--הֲרֵי הָרְשׁוּת בְּיַד הַתּוֹבֵעַ בִּשְׁבוּעָה.</P>

<P><B>י,ב</B>  כֵּיצַד:  אִם רָצָה הַתּוֹבֵעַ שֶׁלֹּא יַשְׁבִּיעַ הַשֻּׁתָּף שְׁבוּעַת הַשֻּׁתָּפִין, וְיַשְׁבִּיעוֹ הֶסֵּת עַל הַטְּעָנָה שֶׁכּוֹפֵר בָּהּ וְאוֹמֵר לֹא הָיוּ דְּבָרִים מֵעוֹלָם--הֲרֵי זֶה מַשְׁבִּיעוֹ.  וְאִם רָצָה--מְגַלְגֵּל עָלָיו כָּל אֵלּוּ הַדְּבָרִים בִּשְׁבוּעַת הַשֻּׁתָּפִין, וּמַשְׁבִּיעוֹ בִּטְעָנַת סָפֵק שֶׁלֹּא גְזַלְתַּנִי כְּלוּם כָּל יְמֵי הַשֻּׁתָּפוּת, וְשֶׁהָיָה בֵּינֵינוּ תְּנָאי כָּךְ וְכָּךְ, וְשֶׁזּוֹ הַסְּחוֹרָה שֶׁלָּךְ, וְשֶׁנָּתַתָּ לִי כָּךְ וְכָּךְ; וְכָל כַּיּוֹצֶא בְּזֶה.</P>

<P><B>י,ג</B>  [ב] הַתּוֹבֵעַ שֻׁתָּפוֹ לְהַשְׁבִּיעוֹ שְׁבוּעַת הַשֻּׁתָּפִין, הַנִּתְבָּע אוֹמֵר כְּבָר חָלַקְנוּ וְלֹא נִשְׁאַר לָךְ אֶצְלִי כְּלוּם, וְהַתּוֹבֵעַ אוֹמֵר עֲדַיִן לֹא חָלַקְנוּ וְלֹא עָשִׂינוּ חֶשְׁבּוֹן, אוֹ שֶׁאָמַר הַתּוֹבֵעַ חָלַקְנוּ עַל מְנַת שֶׁנַּשְׁבִּיעַ אוֹתָךְ שְׁבוּעַת הַשֻּׁתָּפִין בְּכָל עֵת שֶׁנִּרְצֶה וַעֲדַיִן לֹא נִשְׁבַּעְתָּ, וְאַתָּה מַדְחֶה אוֹתִי מִיּוֹם לְיוֹם--אֵינוּ יָכוֹל לְהַשְׁבִּיעוֹ בִּטְעָנַת סָפֵק.</P>

<P><B>י,ד</B>  אַפִלּוּ אָמַר הַנִּתְבָּע כֵּן חָלַקְנוּ וְנִשְׁאַר לָךְ אֶצְלִי, וְזֶה הַנִּשְׁאָר אֵינוּ אֵלָא חוֹב שֶׁזְּקַפְתּוֹ עָלַי, אוֹ פִּקְּדוֹן הִנַּחְתּוֹ אֶצְלִי--אַף עַל פִּי שֶׁיֵּשׁ עֵדִים שֶׁהָיָה שֻׁתָּפוֹ, אֵינוּ יָכוֹל לְהַשְׁבִּיעוֹ בִּטְעָנַת סָפֵק, וְאֵינוּ יָכוֹל לְהַשְׁבִּיעוֹ הֶסֵּת שֶׁכְּבָר חָלְקוּ אוֹ שֶׁלֹּא נִשְׁתַּתְּפוּ מֵעוֹלָם, וְאַפִלּוּ עַל יְדֵי גִּלְגּוּל:  לְפִי שְׁאֵין מַשְׁבִּיעִין הֶסֵּת וְלֹא מְגַלְגְּלִין, אֵלָא עַל טְעָנָה שְׁאִם יוֹדֶה בָּהּ יִהְיֶה חַיָּב לְשַׁלַּם מָמוֹן; אֲבָל דָּבָר שֶׁאַפִלּוּ הוֹדָה בּוֹ, אֵינוּ חַיָּב אֵלָא שְׁבוּעָה--אֵינוּ נִשְׁבָּע עָלָיו, וְאַפִלּוּ עַל יְדֵי גִּלְגּוּל.  וּכְזֶה הוֹרוּ כָּל הַגְּאוֹנִים בַּעֲלֵי הוֹרָאָה.</P>

<P><B>י,ה</B>  [ג] טָעַן שֶׁעֲדַיִן שֻׁתָּפִי אַתָּה וְנִשְׁאָר לִי אֶצְלָךְ כָּךְ וְכָּךְ, וְזֶה אוֹמֵר כְּבָר חָלַקְנוּ וְלֹא נִשְׁאָר לָךְ אֶצְלִי כְּלוּם, אוֹ לֹא הָיִיתָ שֻׁתָּפִי מֵעוֹלָם--הֲרֵי הַנִּתְבָּע נִשְׁבָּע הֶסֵּת שְׁאֵין לוֹ בְּיָדוֹ כְּלוּם, וּמְגַלְגֵּל עָלָיו שֶׁלֹּא גְזַלְתַּנִי כְּלוּם מֵעוֹלָם; וְאֵינוּ מְגַלְגֵּל עָלָיו שֶׁלֹּא הָיִיתָ שֻׁתָּפִי אוֹ שֶׁכְּבָר חָלַקְנוּ, מִן הַטַּעַם שֶׁבֵּאַרְנוּ.</P>

<P><B>י,ו</B>  [ד] טָעַן שֶׁעֲדַיִן שֻׁתָּפִין אֲנַחְנוּ וְיֵשׁ לִי לְהַשְׁבִּיעָךְ בִּטְעָנַת סָפֵק, וְהַלָּה אוֹמֵר לֹא נִשְׁתַּתַּפְנוּ מֵעוֹלָם, וְהֵבִיא הַתּוֹבֵעַ עֵדִים שֶׁהָיָה שֻׁתָּפוֹ, וְחָזַר הַנִּתְבָּע אַחַר כָּךְ וְאָמַר חָלַקְנוּ--אֵין שׁוֹמְעִין לוֹ:  שֶׁהֲרֵי הֻחְזַק כַּפְרָן לִשְׁבוּעָה זוֹ, וְיִשָּׁבַע שְׁבוּעַת הַשֻּׁתָּפִין.  וְכֵן כָּל כַּיּוֹצֶא בְּזֶה.</P>

<P><B>י,ז</B>  [ה] רְאוּבֵן שֶׁהִטִּיל לַכִּיס אַרְבַּע מְאוֹת דֵּינָרִים, וְהִטִּיל שִׁמְעוֹן מָאתַיִם, וְנִשְׁתַּתְּפוּ וְנָשְׂאוּ וְנָתְנוּ בְּיַחַד, וַהֲרֵי הַמָּמוֹן כֻּלּוֹ בְּיַד רְאוּבֵן, וְטָעַן רְאוּבֵן שֶׁפָּחַת כָּל הַקֶּרֶן חָמֵשׁ מֵאוֹת דֵּינָרִין--אֵין אוֹמְרִים יִשָּׁבַע רְאוּבֵן שְׁבוּעַת הַשֻּׁתָּפִין שֶׁפָּחֲתוּ כָּךְ, וִישַׁלַּם שִׁמְעוֹן חֲמִשִּׁים מִבֵּיתוֹ, אֵלָא יִשָּׁבַע רְאוּבֵן שְׁבוּעַת הַשֻּׁתָּפִין, וְיֵלֵךְ בְּמָנֶה שֶׁבְּיָדוֹ בִּלְבָד וְלֹא יְשַׁלַּם שִׁמְעוֹן כְּלוּם.</P>

<P><B>י,ח</B>  טָעַן רְאוּבֵן שֶׁשִּׁמְעוֹן יָדַע בַּוַּדַּאי בִּפְחָת זֶה שֶׁפָּחֲתוּ, יְגַלְגַּל עַל שִׁמְעוֹן שְׁאֵינוּ יוֹדֵעַ בַּוַּדַּאי סְכוּם הַפְּחָת הַזֶּה; וְאִם לֹא נִתְעַסַּק שִׁמְעוֹן בְּשֻׁתָּפוּת זוֹ כְּלָל--יִשָּׁבַע שִׁמְעוֹן הֶסֵּת שְׁאֵינוּ יוֹדֵעַ בַּוַּדַּאי בְּזֶה הַהֶפְסֵד, וְיִפָּטֵר.</P>

<P><B>י,ט</B>  וְלֹא עוֹד אֵלָא אִם הָיָה זֶה הַמָּנֶה הַנִּשְׁאָר בְּיַד שִׁמְעוֹן, חוֹלְקִים אוֹתוֹ בְּשׁוֹוֶה:  שְׁאֵין הַשֻּׁתָּף מִן הַנִּשְׁבָּעִין וְנוֹטְלִין, כְּדֵי שֶׁיִּשָּׁבַע וְיִטֹּל מַה שֶׁבְּיַד חֲבֵרוֹ, אֵלָא נִשְׁבָּע וְנִפְטָר, אוֹ נוֹטֵל מִדָּבָר שְׁהוּא תַּחַת יָדוֹ.  וְהִזָּהֵר בְּדִין זֶה, שֶׁכְּבָר טָעוּ בּוֹ בַּעֲלֵי הוֹרָאָה.</P>

<P><B>י,י</B>  [ו] טָעַן שִׁמְעוֹן שֶׁיֵּשׁ לְלֵוִי עָלַי חוֹב בְּזוֹ הַשֻּׁתָּפוּת מָנֶה--אִם הָיָה בְּיָדוֹ כְּדֵי הַחוֹב, וְהָיָה יָכוֹל לִתְּנוֹ לְלֵוִי--נֶאֱמָן; וְנוֹתְנִין הַחוֹב, וְאַחַר כָּךְ מְחַשְּׁבִין.  וְאִם אֵין בְּיָדוֹ לִתֵּן, אֵינוּ נֶאֱמָן לְהוֹצִיא מִיַּד רְאוּבֵן אוֹ מִן הַסְּחוֹרָה הַיְּדוּעָה לְשֻׁתָּפוּת--שֶׁמֶּא קְנוּנְיָה הֶם עוֹשִׂין שִׁמְעוֹן וְלֵוִי, עַל נִכְסֵי רְאוּבֵן.  וְאַפִלּוּ הָיְתָה הַמַּלְוָה בַּשְּׁטָר, אֵין רְאוּבֵן חַיָּב לְשַׁלַּם מִמֶּנָּה כְּלוּם.</P>

<P><B>י,יא</B>  אֲבָל אִם טָעַן שִׁמְעוֹן שֶׁרְאוּבֵן יוֹדֵעַ בַּוַּדַּאי שֶׁזֶּה הַחוֹב שֶׁעָלַי מֵחֲמַת הַשֻּׁתָּפוּת הוּא, וְהַחוֹב אֶצְלֵנוּ הוּא--יִשָּׁבַע רְאוּבֵן הֶסֵּת אוֹ עַל יְדֵי גִּלְגּוּל, שְׁאֵינוּ יוֹדֵעַ שֶׁחוֹב זֶה אֶצְלֵנוּ; וִישַׁלַּם שִׁמְעוֹן הַחוֹב מִשֶּׁלּוֹ.</P>

<P><B>י,יב</B>  וְכֵן אִם יָצָא שְׁטָר חוֹב עַל לֵוִי בְּשֵׁם שִׁמְעוֹן בְּמֵאָה דֵּינָרִין מִמְּמוֹן הַשֻּׁתָּפוּת, וְאָמַר שִׁמְעוֹן נִפְרַעְתִּי וְהִחְזַרְתִּי לַכִּיס, אוֹ שֶׁאָמַר שִׁמְעוֹן קָבַעְתִּי לוֹ זְמָן לְשָׁנָה אוֹ לִשְׁתַּיִם--אֵינוּ נֶאֱמָן, שֶׁמֶּא קְנוּנְיָה הוּא עוֹשֶׂה עַל נִכְסֵי רְאוּבֵן.</P>

<P><B>י,יג</B>  וְכֵיצַד דָּנִין בְּדִין זֶה, לֵוִי כְּבָר נִפְטַר בְּהוֹדָאַת שִׁמְעוֹן; וְאִם לֹא הֵבִיא שִׁמְעוֹן רְאָיָה--יְשַׁלַּם מִבֵּיתוֹ, וְיִתְבַּע לֵוִי בְּסוֹף זְמָן שֶׁאָמַר.  וְכֵן כָּל כַּיּוֹצֶא בְּזֶה.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר קניין - הלכות עבדים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת עֲבָדִים</H1>

<P>יֵשׁ בִּכְלָלָן שְׁלוֹשׁ עֶשְׂרֵה מִצְווֹת--חָמֵשׁ מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין קִנְיַן עֶבֶד עִבְרִי; (ב) שֶׁלֹּא יִמָּכֵר מִמְכֶּרֶת עֶבֶד; (ג) שֶׁלֹּא יַעֲבִידֶנּוּ בְּפֶרֶךְ; (ד) שֶׁלֹּא נַעֲבֹד בּוֹ עֲבוֹדַת עֶבֶד; (ה) שֶׁלֹּא נַנִּיחַ גֵּר תּוֹשָׁב לִרְדּוֹת בּוֹ בְּפֶרֶךְ; (ו) לְהַעְנִיק לוֹ בְּצֵאתוֹ חָפְשִׁי; (ז) שֶׁלֹּא יֵצֵא רֵיקָם; (ח) לִפְדּוֹת אָמָה עִבְרִיָּה; (ט) לְיַעֲדָהּ; (י) שֶׁלֹּא תִמָּכֵר; (יא) לַעֲבֹד בְּעֶבֶד כְּנַעֲנִי לְעוֹלָם, אֵלָא אִם כֵּן הִפִּיל לוֹ אֲדוֹנָיו אֶחָד מֵרָאשֵׁי אֵבָרָיו; (יב) שֶׁלֹּא לְהַסְגִּיר עֶבֶד שֶׁבָּרַח מֵחוּצָה לָאָרֶץ לְאֶרֶץ יִשְׂרָאֵל; (יג) שֶׁלֹּא לְהוֹנוֹת עֶבֶד זֶה הַנִּצּוֹל אֵלֵינוּ.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת עֲבָדִים פֵּרֶק א</H2>

<P><B>א,א</B>  "עֶבֶד עִבְרִי" (שמות כא,ב) הָאָמוּר בַּתּוֹרָה--זֶה הַיִּשְׂרְאֵלִי שֶׁמָּכְרוּ אוֹתוֹ בֵּית דִּין עַל כָּרְחוֹ, אוֹ הַמּוֹכֵר עַצְמוֹ לִרְצוֹנוֹ.  כֵּיצַד:  גָּנַב, וְאֵין לוֹ לְשַׁלַּם אֶת הַקֶּרֶן--בֵּית דִּין מוֹכְרִין אוֹתוֹ כְּמוֹ שֶׁבֵּאַרְנוּ בְּהִלְכּוֹת גְּנֵבָה.</P>

<P><B>א,ב</B>  וְאֵין לָךְ אִישׁ מִיִּשְׂרָאֵל שֶׁמּוֹכְרִין אוֹתוֹ בֵּית דִּין אֵלָא הַגַּנָּב בִּלְבָד, וְעַל זֶה שֶׁמְּכָרוּהוּ בֵּית דִּין הוּא אוֹמֵר "כִּי תִקְנֶה עֶבֶד עִבְרִי" (שמות כא,ב); וְעָלָיו הוּא אוֹמֵר בְּמִשְׁנֵה תּוֹרָה "כִּי-יִמָּכֵר לְךָ אָחִיךָ הָעִבְרִי" (דברים טו,יב).</P>

<P><B>א,ג</B>  מוֹכֵר עַצְמוֹ כֵּיצַד:  יִשְׂרָאֵל שֶׁהִעְנִי בְּיוֹתֵר--נָתְנָה לוֹ תּוֹרָה רְשׁוּת לִמְכֹּר אֶת עַצְמוֹ, שֶׁנֶּאֱמָר "וְכִי-יָמוּךְ אָחִיךָ עִמָּךְ, וְנִמְכַּר-לָךְ" (ויקרא כה,לט).  וְאֵינוּ רַשָּׁאי לִמְכֹּר אֶת עַצְמוֹ וּלְהַצְנִיעַ דָּמָיו, אוֹ לִקְנוֹת בָּהֶם סְחוֹרָה אוֹ כֵּלִים, אוֹ לִתְּנָם לְבַעַל חוֹבוֹ, אֵלָא אִם כֵּן צָרִיךְ לְאָכְלָן בִּלְבָד.  וְאֵין אָדָם רַשָּׁאי לִמְכֹּר אֶת עַצְמוֹ עַד שֶׁלֹּא יִשָּׁאֵר לוֹ כְּלוּם, וְאַפִלּוּ כְּסוּת לֹא תִשָּׁאֵר לוֹ; וְאַחַר כָּךְ יִמְכֹּר עַצְמוֹ.</P>

<P><B>א,ד</B>  [ב] כְּבָר בֵּאַרְנוּ שְׁאֵין הָאִשָּׁה נִמְכֶּרֶת בִּגְנֵבָתָהּ, וְכֵן אֵינָהּ מוֹכֶרֶת אֶת עַצְמָהּ; וְאֵינָהּ קוֹנָה עֶבֶד לֹא עִבְרִי וְלֹא כְּנַעֲנִי, מִפְּנֵי הַחֲשָׁד.  וְאֵין הַגֵּר נִקְנֶה בְּעֶבֶד עִבְרִי--שֶׁנֶּאֱמָר "וְשָׁב, אֶל-מִשְׁפַּחְתּוֹ" (ויקרא כה,מא), מִי שֶׁיֵּשׁ לוֹ מִשְׁפָּחָה.</P>

<P><B>א,ה</B>  [ג] עֶבֶד עִבְרִי שֶׁמְּכָרוּהוּ בֵּית דִּין--אֵין מוֹכְרִין אוֹתוֹ אֵלָא לְיִשְׂרָאֵל, אוֹ לְגֵר צֶדֶק.  וְכֵן הַמּוֹכֵר עַצְמוֹ--אֵינוּ רַשָּׁאי לִמְכֹּר עַצְמוֹ לַגּוֹי, וְאַפִלּוּ לְגֵר תּוֹשָׁב; וְאִם עָבַר וּמָכַר עַצְמוֹ אַפִלּוּ לְעוֹבֵד עֲבוֹדָה זָרָה, וְאַפִלּוּ לַעֲבוֹדָה זָרָה עַצְמָהּ--הֲרֵי זֶה מָכוּר:  שֶׁנֶּאֱמָר "אוֹ לְעֵקֶר, מִשְׁפַּחַת גֵּר" (ויקרא כה,מז)--"לְעֵקֶר", זֶה הַנִּמְכָּר לַעֲבוֹדָה זָרָה.</P>

<P><B>א,ו</B>  [ד] בָּא וְאָמַר לָךְ הֲרֵינִי מוֹכֵר עַצְמִי לַגּוֹיִים--אֵין אַתָּה זָקוּק לוֹ, עַד שֶׁיִּמָּכֵר.  אֲבָל אַחַר שֶׁנִּמְכַּר לַגּוֹי--אַף עַל פִּי שֶׁעָבַר וְעָשָׂה שֶׁלֹּא כַּהֹגֶן, מִצְוָה לִפְדּוֹתוֹ שֶׁלֹּא יִטָּמַע בָּהֶם:  שֶׁנֶּאֱמָר "אַחֲרֵי נִמְכַּר, גְּאֻלָּה תִּהְיֶה-לּוֹ" (ויקרא כה,מח).</P>

<P><B>א,ז</B>  [ה] אֶחָד הַמּוֹכֵר עַצְמוֹ, אוֹ שֶׁמְּכָרוּהוּ בֵּית דִּין--אֵינוּ נִמְכָּר בְּפַרְהֶסְיָה עַל אֶבֶן הַמֶּקָּח, וְלֹא בְּסִמְטָה כְּדֶרֶךְ שֶׁהָעֲבָדִים נִמְכָּרִין:  שֶׁנֶּאֱמָר "לֹא יִמָּכְרוּ, מִמְכֶּרֶת עָבֶד" (ויקרא כה,מב), אֵינוּ נִמְכָּר אֵלָא בְּצִנְעָה וְדֶרֶךְ כָּבוֹד.</P>

<P><B>א,ח</B>  [ו] כָּל עֶבֶד עִבְרִי, אָסוּר לַעֲבֹד בּוֹ בְּפֶרֶךְ.  וְאֵיזוֹ הִיא עֲבוֹדַת פֶּרֶךְ--זוֹ עֲבוֹדָה שְׁאֵין לָהּ קִצְבָּה, אוֹ עֲבוֹדָה שְׁאֵינוּ צָרִיךְ לָהּ, אֵלָא תִּהְיֶה מַחְשַׁבְתּוֹ לְהַעֲבִידוֹ בִּלְבָד, שֶׁלֹּא יִבָּטֵל.</P>

<P><B>א,ט</B>  מִכָּאן אָמְרוּ חֲכָמִים שֶׁלֹּא יֹאמַר לוֹ עֲדֹר תַּחַת הַגְּפָנִים עַד שֶׁאָבוֹא, שֶׁהֲרֵי לֹא נָתַן קִצְבָּה; אֵלָא יֹאמַר לוֹ עֲדֹר עַד שָׁעָה פְּלוֹנִית, אוֹ עַד מָקוֹם פְּלוֹנִי.</P>

<P><B>א,י</B>  וְכֵן לֹא יֹאמַר לוֹ חֲפֹר מָקוֹם זֶה, וְהוּא אֵינוּ צָרִיךְ לוֹ.  וְאַפִלּוּ לְהָחֵם לוֹ כּוֹס שֶׁלְּחַמִּין, אוֹ לְהָצֵן לוֹ, וְהוּא אֵינוּ צָרִיךְ לוֹ--אָסוּר, וְעוֹבֵר עָלָיו בְּלֹא תַעֲשֶׂה:  שֶׁנֶּאֱמָר "לֹא-תִרְדֶּה בוֹ, בְּפָרֶךְ" (ויקרא כה,מג; ויקרא כה,מו), הַא אֵינוּ עוֹשֶׂה לוֹ אֵלָא דָּבָר קָצוּב שְׁהוּא צָרִיךְ לוֹ.</P>

<P><B>א,יא</B>  וְכֵן הַגּוֹי שֶׁנִּמְכַּר לוֹ--אִם רָדָה בּוֹ בְּפֶרֶךְ, הֲרֵי יִשְׂרָאֵל מְצֻוִּין לְמָנְעוֹ.  וְאִם הִנִּיחוּהוּ--עוֹבְרִים בְּלֹא תַעֲשֶׂה, שֶׁנֶּאֱמָר "לֹא-יִרְדֶּנּוּ בְּפֶרֶךְ, לְעֵינֶיךָ" (ויקרא כה,נג).  וְאֵין אָנוּ נִזְקָקִין לְהִכָּנֵס לִרְשׁוּתוֹ שֶׁלַּגּוֹי, וְלִבְדֹּק אַחֲרָיו שֶׁלֹּא יַעֲבִידֶנּוּ בְּפֶרֶךְ:  שֶׁנֶּאֱמָר "לְעֵינֶיךָ", בִּזְמָן שֶׁאַתָּה רוֹאֶה.</P>

<P><B>א,יב</B>  [ז] כָּל עֶבֶד עִבְרִי--אָסוּר לְיִשְׂרָאֵל שֶׁקָּנָהוּ לְהַעֲבִידוֹ בִּדְבָרִים בְּזוּיִים שְׁהֶם מְיֻחָדִים לַעֲשִׂיַּת הָעֲבָדִים, כְּגוֹן שֶׁיּוֹלִיךְ אַחֲרָיו כֵּלָיו לְבֵית הַמֶּרְחֵץ, אוֹ יַחְלֹץ לוֹ מַנְעָלָיו:  שֶׁנֶּאֱמָר "לֹא-תַעֲבֹד בּוֹ, עֲבֹדַת עָבֶד" (ויקרא כה,לט).  אֵינוּ נוֹהֵג בּוֹ אֵלָא כְּשָׂכִיר, שֶׁנֶּאֱמָר "כְּשָׂכִיר כְּתוֹשָׁב, יִהְיֶה עִמָּךְ" (ויקרא כה,מ).</P>

<P><B>א,יג</B>  וּמֻתָּר לְסַפַּר לוֹ שְׂעָרוֹ, וּלְכַבַּס לוֹ כְּסוּתוֹ, וְלֶאֱפוֹת לוֹ עִיסָתוֹ.  אֲבָל לֹא יַעֲשֶׂה אוֹתוֹ בַּלָּן לָרַבִּים, אוֹ סַפָּר לָרַבִּים, אוֹ נַחְתּוֹם לָרַבִּים; וְאִם הָיְתָה אֻמָּנוּתוֹ זֹאת קֹדֶם שֶׁיִּמָּכֵר, הֲרֵי זֶה יַעֲשֶׂה.  אֲבָל רִבּוֹ לֹא יְלַמְּדֶנּוּ כַּתְּחִלָּה מְלָאכָה כְּלָל; אֵלָא אֻמָּנוּת שֶׁהָיָה בָּהּ, הִיא שֶׁעוֹשֶׂה כְּשֶׁהָיָה עוֹשֶׂה מִקֹּדֶם.</P>

<P><B>א,יד</B>  בַּמֶּה דְּבָרִים אֲמוּרִים, בְּעֶבֶד עִבְרִי, מִפְּנֵי שֶׁנַּפְשׁוֹ שְׁפָלָה בַּמְּכִירָה.  אֲבָל יִשְׂרָאֵל שֶׁלֹּא נִמְכַּר--מֻתָּר לְהִשְׁתַּמַּשׁ בּוֹ כְּעֶבֶד, שֶׁהֲרֵי אֵינוּ עוֹשֶׂה מְלָאכָה זוֹ אֵלָא בִּרְצוֹנוֹ וּמִדַּעַת עַצְמוֹ.</P>

<P><B>א,טו</B>  [ח] אֲנָשִׁים שְׁאֵינָן נוֹהֲגִין כַּשּׁוּרָה, מֻתָּר לִרְדּוֹתָן בְּחָזְקָה וּלְהִשְׁתַּעְבַּד בָּהֶן.  מֶלֶךְ שֶׁגָּזַר שֶׁכָּל מִי שֶׁלֹּא יִתֵּן הַמַּס הַקָּצוּב עַל כָּל אִישׁ וְאִישׁ, יִשְׁתַּעְבַּד לְזֶה שֶׁנָּתַן הַמַּס עַל יָדוֹ--הֲרֵי זֶה מֻתָּר לְהִשְׁתַּמַּשׁ בּוֹ יוֹתֵר מִדַּי, אֲבָל לֹא כְּעֶבֶד; וְאִם אֵינוּ נוֹהֵג כַּשּׁוּרָה, מֻתָּר לְהִשְׁתַּמַּשׁ בּוֹ כְּעֶבֶד.</P>

<P><B>א,טז</B>  [ט] כָּל עֶבֶד עִבְרִי אוֹ אָמָה עִבְרִיָּה--חַיָּב הָאָדוֹן לְהַשְׁווֹתָן אֵלָיו בְּמַאֲכָל וּבְמַשְׁקֶה בִּכְסוּת וּבְמָדוֹר, שֶׁנֶּאֱמָר "כִּי-טוֹב לוֹ עִמָּךְ" (דברים טו,טז):  שֶׁלֹּא תִהְיֶה אַתָּה אוֹכֵל פַּת נְקִיָּה וְהוּא אוֹכֵל פַּת קֵיבָר, אַתָּה שׁוֹתֶה יַיִן יָשָׁן וְהוּא שׁוֹתֶה יַיִן חָדָשׁ, אַתָּה יָשֵׁן עַל גַּבֵּי מוֹכִין וְהוּא יָשֵׁן עַל גַּבֵּי הַתֶּבֶן, אַתָּה דָּר בַּכְּרָךְ וְהוּא דָּר בַּכְּפָר אוֹ אַתָּה בַּכְּפָר וְהוּא בַּכְּרָךְ--שֶׁנֶּאֱמָר "וְיָצָא, מֵעִמָּךְ" (ויקרא כה,מא).  מִכָּאן אָמְרוּ חֲכָמִים כָּל הַקּוֹנֶה עֶבֶד עִבְרִי, כְּקוֹנֶה אָדוֹן לְעַצְמוֹ.</P>

<P><B>א,יז</B>  וְחַיָּב לִנְהֹג בּוֹ מִנְהַג אַחְוָה, שֶׁנֶּאֱמָר "וּבְאַחֵיכֶם בְּנֵי-יִשְׂרָאֵל אִישׁ בְּאָחִיו" (ויקרא כה,מו).  וְאַף עַל פִּי כֵן צָרִיךְ הָעֶבֶד לִנְהֹג בְּעַצְמוֹ מִנְהַג עַבְדוּת, בְּאוֹתָן הָעֲבוֹדוֹת שְׁהוּא עוֹשֶׂה לוֹ.</P>

<P><B>א,יח</B>  [י] אֵין אָמָה עִבְרִיָּה נוֹהֶגֶת וְלֹא עֶבֶד עִבְרִי נוֹהֵג, אֵלָא בִּזְמָן שֶׁהַיּוֹבֵל נוֹהֵג, בֵּין עֶבֶד עִבְרִי שֶׁמּוֹכֵר עַצְמוֹ, בֵּין זֶה שֶׁמְּכָרוּהוּ בֵּית דִּין; וּכְבָר בֵּאַרְנוּ מָתַי בָּטְלוּ הַיּוֹבְלוֹת.
<BR> </P>

<H2>הִלְכּוֹת עֲבָדִים פֵּרֶק ב</H2>

<P><B>ב,א</B>  עֶבֶד עִבְרִי שֶׁמְּכָרוּהוּ בֵּית דִּין, נִקְנֶה בַּכֶּסֶף; וְהַמּוֹכֵר עַצְמוֹ, נִקְנֶה בַּכֶּסֶף וּבְשׁוֹוֶה כֶּסֶף וּבַשְּׁטָר.  כֵּיצַד בַּשְּׁטָר--כּוֹתֵב לוֹ עַל הַנְּיָר אוֹ עַל הַחֶרֶס הֲרֵינִי מָכוּר לָךְ, הֲרֵינִי קָנוּי לָךְ, וְנוֹתֵן לוֹ הַשְּׁטָר.</P>

<P><B>ב,ב</B>  מְכָרוּהוּ בֵּית דִּין--עוֹבֵד שֵׁשׁ שָׁנִים מִיּוֹם מְכִירָתוֹ, וּבִתְחִלַּת הַשָּׁנָה הַשְּׁבִיעִית שֶׁלּוֹ יֵצֵא בֶּן חוֹרִין.  וְאִם פָּגְעָה בּוֹ שְׁנַת הַשְּׁמִטָּה בִּכְלַל הַשֵּׁשׁ, הֲרֵי זֶה עוֹבֵד בָּהּ; אֲבָל אִם פָּגְעָה בּוֹ שְׁנַת יוֹבֵל, אַפִלּוּ נִמְכַּר שָׁנָה אַחַת לִפְנֵי הַיּוֹבֵל--הֲרֵי זֶה יֵצֵא לְחֵרוּת, שֶׁנֶּאֱמָר "בִּשְׁנַת הַיּוֹבֵל, הַזֹּאת . . ." (ויקרא כה,יג).</P>

<P><B>ב,ג</B>  הַמּוֹכֵר עַצְמוֹ, יֵשׁ לוֹ לִמְכֹּר עַצְמוֹ לְיָתֵר עַל שֵׁשׁ; הֲרֵי שֶׁמָּכַר עַצְמוֹ לְעֶשֶׂר שָׁנִים, אוֹ לְעֶשְׂרִים שָׁנָה, וּפָגַע בּוֹ יוֹבֵל, אַפִלּוּ אַחַר שָׁנָה--הֲרֵי זֶה יֵצֵא בַּיּוֹבֵל, שֶׁנֶּאֱמָר "עַד-שְׁנַת הַיֹּבֵל, יַעֲבֹד עִמָּךְ" (ויקרא כה,מ).</P>

<P><B>ב,ד</B>  אֶחָד הַמּוֹכֵר עַצְמוֹ אוֹ שֶׁמְּכָרוּהוּ בֵּית דִּין, וּבָרַח--חַיָּב לְהַשְׁלִים שָׁנָיו; וְאִם פָּגַע בּוֹ יוֹבֵל, יֵצֵא לְחֵרוּת.  [ה] חָלָה, בֵּין שֶׁחָלָה שָׁנָה אַחַר שָׁנָה אוֹ שֶׁחָלָה חֳלָאִים מְקֻטָּעִים--אִם הַכֹּל פָּחוּת מֵאַרְבַּע שָׁנִים, עוֹלִין לוֹ לְמִנְיָן שֵׁשׁ; אֲבָל אִם חָלָה אַרְבַּע--חַיָּב לְהַשְׁלִים כָּל יְמֵי הַחֹלִי, שֶׁנֶּאֱמָר "כְּשָׂכִיר כְּתוֹשָׁב" (ויקרא כה,מ).  וְאִם פָּגַע בּוֹ יוֹבֵל, יֵצֵא.</P>

<P><B>ב,ה</B>  בַּמֶּה דְּבָרִים אֲמוּרִים שֶׁמְּחַשְּׁבִין יְמֵי הַחֹלִי, בְּשֶׁהָיָה חָלְיוֹ כָּבֵד, שְׁאֵינוּ יָכוֹל לַעֲשׂוֹת מְלָאכָה.  אֲבָל אִם לֹא הָיָה חָלְיוֹ כָּבֵד, אֵלָא יָכוֹל לַעֲשׂוֹת מַעֲשֶׂה מְעַט--אַפִלּוּ חָלָה כָּל שֵׁשׁ, עוֹלִין לוֹ.</P>

<P><B>ב,ו</B>  הַמּוֹכֵר עַצְמוֹ לַגּוֹי--אִם לֹא נִפְדָּה, אֵינוּ יוֹצֶא אֵלָא בַּיּוֹבֵל:  שֶׁנֶּאֱמָר "וְאִם-לֹא יִגָּאֵל, בְּאֵלֶּה--וְיָצָא בִּשְׁנַת הַיֹּבֵל, הוּא וּבָנָיו עִמּוֹ" (ויקרא כה,נד).</P>

<P><B>ב,ז</B>  הַנִּמְכָּר לַגּוֹי--אִם לֹא הִשִּׂיגָה יָדוֹ לִגְאֹל עַצְמוֹ, קְרוֹבָיו פּוֹדִין אוֹתוֹ; וְהַקָּרוֹב הַקָּרוֹב קוֹדֵם, שֶׁנֶּאֱמָר "אוֹ-דֹדוֹ אוֹ בֶן-דֹּדוֹ, יִגְאָלֶנּוּ . . ." (ויקרא כה,מט).  וּבֵית דִּין כּוֹפִין אֶת קְרוֹבָיו לִפְדּוֹתוֹ, שֶׁלֹּא יִטָּמַע בַּגּוֹיִים.  לֹא פָדוּהוּ קְרוֹבָיו, אוֹ שְׁאֵין יָדָם מַשֶּׂגֶת--מִצְוָה בְּיַד כָּל אָדָם מִיִּשְׂרָאֵל לִפְדּוֹתוֹ; וּבֵין שֶׁפָּדוּהוּ קְרוֹבִים, בֵּין שֶׁפָּדָהוּ שְׁאָר אָדָם--יֵצֵא לְחֵרוּת.</P>

<P><B>ב,ח</B>  וְיֵשׁ לוֹ לִלְווֹת וְלִגְאֹל עַצְמוֹ מִיַּד הַגּוֹי, וְגוֹאֵל לַחֲצָאִין.  אֲבָל הַנִּמְכָּר לְיִשְׂרָאֵל--אֵין הַקְּרוֹבִים פּוֹדִין אוֹתוֹ, וְאֵינוּ לוֹוֶה וְגוֹאֵל, וְאֵינוּ גּוֹאֵל לַחֲצָאִין.  אֵלָא כֵּיצַד דִּינוֹ--אִם הִשִּׂיגָה יָדוֹ לִתֵּן כְּפִי הַשָּׁנִים הַנּוֹתָרוֹת, נוֹתֵן וְיוֹצֶא; וְאִם לָאו, לֹא יֵצֵא.</P>

<P><B>ב,ט</B>  [ח] אֶחָד הַמּוֹכֵר עַצְמוֹ בֵּין לְיִשְׂרָאֵל בֵּין לַגּוֹי, וְאֶחָד שֶׁמְּכָרוּהוּ בֵּית דִּין--הֲרֵי זֶה מְגָרֵעַ פִּדְיוֹנוֹ, וְיוֹצֶא.  כֵּיצַד:  הֲרֵי שֶׁמְּכָרוּהוּ בְּשִׁשִּׁים דֵּינָר, וְעָבַד אַרְבַּע שָׁנִים, וּמָצְאָה יָדוֹ--הֲרֵי זֶה נוֹתֵן עֶשְׂרִים דֵּינָר לַאֲדוֹנָיו, וְיֵצֵא לְחֵרוּת.  וְכֵן אִם מָכַר עַצְמוֹ בְּאַרְבָּעִים דֵּינָר לְעֶשֶׂר שָׁנִים--הֲרֵי זֶה מְגָרֵעַ אַרְבָּעָה דֵּינָרִין לְכָל שָׁנָה שֶׁעָבַד, וְנוֹתֵן הַנִּשְׁאָר כֶּסֶף אוֹ שׁוֹוֶה כֶּסֶף, וְיוֹצֶא.</P>

<P><B>ב,י</B>  וְכֵן הַנִּמְכָּר לַגּוֹי--מְחַשֵּׁב הַדָּמִים לְפִי הַשָּׁנִים הַנִּשְׁאָרוֹת עַד שְׁנַת הַיּוֹבֵל, שֶׁנֶּאֱמָר "וְחִשַּׁב, עִם-קֹנֵהוּ, מִשְּׁנַת הִמָּכְרוֹ לוֹ, עַד שְׁנַת הַיֹּבֵל" (ויקרא כה,נ).  כֵּיצַד:  מָכַר עַצְמוֹ בְּמֵאָה וְנִשְׁאָר לַיּוֹבֵל בְּשָׁעַת מְכִירָה עֶשֶׂר שָׁנִים--מְחַשֵּׁב עֶשֶׂר לְכָל שָׁנָה שֶׁעָבַד, וְגוֹרֵעַ מִן הַדָּמִים; וּמֵשִׁיב הַשְּׁאָר כֶּסֶף, לֹא תְּבוּאָה וְלֹא כֵּלִים--שֶׁנֶּאֱמָר "כֶּסֶף מִמְכָּרוֹ" (שם):  בַּכֶּסֶף הוּא נִגְאָל מִיַּד הַגּוֹי, וְאֵינוּ נִגְאָל בְּשׁוֹוֶה כֶּסֶף.</P>

<P><B>ב,יא</B>  [ט] כָּל עֶבֶד עִבְרִי אוֹ עִבְרִיָּה שֶׁיֵּצֵא בְּגִרְעוֹן כֶּסֶף, וְהִבְרִיא וְהוֹסִיפוּ דָּמָיו, אוֹ נִשְׂחַף וּפָחֲתוּ דָּמָיו--מְחַשְּׁבִין לוֹ לְהָקֶל עָלָיו.  כֵּיצַד:  הֲרֵי שֶׁנִּמְכַּר בְּמֵאָה, וַהֲרֵי הוּא עַתָּה שׁוֹוֶה מָאתַיִם--אֵינוּ מְחַשֵּׁב עִם אֲדוֹנָיו אֵלָא לְפִי מֵאָה.  נִמְכַּר בְּמָאתַיִם, וַהֲרֵי הוּא שׁוֹוֶה מֵאָה--מְחַשֵּׁב עִמּוֹ עַל פִּי הַשָּׁנִים הַנּוֹתָרוֹת לְפִי מֵאָה.</P>

<P><B>ב,יב</B>  [י] הַנִּמְכָּר לַגּוֹי--הוֹאִיל וְיֵשׁ לוֹ לִגְאֹל עַצְמוֹ לַחֲצָאִין כְּמוֹ שֶׁבֵּאַרְנוּ, פְּעָמִים יִהְיֶה לְהָקֶל וּפְעָמִים יִהְיֶה לְהַחְמִיר.  כֵּיצַד לְהָקֶל:  קָנָה אוֹתוֹ הַגּוֹי בְּמָאתַיִם, וְנִשְׂחַף וַהֲרֵי הוּא עַתָּה שׁוֹוֶה מֵאָה, וְנָתַן לוֹ חֲמִשִּׁים חֲצִי דָּמָיו, וְהִבְרִיא וַהֲרֵי הוּא שׁוֹוֶה מָאתַיִם--נוֹתֵן לוֹ מֵאָה שְׁהֶן חֲצִי דָּמָיו הַנִּשְׁאָר, וְיוֹצֶא.  כֵּיצַד לְהַחְמִיר:  קָנָה אוֹתוֹ בְּמָאתַיִם, וְנָתַן לוֹ חֲצִי דָּמָיו מֵאָה, וְנִשְׂחַף וַהֲרֵי הוּא עַתָּה שׁוֹוֶה מֵאָה--נוֹתֵן לוֹ חֲמִשִּׁים שְׁהֶן דְּמֵי חֶצְיוֹ הַנִּשְׁאָר, וְנִמְצָא שֶׁנָּתַן מֵאָה וַחֲמִשִּׁים אַף עַל פִּי שְׁהוּא עַתָּה שׁוֹוֶה מֵאָה.</P>

<P><B>ב,יג</B>  [יא] הָרָב שֶׁמָּחַל לָעֶבֶד עַל הַכֶּסֶף שֶׁנִּשְׁאָר לוֹ לַעֲבֹד כְּנֶגְדוֹ--אֵינוּ מָחוּל, עַד שֶׁיִּכְתֹּב לוֹ שְׁטָר שִׁחְרוּר.  כֵּיצַד:  הֲרֵי שֶׁקָּנָהוּ בְּשִׁשִּׁים, וְעָבַד שָׁנָה אוֹ שְׁנָתַיִם, וְאָמַר לוֹ שְׁאָר הַדָּמִים מְחוּלִין לָךְ, לֵךְ לְדַרְכָּךְ--לֹא נִפְטָר מִשִּׁעְבּוּדוֹ, עַד שֶׁיִּכְתֹּב לוֹ שְׁטָר.</P>

<P><B>ב,יד</B>  [יב] אָדוֹן שֶׁמֵּת--אִם הִנִּיחַ בֵּן זָכָר--הֲרֵי הָעֶבֶד עוֹבֵד אֶת הַבֵּן עַד סוֹף הַשֵּׁשׁ, אוֹ עַד סוֹף הַשָּׁנִים שֶׁמָּכַר עַצְמוֹ לָהֶן, אוֹ עַד שֶׁיִּפְגַּע בּוֹ יוֹבֵל, אוֹ עַד שֶׁיִּגָּרַע פִּדְיוֹנוֹ וְיִתֵּן הַשְּׁאָר.</P>

<P><B>ב,טו</B>  אֲבָל אִם לֹא הִנִּיחַ בֵּן זָכָר--הֲרֵי זֶה יֵצֵא לְחֵרוּת, וְאֵינוּ עוֹבֵד אֶת הַבַּת וְלֹא אֶת הָאָח; וְאֵין צָרִיךְ לוֹמַר שְׁאֵינוּ עוֹבֵד שְׁאָר הַיּוֹרְשִׁין.  וְהַנִּמְכָּר לְגֵר צֶדֶק, אוֹ לַגּוֹי--אַפִלּוּ הַבֵּן אֵינוּ עוֹבֵד; אֵלָא כֵּיוָן שֶׁמֵּת הָאָדוֹן, יֵצֵא לְחֵרוּת.</P>

<P><B>ב,טז</B>  נִמְצֵאתָ אוֹמֵר שֶׁעֶבֶד עִבְרִי נִקְנֶה בַּכֶּסֶף, אוֹ בַּשְּׁטָר.  וְקוֹנֶה אֶת עַצְמוֹ בַּחֲמִשָּׁה דְּבָרִים--בַּשָּׁנִים, אוֹ בַּיּוֹבֵל, אוֹ בְּגִרְעוֹן כֶּסֶף, אוֹ בִּשְׁטָר שִׁחְרוּר, אוֹ בְּמִיתַת הָאָדוֹן בְּלֹא בֵּן; וּבַגּוֹי אוֹ בַּגֵּר, אַפִלּוּ הִנִּיחַ בֵּן.</P>

<P><B>ב,יז</B>  מִצְוָה לוֹמַר לוֹ צֵא בְּשָׁעַת יְצִיאָתוֹ, וְאַף עַל פִּי שְׁאִם לֹא יֹאמַר לוֹ, הֲרֵי הוּא יוֹצֶא בְּחִנָּם, וְאֵינוּ צָרִיךְ שְׁטָר.  אַפִלּוּ חָלָה וְהוֹצִיא עָלָיו רִבּוֹ הוֹצָאוֹת--אֵינוּ חַיָּב לוֹ כְּלוּם, שֶׁנֶּאֱמָר "יֵצֵא לַחָפְשִׁי, חִנָּם" (שמות כא,ב).
<BR> </P>

<H2>הִלְכּוֹת עֲבָדִים פֵּרֶק ג</H2>

<P><B>ג,א</B>  כָּל עֶבֶד עִבְרִי--הֲרֵי הָאָדוֹן חַיָּב בִּמְזוֹנוֹת אִשְׁתּוֹ הַנְּשׂוּאָה, לֹא אֲרוּסָה וְשׁוֹמֶרֶת יָבָם:  וְהוּא, שֶׁתִּהְיֶה מֻתֶּרֶת לוֹ.  אֲבָל אִם הָיְתָה מֵאִסּוּרֵי לָאוִין, אַפִלּוּ שְׁנִיָּה--אֵינוּ חַיָּב בִּמְזוֹנוֹתֶיהָ:  שֶׁנֶּאֱמָר "אִשְׁתּוֹ עִמּוֹ" (שמות כא,ג), אִשָּׁה הָרְאוּיָה לַעֲמֹד עִמּוֹ.  וְכֵן חַיָּב בִּמְזוֹן בָּנָיו וּבְנוֹתָיו.</P>

<P><B>ג,ב</B>  בִּמְכָרוּהוּ בֵּית דִּין נֶאֱמָר "אִם-בַּעַל אִשָּׁה הוּא, וְיָצְאָה אִשְׁתּוֹ עִמּוֹ" (שמות כא,ג).  וְכִי תַּעֲלֶה עַל דַּעְתָּךְ שֶׁכֵּיוָן שֶׁנִּקְנָה זֶה, נִשְׁתַּעְבְּדָה אִשְׁתּוֹ; אֵלָא לֹא בָא לְלַמַּד אֵלָא שֶׁהָאָדוֹן חַיָּב בִּמְזוֹנוֹתֶיהָ.  וּבַמּוֹכֵר עַצְמוֹ נֶאֱמָר "וְיָצָא, מֵעִמָּךְ--הוּא, וּבָנָיו עִמּוֹ" (ויקרא כה,מא); וּבַנִּמְכָּר לַגּוֹי נֶאֱמָר "וְיָצָא בִּשְׁנַת הַיֹּבֵל, הוּא וּבָנָיו עִמּוֹ" (ויקרא כה,נד).</P>

<P><B>ג,ג</B>  אֶחָד אִשָּׁה וּבָנִים שֶׁהָיוּ לוֹ בְּשָׁעַת מְכִירָה, אוֹ אִשָּׁה וּבָנִים שֶׁהָיוּ לוֹ אַחַר מְכִירָתוֹ:  וְהוּא, שֶׁיִּקָּחֶנָּה מִדַּעַת הָאָדוֹן; אֲבָל אִם לְקָחָהּ שֶׁלֹּא מִדַּעַת רִבּוֹ, אֵינוּ חַיָּב בִּמְזוֹנוֹתֶיהָ.</P>

<P><B>ג,ד</B>  [ב] אַף עַל פִּי שֶׁהָאָדוֹן חַיָּב בִּמְזוֹנוֹת אִשְׁתּוֹ וּבָנָיו, אֵין לוֹ בְּמַעֲשֵׂה יְדֵיהֶם כְּלוּם, אֵלָא הֲרֵי מַעֲשֶׂה יְדֵי הָאִשָּׁה וּמְצִיאָתָהּ, לְבַעְלָהּ.  וְכָל שֶׁזּוֹכֶה הַבַּעַל בְּאִשְׁתּוֹ--זוֹכֶה זֶה, אַף עַל פִּי שְׁהוּא עֶבֶד עִבְרִי.</P>

<P><B>ג,ה</B>  [ג] מִי שֶׁמְּכָרוּהוּ בֵּית דִּין, יֵשׁ לְרִבּוֹ לִתֵּן לוֹ שִׁפְחָה כְּנַעֲנִית:  בֵּין הָאָדוֹן, בֵּין בְּנוֹ שֶׁלָּאָדוֹן אִם מֵת אָבִיו--הֲרֵי זֶה נוֹתֵן לוֹ שִׁפְחָה כְּנַעֲנִית, וְכוֹפֵהוּ עַל זֶה כְּדֵי שֶׁיּוֹלִיד לוֹ מִמֶּנָּה עֲבָדִים.  וַהֲרֵי הִיא מֻתֶּרֶת לוֹ כָּל יְמֵי עַבְדוּתוֹ, שֶׁנֶּאֱמָר "אִם-אֲדֹנָיו יִתֶּן-לוֹ אִשָּׁה . . ." (שמות כא,ד).  וְהַמּוֹכֵר עַצְמוֹ, אָסוּר בְּשִׁפְחָה כְּנַעֲנִית כִּשְׁאָר כָּל יִשְׂרָאֵל.</P>

<P><B>ג,ו</B>  [ד] אֵין עֶבֶד עִבְרִי מֻתָּר בְּשִׁפְחָה כְּנַעֲנִית, עַד שֶׁתִּהְיֶה לוֹ אִשָּׁה יִשְׂרְאֵלִית וּבָנִים, אֲבָל אִם אֵין לוֹ אִשָּׁה וּבָנִים, אֵין רִבּוֹ מוֹסֵר לוֹ שִׁפְחָה כְּנַעֲנִית; וְדָבָר זֶה, קַבָּלָה הוּא.  אַפִלּוּ הָיָה הַנִּמְכָּר כּוֹהֵן--הֲרֵי זֶה מֻתָּר בְּשִׁפְחָה כְּנַעֲנִית כָּל יְמֵי עַבְדוּתוֹ, [ה] אִם הָיוּ לוֹ אִשָּׁה וּבָנִים.</P>

<P><B>ג,ז</B>  אַף עַל פִּי שֶׁמָּסַר לוֹ רִבּוֹ שִׁפְחָה כְּנַעֲנִית, אֵינוּ יָכוֹל לְהַפְרִישׁוֹ מֵאִשְׁתּוֹ וּבָנָיו--שֶׁנֶּאֱמָר "אִשְׁתּוֹ עִמּוֹ" (שמות כא,ג).  וְאֵינוּ יָכוֹל לִתֵּן לוֹ שְׁתֵּי שְׁפָחוֹת; וְלֹא לִתֵּן שִׁפְחָה אַחַת לִשְׁנֵי עֲבָדָיו הָעִבְרִיִּים כְּדֶרֶךְ שֶׁנּוֹתֵן לַכְּנַעֲנִיִּים, שֶׁנֶּאֱמָר "יִתֶּן-לוֹ אִשָּׁה" (שמות כא,ד).</P>

<P><B>ג,ח</B>  נִרְצָע שֶׁמָּסַר לוֹ רִבּוֹ שִׁפְחָה כְּנַעֲנִית, וְהִגִּיעַ יוֹבֵל, וְהָיָה רִבּוֹ מְסָרֵב בּוֹ לָצֵאת וְאֵינוּ רוֹצֶה לָצֵאת, וְחָבַל בּוֹ--פָּטוּר, שֶׁהֲרֵי נֶאֱסַר בַּשִּׁפְחָה.</P>

<P><B>ג,ט</B>  [ו] הַמּוֹכֵר עַצְמוֹ, אֵינוּ נִרְצָע.  אֲבָל מְכָרוּהוּ בֵּית דִּין, וְעָבַד שֵׁשׁ, וְלֹא רָצָה לָצֵאת--הֲרֵי זֶה נִרְצָע; וְעוֹבֵד עַד שְׁנַת הַיּוֹבֵל, אוֹ עַד שֶׁיָּמוּת הָאָדוֹן.</P>

<P><B>ג,י</B>  [ז] אַף עַל פִּי שֶׁהִנִּיחַ בֵּן, אֵין הַנִּרְצָע עוֹבֵד אֶת הַבֵּן:  מִפִּי הַשְּׁמוּעָה לָמְדוּ "וַעֲבָדוֹ" (שמות כא,ו), וְלֹא לִבְנוֹ; "לְעֹלָם" (שם), לְעוֹלָמוֹ שֶׁלַּיּוֹבֵל.  נִמְצֵאתָ לָמֵד שֶׁהַנִּרְצָע, אֵינוּ קוֹנֶה אֶת עַצְמוֹ אֵלָא בַּיּוֹבֵל אוֹ בְּמִיתַת הָאָדוֹן.</P>

<P><B>ג,יא</B>  [ח] עֶבֶד עִבְרִי כּוֹהֵן--אֵינוּ נִרְצָע, מִפְּנֵי שֶׁנַּעֲשֶׂה בַּעַל מוּם.  וַהֲרֵי הוּא אוֹמֵר "וְשָׁב, אֶל-מִשְׁפַּחְתּוֹ" (ויקרא כה,מא), לַחֲזָקָה שֶׁהָיָה בָּהּ; וְאֵינוּ שָׁב לַשְּׂרָרָה שֶׁהָיָה בָּהּ.</P>

<P><B>ג,יב</B>  [ט] כֵּיצַד רוֹצְעִין:  מְבִיאוֹ לְבֵית דִּין שֶׁלִּשְׁלוֹשָׁה, וְאוֹמֵר דְּבָרָיו בִּפְנֵיהֶם; וּמַגִּישׁוֹ בְּסוֹף שֵׁשׁ אֶל הַדֶּלֶת אוֹ אֶל הַמְּזוּזָה, כִּשְׁהֶן עוֹמְדִין, בֵּין דֶּלֶת וּמְזוּזָה שֶׁלָּאָדוֹן, בֵּין שֶׁלְּכָל אָדָם; וְנוֹקֵב אֶת אָזְנוֹ הַיְּמָנִית בְּגֹבַהּ שֶׁלָּאֹזֶן בְּמַרְצֵעַ שֶׁלְּמַתֶּכֶת, עַד שֶׁיַּגִּיעַ לַדֶּלֶת--שֶׁנֶּאֱמָר "וְנָתַתָּה בְאָזְנוֹ וּבַדֶּלֶת" (דברים טו,יז).  וְלֹא נֶאֱמָר "מְזוּזָה" (שמות כא,ו) אֵלָא שֶׁיִּהְיֶה עוֹמֵד, בֵּין אֵצֶל דֶּלֶת בֵּין אֵצֶל מְזוּזָה.  וּמַה מְזוּזָה כִּשְׁהִיא עוֹמֶדֶת, אַף דֶּלֶת כִּשְׁהִיא עוֹמֶדֶת; אֲבָל הָרְצִיעָה בַּדֶּלֶת, אַף עַל פִּי שְׁאֵין שָׁם מְזוּזָה.</P>

<P><B>ג,יג</B>  הָאָדוֹן הוּא שֶׁרוֹצֵעַ בְּעַצְמוֹ, שֶׁנֶּאֱמָר "וְרָצַע אֲדֹנָיו" (שמות כא,ו)--לֹא בְּנוֹ, וְלֹא שְׁלוּחוֹ, וְלֹא שְׁלוּחַ בֵּית דִּין.  וְאֵין רוֹצְעִין שְׁנֵי עֲבָדִים כְּאֶחָד, שְׁאֵין עוֹשִׂין מִצְווֹת חֲבִלּוֹת חֲבִלּוֹת.</P>

<P><B>ג,יד</B>  [י] "וְאִם-אָמֹר יֹאמַר" (שמות כא,ה)--עַד שֶׁיֹּאמַר, וְיִשְׁנֶה.  "הָעֶבֶד" (שם)--עַד שֶׁיֹּאמַר, כִּשְׁהוּא עֶבֶד; אֲבָל אִם אָמַר אַחַר שֵׁשׁ, אֵינוּ נִרְצָע:  עַד שֶׁיֹּאמַר וְיִשְׁנֶה בְּסוֹף שֵׁשׁ, בִּתְחִלַּת פְּרוּטָה אַחֲרוֹנָה.  כֵּיצַד:  כְּגוֹן שֶׁנִּשְׁאָר מִן הַיּוֹם כְּדֵי שׁוֹוֶה פְּרוּטָה מִדְּמֵי מְכִירָתוֹ, אוֹ יָתֵר מְעַט; אֲבָל אִם נִשְׁאָר פָּחוּת מִפְּרוּטָה, הֲרֵי זֶה כְּאוֹמֵר אַחַר שֵׁשׁ.</P>

<P><B>ג,טו</B>  [יא] הָיְתָה לָעֶבֶד אִשָּׁה שִׁפְחָה כְּנַעֲנִית, וְלוֹ מִמֶּנָּה בָּנִים, וּלְרִבּוֹ אֵין אִשָּׁה וּבָנִים--אֵינוּ נִרְצָע, שֶׁנֶּאֱמָר "כִּי אֲהֵבְךָ וְאֶת-בֵּיתֶךָ" (דברים טו,טז).  לְרִבּוֹ אִשָּׁה וּבָנִים, וְלוֹ אֵין אִשָּׁה וּבָנִים--אֵינוּ נִרְצָע, שֶׁנֶּאֱמָר "אָהַבְתִּי אֶת-אֲדֹנִי, אֶת-אִשְׁתִּי וְאֶת-בָּנָי" (שמות כא,ה).  הוּא אוֹהֵב אֶת רִבּוֹ, וְרִבּוֹ אֵינוּ אוֹהֲבוֹ--אֵינוּ נִרְצָע, שֶׁנֶּאֱמָר "כִּי-טוֹב לוֹ עִמָּךְ" (דברים טו,טז).  רִבּוֹ אוֹהֲבוֹ, וְהוּא אֵינוּ אוֹהֵב אֶת רִבּוֹ--אֵינוּ נִרְצָע, שֶׁנֶּאֱמָר "כִּי אֲהֵבְךָ".  הוּא חוֹלֶה וְרִבּוֹ אֵינוּ חוֹלֶה, רִבּוֹ חוֹלֶה וְהוּא אֵינוּ חוֹלֶה, אוֹ שֶׁהָיוּ שְׁנֵיהֶם חוֹלִים--אֵינוּ נִרְצָע:  שֶׁנֶּאֱמָר "כִּי-טוֹב לוֹ עִמָּךְ", עַד שֶׁיִּהְיוּ שְׁנֵיהֶם בְּטוֹבָה.</P>

<P><B>ג,טז</B>  [יב] מַה בֵּין מוֹכֵר עַצְמוֹ, לִמְכָרוּהוּ בֵּית דִּין:  מוֹכֵר עַצְמוֹ, אֵינוּ נִרְצָע; וּמְכָרוּהוּ בֵּית דִּין, נִרְצָע.  מוֹכֵר עַצְמוֹ, אָסוּר בְּשִׁפְחָה כְּנַעֲנִית; וּמְכָרוּהוּ בֵּית דִּין, רִבּוֹ מוֹסֵר לוֹ שִׁפְחָה כְּנַעֲנִית.  מוֹכֵר עַצְמוֹ, נִמְכָּר לַגּוֹי; וּמְכָרוּהוּ בֵּית דִּין, אֵינוּ נִמְכָּר אֵלָא לְיִשְׂרָאֵל--שֶׁנֶּאֱמָר "כִּי-יִמָּכֵר לְךָ אָחִיךָ" (דברים טו,יב), אֵין בֵּית דִּין מוֹכְרִין אוֹתוֹ אֵלָא לָךְ.  מוֹכֵר עַצְמוֹ, נִמְכָּר לְשֵׁשׁ וְיָתֵר עַל שֵׁשׁ; מְכָרוּהוּ בֵּית דִּין, אֵינוּ נִמְכָּר אֵלָא לְשֵׁשׁ.  מוֹכֵר עַצְמוֹ, אֵין מַעְנִיקִין לוֹ; מְכָרוּהוּ בֵּית דִּין, מַעְנִיקִין לוֹ.</P>

<P><B>ג,יז</B>  [יג] מִפִּי הַשְּׁמוּעָה, לָמְדוּ שְׁאֵין הָאִשָּׁה נִרְצַעַת; וְכֵן יֵרָאֶה מֵעִנְיַן הַכָּתוּב, שֶׁהֲרֵי הוּא אוֹמֵר בַּנִּרְצָע "אָהַבְתִּי אֶת-אֲדֹנִי, אֶת-אִשְׁתִּי וְאֶת-בָּנָי" (שמות כא,ה).  וּמַה הוּא זֶה שֶׁנֶּאֱמָר "וְאַף לַאֲמָתְךָ, תַּעֲשֶׂה-כֵּן" (דברים טו,יז), לְהַעְנִיק--שֶׁכְּשֵׁם שֶׁמִּצְוַת עֲשֵׂה לְהַעְנִיק עֶבֶד עִבְרִי, כָּךְ מַעְנִיק אָמָה עִבְרִיָּה.</P>

<P><B>ג,יח</B>  [יד] כָּל הַמְּשַׁלֵּחַ עַבְדּוֹ וַאֲמָתוֹ רֵיקָם--עוֹבֵר בְּלֹא תַעֲשֶׂה, שֶׁנֶּאֱמָר "לֹא תְשַׁלְּחֶנּוּ, רֵיקָם" (דברים טו,יג); וַהֲרֵי הַכָּתוּב נִתְּקוֹ לַעֲשֵׂה, שֶׁנֶּאֱמָר "הַעֲנֵיק תַּעֲנִיק, לוֹ" (דברים טו,יד).  אֶחָד הַיּוֹצֶא בְּסוֹף שֵׁשׁ, אוֹ שֶׁיָּצָא בַּיּוֹבֵל, אוֹ בְּמִיתַת אָדוֹן, וְכֵן אָמָה עִבְרִיָּה שֶׁיָּצַאת בְּאֶחָד מִכָּל אֵלּוּ, אוֹ בְּסִימָנִין--הֲרֵי אֵלּוּ מַעְנִיקִין לָהֶם.  אֲבָל הַיּוֹצְאִין בְּגִרְעוֹן כֶּסֶף, אֵין מַעְנִיקִין לָהֶם:  שֶׁנֶּאֱמָר "וְכִי-תְשַׁלְּחֶנּוּ חָפְשִׁי, מֵעִמָּךְ" (דברים טו,יג), וְזֶה לֹא שִׁלְּחוֹ חָפְשִׁי, אֵלָא הָעֶבֶד נָתַן שְׁאָר הַדָּמִים שֶׁנִּשְׁאָר לוֹ לַעֲבֹד בָּהֶן, וְאַחַר כָּךְ יָצָא.</P>

<P><B>ג,יט</B>  "הַעֲנֵיק תַּעֲנִיק, לוֹ, מִצֹּאנְךָ, מִגָּרְנְךָ וּמִיִּקְבֶךָ" (ראה דברים טו,יד)--כְּעִנְיַן צֹאן גֹּרֶן וְיֶקֶב, דְּבָרִים שֶׁיֵּשׁ בָּהֶם בְּרָכָה מֵחֲמַת עַצְמָן הוּא שֶׁחַיָּב לְהַעְנִיק לוֹ מֵהֶם; אֲבָל הַכְּסָפִים וְהַבְּגָדִים, אֵינוּ חַיָּב לִתֵּן לוֹ מֵהֶם.</P>

<P><B>ג,כ</B>  וְכַמָּה נוֹתֵן לוֹ--אֵין פָּחוּת מִשּׁוֹוֶה שְׁלוֹשִׁים סֶלַע, בֵּין מִמִּין אֶחָד בֵּין מִמִּינִין הַרְבֵּה, כִּשְׁלוֹשִׁים שֶׁלִּקְנַס הָעֶבֶד, שֶׁנֶּאֱמָר בּוֹ "יִתֵּן לַאדֹנָיו" (שמות כא,לב).  בֵּין שֶׁנִּתְבָּרַךְ הַבַּיִת בִּגְלָלוֹ, בֵּין שֶׁלֹּא נִתְבָּרַךְ--שֶׁנֶּאֱמָר "הַעֲנֵיק תַּעֲנִיק, לוֹ" (דברים טו,יד), מִכָּל מָקוֹם.  אִם כֵּן לָמָּה נֶאֱמָר "אֲשֶׁר בֵּרַכְךָ" (שם), הַכֹּל לְפִי הַבְּרָכָה תֶּן לוֹ.  [טו] בָּרַח וּפָגַע בּוֹ יוֹבֵל כִּשְׁהוּא בּוֹרֵחַ, וְיָצָא לְחֵרוּת--אֵינוּ חַיָּב לְהַעְנִיקוֹ:  שֶׁנֶּאֱמָר "וְכִי-תְשַׁלְּחֶנּוּ חָפְשִׁי, מֵעִמָּךְ" (דברים טו,יג).</P>

<P><B>ג,כא</B>  עֲנָק עֶבֶד עִבְרִי--לְעַצְמוֹ, וְאֵין בַּעַל חוֹבוֹ גּוֹבֶה מִמֶּנּוּ.  וַעֲנָק אָמָה עִבְרִיָּה, וְכֵן מְצִיאָתָהּ--שֶׁלְּאָבִיהָ; וְאִם מֵת אָבִיהָ קֹדֶם שֶׁיָּבוֹאוּ לְיָדוֹ--הֲרֵי הֶן שֶׁלְּעַצְמָהּ, וְאֵין לְאַחֶיהָ בָּהֶם כְּלוּם:  שְׁאֵין אָדָם מוֹרִישׁ זְכוּת שֶׁיֵּשׁ לוֹ בְּבִתּוֹ לִבְנוֹ.
<BR> </P>

<H2>הִלְכּוֹת עֲבָדִים פֵּרֶק ד</H2>

<P><B>ד,א</B>  אָמָה עִבְרִיָּה, הִיא הַקְּטַנָּה שֶׁמְּכָרָהּ אָבִיהָ; וּמִשֶּׁתָּבִיא שְׁתֵּי שְׂעָרוֹת אַחַר שְׁתֵּים עֶשְׂרֵה שָׁנָה, וְתֵעָשֶׂה נַעֲרָה--אֵינוּ יָכוֹל לְמָכְרָהּ, אַף עַל פִּי שֶׁעֲדַיִן יֵשׁ לוֹ בָּהּ רְשׁוּת, וְיֵשׁ לוֹ לְקַדְּשָׁהּ לְכָל מִי שֶׁיִּרְצֶה.</P>

<P><B>ד,ב</B>  אַף הַקְּטַנָּה שְׁהִיא אַיְלוֹנִית בְּסִימָנֶיהָ, וְאֵינָהּ רְאוּיָה לַהֲבָאַת שְׁתֵּי שְׂעָרוֹת--יֵשׁ לְאָבִיהָ לְמָכְרָהּ כָּל זְמָן שְׁהִיא קְטַנָּה.  אֲבָל הַטֻּמְטוֹם וְהָאַנְדְּרֻגִּינוֹס--אֵינוּ נִמְכָּר לֹא בְּדִין עֶבֶד עִבְרִי, וְלֹא בְּדִין אָמָה עִבְרִיָּה.</P>

<P><B>ד,ג</B>  [ב] אֵין הָאָב רַשָּׁאי לִמְכֹּר אֶת בִּתּוֹ אֵלָא אִם כֵּן הִעְנִי, וְלֹא נִשְׁאַר לוֹ כְּלוּם--לֹא קַרְקָע, וְלֹא מִטַּלְטְלִין, וְאַפִלּוּ כְּסוּת שֶׁעָלָיו; וְאַף עַל פִּי כֵן כּוֹפִין אֶת הָאָב לִפְדּוֹתָהּ אַחַר שֶׁמְּכָרָהּ, מִשּׁוֹם פְּגָם מִשְׁפָּחָה.  בָּרַח הָאָב, אוֹ שֶׁמֵּת, אוֹ שֶׁלֹּא הָיָה לוֹ לִפְדּוֹתָהּ--הֲרֵי זוֹ עוֹבֶדֶת עַד שֶׁתֵּצֵא.</P>

<P><B>ד,ד</B>  [ג] אַמָּה עִבְרִיָּה נִקְנֵית בַּכֶּסֶף אוֹ בְּשׁוֹוֶה כֶּסֶף, וּבַשְּׁטָר.  וְאֵינָהּ נִקְנֵית בִּפְרוּטָה, מִפְּנֵי שֶׁצָּרִיךְ לִקְנוֹתָהּ בְּדָמִים שֶׁרְאוּיִין לְגֵרָעוֹן, כְּדֵי שֶׁתִּגְרַע פִּדְיוֹנָהּ וְתֵצֵא.</P>

<P><B>ד,ה</B>  כֵּיצַד בַּשְּׁטָר--כּוֹתֵב לוֹ עַל הַנְּיָר אוֹ עַל הַחֶרֶס בִּתִּי מְכוּרָה לָךְ, בִּתִּי קְנוּיָה לָךְ, וְנוֹתֵן בְּיַד הָאָדוֹן; וּשְׁטָר אָמָה עִבְרִיָּה, הָאָב כּוֹתְבוֹ.</P>

<P><B>ד,ו</B>  [ד] אָמָה עִבְרִיָּה עוֹבֶדֶת שֵׁשׁ שָׁנִים כְּעֶבֶד שֶׁמְּכָרוּהוּ בֵּית דִּין, שֶׁנֶּאֱמָר "כִּי-יִמָּכֵר לְךָ אָחִיךָ הָעִבְרִי, אוֹ הָעִבְרִיָּה" (דברים טו,יב); וְיוֹצְאָה בִּתְחִלַּת שֶׁבַע.  וְאִם פָּגַע בָּהּ יוֹבֵל בְּתוֹךְ שֵׁשׁ, יוֹצְאָה חִנָּם כָּעֶבֶד.  וְאִם מֵת הָאָדוֹן--אַף עַל פִּי שֶׁהִנִּיחַ בֵּן, יוֹצְאָה חִנָּם כַּנִּרְצָע:  שֶׁנֶּאֱמָר "וְאַף לַאֲמָתְךָ, תַּעֲשֶׂה-כֵּן" (דברים טו,יז).</P>

<P><B>ד,ז</B>  וְכֵן מְגָרַעַת פִּדְיוֹנָהּ, וְיוֹצְאָה; וְאִם כָּתַב לָהּ שְׁטָר שִׁחְרוּר, וּמָחַל עַל הַשְּׁאָר--יוֹצְאָה חִנָּם כָּעֶבֶד.</P>

<P><B>ד,ח</B>  [ה] יְתֵרָה אָמָה עִבְרִיָּה, שְׁהִיא יוֹצְאָה בְּסִימָנִין.  כֵּיצַד:  כֵּיוָן שֶׁהֵבִיאָה סִימָנִין, וְנַעֲשָׂת נַעֲרָה--יוֹצְאָה לְחֵרוּת בְּלֹא כֶּסֶף.  אַפִלּוּ הֵבִיאָה סִימָנִין מֵאַחַר יוֹם שֶׁלְּקָחָהּ--הֲרֵי זוֹ יוֹצְאָה לְחֵרוּת, שֶׁנֶּאֱמָר "וְיָצְאָה חִנָּם" (שמות כא,יא):  רִבָּה לָהּ הַכָּתוּב יְצִיאָה אַחֶרֶת בְּחִנָּם, יָתֵר עַל הָעֶבֶד; וּמִפִּי הַשְּׁמוּעָה לָמְדוּ שְׁהִיא הֲבָאַת סִימָנֵי נַעְרוּת, וְתַחְזֹר לִרְשׁוּת אָבִיהָ, עַד שֶׁתִּבְגֹּר, וְתֵצֵא מֵרְשׁוּת אָבִיהָ.</P>

<P><B>ד,ט</B>  הָיְתָה הַבַּת אַיְלוֹנִית שְׁאֵין לָהּ יְמֵי נַעְרוּת, אֵלָא יוֹצְאָה מִקַּטְנוּתָהּ לַבְּגָר--כֵּיוָן שֶׁבָּגְרָה, תֵּצֵא לְחֵרוּת.</P>

<P><B>ד,י</B>  [ו] אֵין אָמָה עִבְרִיָּה יוֹצְאָה בְּרָאשֵׁי אֵבָרִים, שֶׁנֶּאֱמָר "לֹא תֵצֵא, כְּצֵאת הָעֲבָדִים" (שמות כא,ז).  וְכֵן עֶבֶד עִבְרִי--אִם הִפִּיל לוֹ שִׁנּוֹ אוֹ סִמָּה לוֹ עֵינוֹ, מְשַׁלֵּם לוֹ כְּדִין הַחוֹבֵל בַּחֲבֵרוֹ כְּמוֹ שֶׁבֵּאַרְנוּ בְּהִלְכּוֹת חוֹבֵל.</P>

<P><B>ד,יא</B>  נִמְצֵאתָ לָמֵד שֶׁאָמָה עִבְרִיָּה נִקְנֵית בִּשְׁנֵי דְּבָרִים--בַּכֶּסֶף, אוֹ בַּשְּׁטָר; וְקוֹנָה עַצְמָהּ בְּשִׁשָּׁה דְּבָרִים--בַּשָּׁנִים, וּבַיּוֹבֵל, וּבְגִרְעוֹן כֶּסֶף, וּבִשְׁטָר שִׁחְרוּר, וּבְמִיתַת אָדוֹן, וּבְסִימָנִין.</P>

<P><B>ד,יב</B>  [ז] יֵעַד אוֹתָהּ הָאָדוֹן לְעַצְמוֹ, אוֹ לִבְנוֹ--הֲרֵי הִיא כִּשְׁאָר הָאֲרוּסוֹת, וְאֵינָהּ יוֹצְאָה בְּאֶחָד מִכָּל אֵלּוּ, אֵלָא בְּמִיתַת הַבַּעַל, אוֹ בְּגֶט; וּמִצְוַת יֵעוּד קוֹדֶמֶת לְמִצְוַת פְּדִיָּה.</P>

<P><B>ד,יג</B>  כֵּיצַד מִצְוַת יֵעוּד--אוֹמֵר לָהּ בִּפְנֵי שְׁנַיִם הֲרֵי אַתְּ מְקֻדֶּשֶׁת לִי, הֲרֵי אַתְּ מְאֹרֶסֶת לִי, הֲרֵי אַתְּ לִי לְאִשָּׁה:  אַפִלּוּ בְּסוֹף שֵׁשׁ סָמוּךְ לִשְׁקִיעַת הַחַמָּה.  וְאֵינוּ צָרִיךְ לִתֵּן לָהּ כְּלוּם, שֶׁמָּעוֹת הָרִאשׁוֹנוֹת לְקִדּוּשִׁין נִתְּנוּ.  וְנוֹהֵג בָּהּ מִנְהַג אִישׁוּת, לֹא מִנְהַג שִׁפְחוּת.  וְאֵינוּ מְיַעֵד שְׁתַּיִם כְּאַחַת, שֶׁנֶּאֱמָר "יְעָדָהּ" (שמות כא,ח).</P>

<P><B>ד,יד</B>  וְכֵיצַד מְיַעֲדָהּ לִבְנוֹ:  אִם הָיָה בְּנוֹ גָּדוֹל, וְנָתַן רְשׁוּת לְאָבִיו לְיַעֲדָהּ לוֹ--הֲרֵי הָאָב אוֹמֵר לָהּ בִּפְנֵי שְׁנַיִם, הֲרֵי אַתְּ מְקֻדֶּשֶׁת לִבְנִי.</P>

<P><B>ד,טו</B>  [ח] אֵין הָאָדוֹן מְיַעֵד אָמָה עִבְרִיָּה לֹא לוֹ וְלֹא לִבְנוֹ, אֵלָא מִדַּעְתָּהּ:  אַף עַל פִּי שֶׁכְּבָר קִבַּל אָבִיהָ מָעוֹתֶיהָ, הֲרֵי הוּא אוֹמֵר "יְעָדָהּ" (שמות כא,ח), מִדַּעְתָּהּ.  וְאִם מֵת הָאָדוֹן--אֵין בְּנוֹ יָכוֹל לְיַעֲדָהּ לוֹ, שֶׁהֲרֵי יָצַאת לְחֵרוּת בְּמִיתַת הָאָדוֹן.</P>

<P><B>ד,טז</B>  [ט] הַיֵּעוּד כָּאֵרוּסִין, וְאֵינוּ כַּנִּשּׂוּאִין; לְפִיכָּךְ אֵינוּ מִטַּמֵּא לָהּ, וְלֹא יוֹרְשָׁהּ, וְלֹא מֵפֵר נְדָרֶיהָ--עַד שֶׁתִּכָּנֵס לַחֻפָּה.</P>

<P><B>ד,יז</B>  "וְאִם-שְׁלָשׁ-אֵלֶּה--לֹא יַעֲשֶׂה, לָהּ" (שמות כא,יא)--לֹא יֵעֲדָהּ לוֹ, וְלֹא יֵעֲדָהּ לִבְנוֹ, וְלֹא נִפְדֵּית בְּגִרְעוֹן כֶּסֶף; וְיָצְאָה חִנָּם בַּהֲבָאַת סִימָנִין כְּמוֹ שֶׁבֵּאַרְנוּ, [י] יָתֵר עַל אוֹתָן הַדְּרָכִים שֶׁקּוֹנָה בָּהֶן עַצְמָהּ כְּעֶבֶד עִבְרִי.</P>

<P><B>ד,יח</B>  אֵין הָאָדוֹן יָכוֹל לִמְכֹּר אָמָה עִבְרִיָּה, וְלֹא לִתְּנָהּ לְאִישׁ אַחֵר, בֵּין רָחוֹק, בֵּין קָרוֹב.  וְאִם מָכַר אוֹ נָתַן--לֹא עָשָׂה כְּלוּם, שֶׁנֶּאֱמָר "לְעַם נָכְרִי לֹא-יִמְשֹׁל לְמָכְרָהּ, בְּבִגְדוֹ-בָהּ" (שמות כא,ח).  וְכֵן עֶבֶד עִבְרִי--אֵינוּ יָכוֹל לְמָכְרוֹ לְאַחֵר, וְלֹא לִתְּנוֹ.  וְיֵרָאֶה לִי שֶׁלֹּא הֻצְרַךְ הַכָּתוּב לֶאֱסֹר דָּבָר זֶה בְּאָמָה, אֵלָא מִפְּנֵי שֶׁיֵּשׁ לוֹ לְיַעֲדָהּ לִבְנוֹ; לְכָּךְ נֶאֱמָר "לְעַם נָכְרִי לֹא-יִמְשֹׁל לְמָכְרָהּ".</P>

<P><B>ד,יט</B>  [יא] אֵין אָמָה עִבְרִיָּה נִמְכֶּרֶת אֵלָא לְמִי שֶׁיֵּשׁ לָהּ עָלָיו אוֹ עַל בְּנוֹ קִדּוּשִׁין, כְּדֵי שֶׁתִּהְיֶה רְאוּיָה לְיֵעוּד.  כֵּיצַד:  מוֹכֵר אָדָם אֶת בִּתּוֹ לְאָבִיו--שֶׁאַף עַל פִּי שְׁאֵין הָאָדוֹן יָכוֹל לְיַעֲדָהּ לוֹ, רְאוּיָה הִיא לִבְנוֹ:  שֶׁהֲרֵי הָאָמָה בַּת אָחִיו.  אֲבָל אֵינוּ יָכוֹל לִמְכֹּר אֶת בִּתּוֹ לִבְנוֹ--מִפְּנֵי שְׁאֵינָהּ רְאוּיָה לָאָדוֹן, שֶׁהֲרֵי הִיא אֲחוֹתוֹ, וְלֹא לִבְנוֹ, מִפְּנֵי שְׁהִיא אֲחוֹת אָבִיו.</P>

<P><B>ד,כ</B>  [יב] יֵשׁ לָאָדָם לִמְכֹּר אֶת בִּתּוֹ לַפְּסוּלִין, כְּגוֹן אַלְמָנָה לְכוֹהֵן גָּדוֹל, גְּרוּשָׁה וַחֲלוּצָה לְכוֹהֵן הִדְיוֹט:  שֶׁאַף עַל פִּי שְׁהֶן בְּלָאו, קִדּוּשִׁין תּוֹפְסִין בָּהֶן.</P>

<P><B>ד,כא</B>  [יג] הַמְּקַדֵּשׁ בִּתּוֹ כִּשְׁהִיא קְטַנָּה, וְנִתְאַלְמְנָה אוֹ נִתְגָּרְשָׁה--אֵינוּ יָכוֹל לְמָכְרָהּ, שְׁאֵין אָדָם יָכוֹל לִמְכֹּר אֶת בִּתּוֹ לְשִׁפְחוּת אַחַר אִישׁוּת; אֲבָל מוֹכְרָהּ לְשִׁפְחוּת אַחַר שִׁפְחוּת.</P>

<P><B>ד,כב</B>  כֵּיצַד:  מְכָרָהּ לְשִׁפְחוּת תְּחִלָּה, וְיֵעַד אוֹתָהּ הָאָדוֹן, וּמֵת הָאָדוֹן אוֹ גֵּרְשָׁהּ וְחָזְרָה לִרְשׁוּת הָאָב כִּשְׁהִיא קְטַנָּה--הֲרֵי הָאָב מוֹכְרָהּ פַּעַם שְׁנִיָּה, אַפִלּוּ לְכוֹהֵן גָּדוֹל.  וְכֵן אִם נָפְלָה לִפְנֵי יָבָם מִן הַיֵּעוּד, וְחָלַץ לָהּ--אַף עַל פִּי שְׁהִיא חֲלִיצָה פְּסוּלָה מִפְּנֵי שְׁהִיא קְטַנָּה, הֲרֵי נִפְסְלָה מִן הַכְּהֻנָּה, וְיֵשׁ לוֹ לְמָכְרָהּ לְכוֹהֵן, הוֹאִיל וְקִדּוּשִׁין תּוֹפְסִין בָּהּ כְּמוֹ שֶׁנִּתְבָּאַר.</P>

<P><B>ד,כג</B>  [יד] הַמּוֹכֵר אֶת בִּתּוֹ, וְיָצַאת בַּשָּׁנִים אוֹ בַּיּוֹבֵל אוֹ בְּגִרְעוֹן כֶּסֶף, וַעֲדַיִן הִיא קְטַנָּה--יֵשׁ לוֹ לַחְזֹר וּלְמָכְרָהּ פַּעַם שְׁנִיָּה, כְּמוֹ שֶׁאָמַרְנוּ.</P>

<P><B>ד,כד</B>  [טו] הַמּוֹכֵר אֶת בִּתּוֹ, וְאַחַר כָּךְ הָלַךְ וְקִדְּשָׁהּ לְאַחֵר--אִם רָצָה הָאָדוֹן לְיַעַד, מְיַעֵד.  וְאִם לֹא יֵעַד הָאָדוֹן, לֹא לוֹ וְלֹא לִבְנוֹ--כְּשֶׁתֵּצֵא מֵרְשׁוּת אָדוֹן, יִגְמְרוּ קִדּוּשֶׁיהָ וְתֵעָשֶׂה אֵשֶׁת אִישׁ.</P>

<P><B>ד,כה</B>  [טז] הַמּוֹכֵר אֶת בִּתּוֹ, וּפָסַק עִם הָאָדוֹן עַל מְנָת שֶׁלֹּא לְיַעַד אוֹתָהּ--אִם רָצָה הָאָדוֹן לְיַעַד, מְיַעֵד:  שֶׁהִתְנָה עַל מַה שֶׁכָּתוּב בַּתּוֹרָה; וְכָל הַמַּתְנֶה עַל מַה שֶׁכָּתוּב בַּתּוֹרָה, תְּנָאוֹ בָּטֵל.
<BR> </P>

<H2>הִלְכּוֹת עֲבָדִים פֵּרֶק ה</H2>

<P><B>ה,א</B>  עֶבֶד כְּנַעֲנִי--נִקְנֶה בַּחֲמִשָּׁה דְּבָרִים, וְקוֹנֶה אֶת עַצְמוֹ בִּשְׁלוֹשָׁה:  נִקְנֶה בַּכֶּסֶף, אוֹ בַּשְּׁטָר, אוֹ בַּחֲזָקָה, אוֹ בַּחֲלִיפִין, אוֹ בִּמְשִׁיכָה; וְקוֹנֶה אֶת עַצְמוֹ בַּכֶּסֶף, אוֹ בַּשְּׁטָר, אוֹ בְּרָאשֵׁי אֵבָרִים.  וְעֶבֶד קָטָן--הֲרֵי הוּא כִּבְהֵמָה, וְנִקְנֶה בִּמְשִׁיכָה כִּמְשִׁיכַת הַבְּהֵמָה.  וּכְבָר בֵּאַרְנוּ בִּתְחִלַּת סֵפֶר זֶה, כָּל הַדְּרָכִים שֶׁהָעֲבָדִים נִקְנִין בָּהֶן.</P>

<P><B>ה,ב</B>  כֵּיצַד קוֹנֶה אֶת עַצְמוֹ בַּכֶּסֶף:  כְּגוֹן שֶׁנָּתַן אֶחָד לְרִבּוֹ מָעוֹת וְאָמַר לוֹ, עַל מְנָת שֶׁיֵּצֵא עַבְדָּךְ בָּהֶם לְחֵרוּת--כֵּיוָן שֶׁקִּבַּל הָרָב הַכֶּסֶף אוֹ שׁוֹוֶה כֶּסֶף, יָצָא הָעֶבֶד לְחֵרוּת.  וְאֵינוּ צָרִיךְ דַּעַת הָעֶבֶד--שֶׁזְּכוּת הִיא לוֹ, וְזָכִין לָאָדָם שֶׁלֹּא בְּפָנָיו.</P>

<P><B>ה,ג</B>  וְכֵן אִם נָתַן אֶחָד לָעֶבֶד מָעוֹת וְאָמַר לוֹ, עַל מְנָת שֶׁתֵּצֵא בָּהֶם לְחֵרוּת--אִם רָצָה הָאָדוֹן וְקִבַּל הַמָּעוֹת, יָצָא הָעֶבֶד לְחֵרוּת; וְאִם לֹא רָצָה, לֹא קָנָה הָעֶבֶד הַמָּעוֹת, שֶׁלֹּא נָתַן לוֹ, אֵלָא עַל מְנָת שֶׁיֵּצֵא בָּהֶם לְחֵרוּת.  וְאֶחָד הַכֶּסֶף אוֹ שׁוֹוֶה כֶּסֶף, בֵּין לִקְנוֹתוֹ בֵּין לְהַקְנוֹת עַצְמוֹ לוֹ.</P>

<P><B>ה,ד</B>  [ג] כֵּיצַד בַּשְּׁטָר:  כָּתַב לוֹ עַל הַנְּיָר אוֹ עַל הַחֶרֶס, הֲרֵי אַתָּה בֶּן חוֹרִין, אוֹ הֲרֵי אַתָּה שֶׁלְּעַצְמָךְ, אוֹ אֵין לִי עֲסָק בָּךְ, וְכָל כַּיּוֹצֶא בְּעִנְיָן זֶה, שֶׁזֶּה הוּא גּוּפוֹ שֶׁלְּגֶט שִׁחְרוּר, וּמָסַר לוֹ אֶת הַשְּׁטָר בִּפְנֵי שְׁנֵי עֵדִים, אוֹ שֶׁהָיוּ הָעֵדִים חֲתוּמִים בּוֹ וּמָסְרוּ לוֹ בֵּינוֹ לְבֵינוֹ--הֲרֵי זֶה יָצָא לְחֵרוּת, שֶׁהֲרֵי גִטּוֹ וְיָדוֹ בָּאִין כְּאַחַת.</P>

<P><B>ה,ה</B>  אָמַר לוֹ שֶׁלֹּא בִּכְתָב, הֲרֵי אַתָּה בֶּן חוֹרִין, הֲרֵי אַתָּה שֶׁלְּעַצְמָךְ--אַף עַל פִּי שֶׁהֵעִיד עָלָיו עֵדִים בְּבֵית דִּין, וְאַף עַל פִּי שֶׁקָּנָה מִיָּדוֹ--עֲדַיִן לֹא נִשְׁתַּחְרַר:  שְׁאֵין הָעֶבֶד יוֹצֶא לְחֵרוּת, אֵלָא בַּכֶּסֶף אוֹ בַּשְּׁטָר אוֹ בְּרָאשֵׁי אֵבָרִים.  וְהַכּוֹתֵב לְשִׁפְחָתוֹ--הֲרֵי אַתְּ מֻתֶּרֶת לְכָל אָדָם, לֹא אָמַר כְּלוּם.</P>

<P><B>ה,ו</B>  [ד] כֵּיצַד בְּרָאשֵׁי אֵבָרִים:  הַמַּכֶּה אֶת עַבְדּוֹ בְּכַוָּנָה, וְחִסְּרוֹ אֶחָד מֵעֶשְׂרִים וְאַרְבָּעָה אֵבָרִים שְׁאֵינָן חוֹזְרִין--יָצָא לְחֵרוּת, וְצָרִיךְ גֶּט שִׁחְרוּר.  אִם כֵּן לָמָּה לֹא נֶאֱמָר בַּתּוֹרָה אֵלָא "שֵׁן" (שמות כא,כז) וְ"עַיִן" (שמות כא,כו), לָדוּן מֵהֶן:  מַה שֵׁן וְעַיִן, מוּמִין שֶׁבַּגָּלוּי וְאֵינָן חוֹזְרִין--אַף כָּל מוּם שֶׁבַּגָּלוּי שְׁאֵינוּ חוֹזֵר, יָצָא הָעֶבֶד בּוֹ לְחֵרוּת.</P>

<P><B>ה,ז</B>  אֲבָל הַמְּסָרֵס עַבְדּוֹ בַּבֵּיצִים, אוֹ הַחוֹתֵךְ לְשׁוֹנוֹ--אֵינוּ יוֹצֶא לְחֵרוּת, שְׁאֵינָן מוּמִין שֶׁבַּגָּלוּי.  וְכֵן הַמַּפִּיל שֵׁן הַקָּטָן--אֵינוּ יוֹצֶא לְחֵרוּת, שֶׁהֲרֵי סוֹפוֹ לַחְזֹר.</P>

<P><B>ה,ח</B>  [ה] אֵין יוֹצֶא בְּרָאשֵׁי אֵבָרִים אֵלָא עֲבָדִים שֶׁמָּלוּ וְטָבְלוּ, שֶׁהֲרֵי יֶשְׁנָן בְּמִקְצַת מִצְווֹת; אֲבָל עֶבֶד שְׁהוּא בְּגֵיוּתוֹ, אֵינוּ יוֹצֶא בְּרָאשֵׁי אֵבָרִים.</P>

<P><B>ה,ט</B>  וְאֵלּוּ הֶן רָאשֵׁי אֵבָרִים שְׁאֵינָן חוֹזְרִין--אֶצְבְּעוֹת יָדַיִם וְרַגְלַיִם עֶשְׂרִים, רָאשֵׁי הָאָזְנַיִם, וְרֹאשׁ הַחֹטֶם, וְרֹאשׁ הַגְּוִיָּה, וְרָאשֵׁי הַדַּדִּין שֶׁבָּאִשָּׁה; אֲבָל הָעֵינַיִם וְהַשִּׁנַּיִם, הֲרֵי הֶן מְפֹרָשִׁין בַּתּוֹרָה.  [ו] הָיְתָה לוֹ אֶצְבָּע יְתֵרָה, וַחֲתָכָהּ--אִם נִסְפֶּרֶת עַל גַּב הַיָּד, עֶבֶד יוֹצֶא בָּהּ לְחֵרוּת.</P>

<P><B>ה,י</B>  הָיְתָה עֵינוֹ סְמוּיָה, וַחֲטָטָהּ--עֶבֶד יוֹצֶא בָּהּ לְחֵרוּת, שֶׁהֲרֵי חִסְּרוֹ אֵבֶר.  וְהוּא הַדִּין לְאֶחָד מֵרָאשֵׁי אֵבָרִים שֶׁהָיָה בָּטֵל, וְאֵינוּ עוֹשֶׂה בּוֹ מְלָאכָה--שְׁאִם חֲתָכוֹ, הֲרֵי חִסְּרוֹ אֵבֶר וְיָצָא לְחֵרוּת.</P>

<P><B>ה,יא</B>  [ז] הִכָּהוּ עַל עֵינוֹ וְסִמְּאָהּ, עַל אָזְנוֹ וְחֵרְשָׁהּ--עֶבֶד יוֹצֶא בָּהֶן לְחֵרוּת; הִכָּהוּ כְּנֶגֶד עֵינוֹ וְאֵינוּ רוֹאֶה, כְּנֶגֶד אָזְנוֹ וְאֵינוּ שׁוֹמֵעַ--אֵין עֶבֶד יוֹצֶא בָּהֶן לְחֵרוּת.</P>

<P><B>ה,יב</B>  [ח] הִכָּהוּ עַל עֵינוֹ וְחִסַּר מְאוֹרָהּ, עַל שִׁנּוֹ וְנִדְנְדָה--אִם יָכוֹל לְהִשְׁתַּמַּשׁ בָּהֶם, אֵינוּ יוֹצֶא לְחֵרוּת; וְאִם לָאו, יָצָא לְחֵרוּת.  [ט] הָיְתָה עֵינוֹ כֵּהָה וְחָסֵר מְאוֹרָהּ, אוֹ שִׁנּוֹ נוֹדֶדֶת, וְהִכָּהוּ הָאָדוֹן וְהִפִּיל הַשֵּׁן הַנּוֹדֶדֶת, אוֹ סִמָּה הָעַיִן הַכֵּהָה--אִם הָיָה מִשְׁתַּמֵּשׁ בָּהֶן כְּבָר כָּל שְׁהוּא, יָצָא לְחֵרוּת; וְאִם לָאו, לֹא יָצָא לְחֵרוּת.</P>

<P><B>ה,יג</B>  [י] הִכָּהוּ עַל יָדוֹ וְצָבָת יָדוֹ, וְסוֹפָהּ לַחְזֹר--אֵינוּ יוֹצֶא לְחֵרוּת.  תָּלַשׁ בִּזְקָנוֹ, וְדִלְדַּל בּוֹ עֶצֶם מִן הַלֶּחִי--יָצָא לְחֵרוּת, שֶׁהֲרֵי בִּטַּל מַעֲשֵׂה הַשִּׁנַּיִם הַקְּבוּעִים בְּאוֹתוֹ הָעֶצֶם.</P>

<P><B>ה,יד</B>  [יא] הִפִּיל שִׁנּוֹ אוֹ סִמָּה עֵינוֹ בְּלֹא כַּוָּנָה--כְּגוֹן שֶׁזָּרַק אֶבֶן לִבְהֵמָה, וְנָפְלָה בָּעֶבֶד וְהִפִּילָה שִׁנּוֹ אוֹ חָתְכָה אֶצְבָּעוֹ--לֹא יָצָא לְחֵרוּת:  שֶׁנֶּאֱמָר "וְאִם-שֵׁן עַבְדּוֹ אוֹ-שֵׁן אֲמָתוֹ, יַפִּיל" (שמות כא,כז), עַד שֶׁיִּתְכַּוַּן.  [יב] הוֹשִׁיט יָדוֹ לִמְעֵי שִׁפְחָתוֹ, וְסִמָּה עֵין הָעֹבֶר שֶׁבְּמֵעֶיהָ--לֹא יָצָא לְחֵרוּת, שֶׁהֲרֵי לֹא יָדַע דָּבָר שֶׁיִּתְכַּוַּן לוֹ.</P>

<P><B>ה,טו</B>  [יג] הָיָה רִבּוֹ רוֹפֵא, וְאָמַר לוֹ כְּחֹל לִי עֵינִי וְסִמְּאָהּ, חֲתֹר לִי שִׁנִּי וְהִפִּילָהּ--שִׂחַק בָּאָדוֹן, וְיָצָא לְחֵרוּת:  שֶׁאַף עַל פִּי שֶׁלֹּא נִתְכַּוַּן לְהַזִּיק, הֲרֵי נִתְכַּוַּן לִנְגֹּעַ בְּאֵבַרֵי הָעֶבֶד וּלְסַכַּן בָּהֶן.  וְאֵין צָרִיךְ לוֹמַר, אִם הָיְתָה שֵׁן הָעֶבֶד כּוֹאֶבֶת, וְהָיָה רִבּוֹ אֻמָּן, וַעֲקָרָהּ לוֹ--שֶׁהֲרֵי יָצָא לְחֵרוּת.</P>

<P><B>ה,טז</B>  [יד] הַמַּפִּיל שֵׁן עַבְדּוֹ, וְסִמָּה אֶת עֵינוֹ--הֲרֵי זֶה יָצָא לְחֵרוּת בְּשִׁנּוֹ, וְנוֹתֵן לוֹ דְּמֵי עֵינוֹ.  וְכֵן כָּל כַּיּוֹצֶא בְּזֶה.</P>

<P><B>ה,יז</B>  [טו] מִי שֶׁחֶצְיוֹ עֶבֶד וְחֶצְיוֹ בֶּן חוֹרִין, וְעֶבֶד שֶׁלִּשְׁנֵי שֻׁתָּפִין--אֵינוּ יוֹצֶא בְּרָאשֵׁי אֵבָרִים, לְפִי שְׁאֵינוּ מְיֻחָד לְרִבּוֹ שֶׁחָבַל בּוֹ.  [טז] עַבְדֵי צֹאן בַּרְזֶל--יוֹצְאִין בְּרָאשֵׁי אֵבָרִים, אִם חִסְּרָן הַבַּעַל; אֲבָל לֹא הָאִשָּׁה.  וְעַבְדֵי מְלוֹג--אֵינָן יוֹצְאִין בְּרָאשֵׁי אֵבָרִים, לֹא אִם הִפִּילָן הַבַּעַל, שֶׁהֲרֵי אֵין לוֹ בָּהֶם אֵלָא פֵּרוֹת, וְלֹא אִם הִפִּילָה אוֹתָן הָאִשָּׁה, מִפְּנֵי שְׁאֵינָן מְיֻחָדִין לָהּ.</P>

<P><B>ה,יח</B>  [יז] יְצִיאַת הָעֶבֶד בְּרָאשֵׁי אֵבָרִים, נוֹהֵג בְּכָל מָקוֹם וּבְכָל זְמָן, וְאֵין דָּנִין בּוֹ אֵלָא בֵּית דִּין סְמוּכִין, מִפְּנֵי שְׁהוּא קְנָס; לְפִיכָּךְ עֶבֶד שֶׁאָמַר לְרִבּוֹ הִפַּלְתָּ אֶת שִׁנִּי, וְסִמִּיתָ אֶת עֵינִי, וְהָאָדוֹן אוֹמֵר לֹא עָשִׂיתִי זֶה--פָּטוּר:  שְׁאִם יוֹדֶה מֵעַצְמוֹ, אֵינוּ חַיָּב לְהוֹצִיאוֹ לְחֵרוּת בְּלֹא עֵדִים, שֶׁהַמּוֹדֶה בַּקְּנָס, פָּטוּר כְּמוֹ שֶׁבֵּאַרְנוּ בְּהִלְכּוֹת גְּנֵבָה:  שֶׁכָּל מוֹדֶה בַּקְּנָס, פָּטוּר מִלְּשַׁלְּמוֹ.
<BR> </P>

<H2>הִלְכּוֹת עֲבָדִים פֵּרֶק ו</H2>

<P><B>ו,א</B>  הַכּוֹתֵב גֶּט שִׁחְרוּר לְעַבְדוֹ, וְזִכָּה לוֹ בּוֹ עַל יְדֵי אַחֵר, וְאָמַר זְכֵה בְּגֶט זֶה לִפְלוֹנִי עַבְדִּי--יָצָא בֶּן חוֹרִין, אַף עַל פִּי שֶׁלֹּא הִגִּיעַ הַגֶּט לְיָדוֹ:  שֶׁזָּכִין לָאָדָם שֶׁלֹּא בְּפָנָיו.  אֲבָל אִם אָמַר תְּנוּ גֶּט זֶה לְעַבְדִּי--אֵינוּ יָכוֹל לַחְזֹר בּוֹ, וְלֹא יָצָא הָעֶבֶד לְחֵרוּת עַד שֶׁיַּגִּיעַ הַגֶּט לְיָדוֹ; לְפִיכָּךְ הָאוֹמֵר תְּנוּ גֶּט זֶה לְעַבְדִּי וּמֵת, לֹא יִתְּנוּ לְאַחַר מִיתָה.</P>

<P><B>ו,ב</B>  הַכּוֹתֵב בַּשְּׁטָר עָשִׂיתִי פְּלוֹנִי עַבְדִּי בֶּן חוֹרִין, אוֹ נַעֲשָׂה פְּלוֹנִי עַבְדִּי בֶּן חוֹרִין, אוֹ הֲרֵי הוּא בֶּן חוֹרִין--הֲרֵי זֶה יָצָא לְחֵרוּת; כָּתַב בַּשְּׁטָר אֶעֱשֶׂנּוּ בֶּן חוֹרִין, לֹא יָצָא לְחֵרוּת.</P>

<P><B>ו,ג</B>  הָאוֹמֵר עָשִׂיתִי פְּלוֹנִי עַבְדִּי בֶּן חוֹרִין, וְהוּא אוֹמֵר לֹא עֲשָׂאַנִי--חוֹשְׁשִׁין שֶׁמֶּא זִכָּה לוֹ עַל יְדֵי אַחֵר.  אָמַר כָּתַבְתִּי גֶּט שִׁחְרוּר וְנָתַתִּי לוֹ, וְהוּא אוֹמֵר לֹא כָתַב וְלֹא נָתַן לִי--הוֹדָאַת בַּעַל דִּין כְּמֵאָה עֵד, וַהֲרֵי זֶה עֶבֶד עַד שֶׁיְּשַׁחְרְרֶנּוּ בְּפָנֵינוּ.</P>

<P><B>ו,ד</B>  מִי שֶׁצִּוָּה בְּשָׁעַת מִיתָתוֹ וְאָמַר, פְּלוֹנִית שִׁפְחָתִי אַל יִשְׁתַּעְבְּדוּ בָּהּ יוֹרְשִׁים--הֲרֵי זוֹ שִׁפְחָה כְּשֶׁהָיְתָה; וְאָסוּר לַיּוֹרְשִׁים לְהִשְׁתַּעְבַּד בָּהּ, מִפְּנֵי שֶׁמִּצְוָה לְקַיַּם דִּבְרֵי הַמֵּת.</P>

<P><B>ו,ה</B>  וְכֵן אִם אָמַר עֲשׂוּ לָהּ קוֹרַת רוּחַ--כּוֹפִין אֶת הַיּוֹרְשִׁין, וְאֵין מִשְׁתַּעְבְּדִין בָּהּ אֵלָא בִּמְלָאכָה שְׁהִיא רוֹצָה בָּהּ.  צִוָּה וְאָמַר שַׁחְרְרוּהָ, כּוֹפִין אֶת הַיּוֹרְשִׁין לְשַׁחְרַר אוֹתָהּ.</P>

<P><B>ו,ו</B>  [ה] בְּשִׁשָּׁה דְּבָרִים, שׁוֹוִין שִׁחְרוּרֵי עֲבָדִים לְגִטֵּי נָשִׁים; וּבִשְׁאָר הַדְּבָרִים, הֲרֵי הֶן כִּשְׁאָר הַשְּׁטָרוֹת.  וְאֵלּוּ הֶן הַשִּׁשָּׁה--פְּסוּלִים בָּעַרְכָּאוֹת שֶׁלַּגּוֹיִים, וּכְשֵׁרִין בְּעֵד כּוּתִי, וּצְרִיכִין כְּתִיבָה לְשֵׁם הַמְּשֻׁחְרָר עַצְמוֹ, וְאֵין נִכְתָּבִין בַּמְּחֻבָּר, וְאֵין עֵדֵיהֶם חוֹתְמִין אֵלָא זֶה בִּפְנֵי זֶה; וְאֶחָד גִּטֵּי נָשִׁים וְשִׁחְרוּרֵי עֲבָדִים, שׁוֹוִין בַּמּוֹלִיךְ וּבַמֵּבִיא.</P>

<P><B>ו,ז</B>  כֵּיצַד:  כָּל הַשְּׁטָרוֹת הָעוֹלִים בָּעַרְכָּאוֹת שֶׁלַּגּוֹיִים, כְּשֵׁרִים בְּכָל הַתְּנָאִים שֶׁאָנוּ מְבָאֲרִים בְּהִלְכּוֹת הַלְוָאָה--חוּץ מִגִּטֵּי נָשִׁים, וְשִׁחְרוּרֵי עֲבָדִים.  [ו] וְכָל שְׁטָר שֶׁיֵּשׁ עָלָיו אַפִלּוּ עֵד אֶחָד כּוּתִי, פָּסוּל--חוּץ מִגִּטֵּי נָשִׁים, וְשִׁחְרוּרֵי עֲבָדִים, שְׁהֶן כְּשֵׁרִין בְּעֵד אֶחָד יִשְׂרָאֵל, וְעֵד אֶחָד כּוּתִי:  וְהוּא, שֶׁיִּהְיֶה כּוּתִי חָבֵר.  וּבַזְּמָן הַזֶּה, שֶׁהַכּוּתִים כַּגּוֹיִים לְכָל דִּבְרֵיהֶם, אָנוּ לְמֵדִין מֵהֶן לַצַּדּוּקִיִּין:  שֶׁהַצַּדּוּקִיִּין בַּזְּמָן הַזֶּה כְּמוֹ הַכּוּתִי בְּאוֹתוֹ הַזְּמָן, קֹדֶם שֶׁיִּגְזְרוּ עֲלֵיהֶם שֶׁיִּהְיוּ כַּגּוֹיִים לְכָל דִּבְרֵיהֶם.</P>

<P><B>ו,ח</B>  בְּגֶט אִשָּׁה הוּא אוֹמֵר "וְכָתַב לָהּ" (דברים כד,א; דברים כד,ג), לִשְׁמָהּ; וּבְגֶט שִׁחְרוּר הוּא אוֹמֵר "אוֹ חֻפְשָׁה לֹא נִתַּן-לָהּ" (ויקרא יט,כ), עַד שֶׁיִּכְתֹּב לִשְׁמָהּ.  בְּגֶט אִשָּׁה הוּא אוֹמֵר "וְכָתַב . . . וְנָתַן" (דברים כד,א; דברים כד,ג), מִי שְׁאֵינוּ מְחֻסָּר אֵלָא נְתִינָה--יָצָא הַכָּתוּב בַּמְּחֻבָּר וְאַחַר כָּךְ קֻצַּץ, שֶׁהֲרֵי הוּא מְחֻסָּר קְצִיצָה וּנְתִינָה; וּבְגֶט שִׁחְרוּר הוּא אוֹמֵר "נִתַּן-לָהּ", לֹא יִהְיֶה מְחֻסָּר אֵלָא נְתִינָה.</P>

<P><B>ו,ט</B>  אֶחָד גִּטֵּי נָשִׁים וְשִׁחְרוּרֵי עֲבָדִים, אֵין חוֹתְמִין עֵדֵיהֶם אֵלָא זֶה בִּפְנֵי זֶה.  וּכְבָר בֵּאַרְנוּ טַעַם הַדָּבָר בְּהִלְכּוֹת גֵּרוּשִׁין.</P>

<P><B>ו,י</B>  [ז] וְכֵיצַד הֶן שׁוֹוִין בַּמּוֹלִיךְ וּבַמֵּבִיא:  שֶׁהַמֵּבִיא גֶּט שִׁחְרוּר בְּאֶרֶץ יִשְׂרָאֵל, אֵינוּ צָרִיךְ לוֹמַר בְּפָנַי נִכְתַּב וּבְפָנַי נֶחְתַּם.  וּבְחוּצָה לָאָרֶץ, אִם אֵין עֵדִים לְקַיְּמוֹ, וְאָמַר הַשָּׁלִיחַ בְּפָנַי נִכְתַּב וּבְפָנַי נֶחְתַּם--זֶה הוּא קִיּוּמוֹ; וְאִם בָּא הָאָדוֹן וְעִרְעַר אַחַר כָּךְ, אֵין מַשְׁגִּיחִין בּוֹ כְּמוֹ שֶׁבֵּאַרְנוּ בְּגִטֵּי נָשִׁים.</P>

<P><B>ו,יא</B>  כְּשֵׁם שֶׁהָאִשָּׁה עַצְמָהּ מְבִיאָה גִּטָּהּ, וְאֵינָהּ צְרִיכָה לְקַיְּמוֹ, הוֹאִיל וְהַגֶּט יוֹצֶא מִתַּחַת יָדָהּ--כָּךְ הָעֶבֶד שֶׁשְּׁטָר שִׁחְרוּרוֹ יוֹצֶא מִתַּחַת יָדוֹ, אֵינוּ צָרִיךְ לְקַיְּמוֹ.  וּכְשֵׁם שֶׁהָאִשָּׁה אוֹמֶרֶת בְּפָנַי נִכְתַּב וּבְפָנַי נֶחְתַּם, אִם הִתְנָה עָלֶיהָ כְּמוֹ שֶׁבֵּאַרְנוּ בִּמְקוֹמוֹ--כָּךְ הָעֶבֶד שֶׁהֵבִיא גֶּט וְאָמַר בְּפָנַי נִכְתַּב וּבְפָנַי נֶחְתַּם, נֶאֱמָן עַל אוֹתָהּ הַדֶּרֶךְ וְאֵינוּ צָרִיךְ קִיּוּם.</P>

<P><B>ו,יב</B>  [ח] כָּל הַכָּשֵׁר לְהָבִיא גֶּט אִשָּׁה, מֵבִיא גֶּט הָעֶבֶד; וְהָעֶבֶד מְקַבֵּל גֶּט לַחֲבֵרוֹ מִיַּד רִבּוֹ שֶׁלַּחֲבֵרוֹ, אֲבָל לֹא מִיַּד רִבּוֹ שֶׁלַּמְּקַבֵּל.</P>

<P><B>ו,יג</B>  הַכּוֹתֵב שְׁטָר אֵרוּסִין לְשִׁפְחָתוֹ, אַף עַל פִּי שֶׁאָמַר לָהּ צְאִי בּוֹ לְחֵרוּת, וְהִתְקַדְּשִׁי בּוֹ--אֵין בַּלָּשׁוֹן הַזֶּה לְשׁוֹן שִׁחְרוּר, וְאֵינָהּ מְקֻדֶּשֶׁת וְלֹא מְשֻׁחְרֶרֶת.
<BR> </P>

<H2>הִלְכּוֹת עֲבָדִים פֵּרֶק ז</H2>

<P><B>ז,א</B>  גֶּט שִׁחְרוּר--צָרִיךְ שֶׁיִּהְיֶה עִנְיָנוֹ דָּבָר הַכּוֹרֵת בֵּינוֹ וּבֵין אֲדוֹנָיו, וְלֹא יִשָּׁאֵר לָאָדוֹן בּוֹ זְכוּת.  לְפִיכָּךְ הַכּוֹתֵב לְעַבְדוֹ עַצְמָךְ וְכָל נְכָסַי קְנוּיִין לָךְ, חוּץ מִמָּקוֹם פְּלוֹנִי, אוֹ חוּץ מִטְּלִית פְּלוֹנִית--אֵין זֶה כּוֹרֵת, וְהַגֶּט בָּטֵל; וּמִתּוֹךְ שְׁאֵינוּ גֶּט--לֹא נִשְׁתַּחְרַר הָעֶבֶד, וְלֹא קָנָה מִן הַנְּכָסִים כְּלוּם.  וְכֵן כָּל כַּיּוֹצֶא בְּזֶה.</P>

<P><B>ז,ב</B>  עֶבֶד שֶׁהֵבִיא גִּטּוֹ, וְכָתוּב בּוֹ עַצְמָךְ וּנְכָסַי קְנוּיִין לָךְ--עַצְמוֹ קָנָה, וַהֲרֵי הוּא בֶּן חוֹרִין; אֲבָל הַנְּכָסִים לֹא קָנָה, עַד שֶׁיִּתְקַיַּם הַגֶּט בְּחוֹתְמָיו כִּשְׁאָר הַשְּׁטָרוֹת.</P>

<P><B>ז,ג</B>  וְכֵן אִם הָיָה כָּתוּב בּוֹ כָּל נְכָסַי קְנוּיִין לָךְ, עַצְמוֹ קָנָה; וְלֹא קָנָה הַנְּכָסִים, עַד שֶׁיִּתְקַיַּם הַגֶּט בְּחוֹתְמָיו:  שֶׁחוֹלְקִים הַדִּבּוּר וְאוֹמְרִים עַצְמוֹ קָנָה מִפְּנֵי שְׁהוּא נֶאֱמָן לְהָבִיא גֶּט שִׁחְרוּרוֹ, וְאֵינוּ צָרִיךְ לְקַיְּמוֹ; אֲבָל הַנְּכָסִים, שְׁאֵין אָדָם קוֹנֶה אוֹתָם אֵלָא בִּרְאָיָה בְּרוּרָה--לֹא יִקְנֶה אוֹתָם, עַד שֶׁיִּתְקַיַּם הַשְּׁטָר.</P>

<P><B>ז,ד</B>  [ג] הַמְּשַׁחְרֵר שְׁנֵי עֲבָדִים בִּשְׁטָר אֶחָד--לֹא קָנוּ עַצְמָן, אֵלָא כּוֹתְבִין שְׁטָר לְכָל אֶחָד וְאֶחָד; לְפִיכָּךְ הַכּוֹתֵב כָּל נְכָסָיו לִשְׁנֵי עֲבָדָיו בִּשְׁטָר אֶחָד--אַף עַצְמָן, לֹא קָנוּ.  וְאִם כָּתַב בִּשְׁנֵי שְׁטָרוֹת--קָנוּ, וּמְשַׁחְרְרִין זֶה אֶת זֶה.  בַּמֶּה דְּבָרִים אֲמוּרִים, בְּשֶׁכָּתַב בְּכָל שְׁטָר מִשְּׁנֵיהֶם כָּל נְכָסַי נְתוּנִים לִפְלוֹנִי וּפְלוֹנִי עֲבָדַי.  אֲבָל אִם כָּתַב חֲצִי נְכָסַי לִפְלוֹנִי עַבְדִּי וַחֲצִי נְכָסַי לִפְלוֹנִי עַבְדִּי--אַף בִּשְׁנֵי שְׁטָרוֹת, לֹא קָנוּ כְּלוּם:  שֶׁהָעֶבֶד מִכְּלַל הַנְּכָסִים, וַהֲרֵי שִׁיַּר בּוֹ חֶצְיוֹ, וְאֵין זֶה שִׁחְרוּר; וְכֵיוָן שֶׁלֹּא נִשְׁתַּחְרַר, לֹא קָנָה מִן הַנְּכָסִים כְּלוּם.</P>

<P><B>ז,ה</B>  [ד] הַמְּשַׁחְרֵר חֲצִי עַבְדּוֹ בַּשְּׁטָר--לֹא קָנָה הָעֶבֶד חֶצְיוֹ, וַהֲרֵי הוּא עֶבֶד כְּשֶׁהָיָה.  אֲבָל אִם שִׁחְרַר חֶצְיוֹ בַּכֶּסֶף, כְּגוֹן שֶׁלָּקַח חֲצִי דָּמָיו עַל מְנָת לְשַׁחְרַר חֶצְיוֹ--קָנָה, וְנִמְצָא חֶצְיוֹ עֶבֶד וְחֶצְיוֹ בֶּן חוֹרִין.  בַּמֶּה דְּבָרִים אֲמוּרִים, בְּשֶׁשִּׁחְרַר חֶצְיוֹ בַּשְּׁטָר, וְהִנִּיחַ חֶצְיוֹ; אֲבָל אִם שִׁחְרַר חֶצְיוֹ וּמָכַר חֶצְיוֹ, אוֹ שִׁחְרַר חֶצְיוֹ וְנָתַן חֶצְיוֹ מַתָּנָה--הוֹאִיל וְיָצָא כֻּלּוֹ מֵרְשׁוּתוֹ, קָנָה הָעֶבֶד חֶצְיוֹ, וַהֲרֵי זֶה חֶצְיוֹ עֶבֶד, וְחֶצְיוֹ בֶּן חוֹרִין.  וְכֵן עֶבֶד שֶׁלִּשְׁנֵי שֻׁתָּפִין שֶׁשִּׁחְרַר אֶחָד מֵהֶן אֶת חֶלְקוֹ, בֵּין בַּכֶּסֶף בֵּין בַּשְּׁטָר--קָנָה חֶצְיוֹ; וַהֲרֵי חֶצְיוֹ עֶבֶד, וְחֶצְיוֹ בֶּן חוֹרִין.</P>

<P><B>ז,ו</B>  [ה] הַכּוֹתֵב לְשִׁפְחָתוֹ הַמְּעֻבֶּרֶת הֲרֵי אַתְּ בַּת חוֹרִין, וּוַלְדֵךְ עֶבֶד--דְּבָרָיו קַיָּמִין; הֲרֵי אַתְּ שִׁפְחָה, וּוַלְדֵךְ בֶּן חוֹרִין--לֹא אָמַר כְּלוּם, שֶׁזֶּה כְּמִי שֶׁשִּׁחְרַר חֶצְיָהּ.</P>

<P><B>ז,ז</B>  [ו] שִׁפְחָה חֲרוּפָה--אִם רָצָה לְשַׁחְרַר חֶצְיָהּ הַנִּשְׁאָר, וְתֵעָשֶׂה אֵשֶׁת אִישׁ גְּמוּרָה--הֲרֵי זֶה מְשַׁחְרֵר, בֵּין בַּשְּׁטָר בֵּין בַּכֶּסֶף:  שֶׁאַף הַכֶּסֶף גּוֹמֵר שִׁחְרוּרָהּ.</P>

<P><B>ז,ח</B>  [ז] מִי שֶׁחֶצְיוֹ עֶבֶד וְחֶצְיוֹ בֶּן חוֹרִין--הוֹאִיל וְאֵינוּ מֻתָּר לֹא בְּשִׁפְחָה וְלֹא בְּבַת חוֹרִין, כּוֹפִין אֶת רִבּוֹ, וְעוֹשֶׂה אוֹתוֹ בֶּן חוֹרִין, וְכוֹתֵב שְׁטָר עָלָיו בַּחֲצִי דָּמָיו.  בַּמֶּה דְּבָרִים אֲמוּרִים, בְּעֶבֶד, מִפְּנֵי שֶׁהָאִישׁ מְצֻוֶּה עַל פִּרְיָה וְרִבְיָה.  אֲבָל הַשִּׁפְחָה תִּשָּׁאֵר כְּמוֹת שְׁהִיא, וְעוֹבֶדֶת אֶת רִבָּהּ יוֹם אֶחָד וְאֶת עַצְמָהּ יוֹם אֶחָד.  וְאִם נָהֲגוּ בָּהּ הַחַטָּאִים מִנְהַג הֶפְקֵר--כּוֹפִין אֶת רִבָּהּ לְשַׁחְרְרָהּ, וְכוֹתֵב עָלֶיהָ שְׁטָר בַּחֲצִי דָּמֶיהָ.</P>

<P><B>ז,ט</B>  [ח] מִי שֶׁחֶצְיוֹ עֶבֶד וְחֶצְיוֹ בֶּן חוֹרִין, שֶׁעָמַד רִבּוֹ וְהִקְנָה חֶצְיוֹ לִבְנוֹ קָטָן כְּדֵי שֶׁלֹּא יָכוֹפוּ אוֹתוֹ בֵּית דִּין לְשַׁחְרְרוֹ--מַעְמִידִין בֵּית דִּין לְקָטָן אַפְטְרוּפוֹס; וְכוֹתֵב לוֹ הָאַפְטְרוּפוֹס גֶּט שִׁחְרוּר, וְכוֹתֵב עָלָיו שְׁטָר חוֹב בַּחֲצִי דָּמָיו.  וְאִם נִסְרַךְ הַקָּטָן בָּעֶבֶד, וְיֵשׁ לוֹ עָלָיו גַּעְגּוּעִין--מַפְלִיגִין אוֹתוֹ מִמֶּנּוּ בְּמָעוֹת, שֶׁדַּעְתּוֹ שֶׁלְּתִּינוֹק קְרוֹבָה אֵצֶל הַמָּעוֹת.</P>

<P><B>ז,י</B>  [ט] שְׁכִיב מְרַע שֶׁכָּתַב כָּל נְכָסָיו לְעַבְדּוֹ, וְעָמַד--חוֹזֵר בַּנְּכָסִים, וְאֵינוּ חוֹזֵר בָּעֶבֶד:  שֶׁהֲרֵי יָצָא עָלָיו שֵׁם בֶּן חוֹרִין.
<BR> </P>

<H2>הִלְכּוֹת עֲבָדִים פֵּרֶק ח</H2>

<P><B>ח,א</B>  הַמּוֹכֵר אֶת עַבְדּוֹ לַגּוֹיִים--יָצָא בֶּן חוֹרִין, וְכוֹפִין אֶת רִבּוֹ לַחְזֹר וְלִקְנוֹתוֹ מִן הַגּוֹיִים עַד עֲשָׂרָה בְּדָמָיו, וְכוֹתֵב לוֹ גֶּט שִׁחְרוּר, וְיוֹצֶא.  וְאִם לֹא רָצָה הַגּוֹי לְמָכְרוֹ, אַפִלּוּ בַּעֲשָׂרָה בְּדָמָיו--אֵין מְחַיְּבִין אוֹתוֹ יָתֵר.  וּקְנָס זֶה--אֵין גּוֹבִין אוֹתוֹ וְדָנִין בּוֹ, אֵלָא בֵּית דִּין מֻמְחִין.  וְאִם מֵת הַמּוֹכֵר, אֵין קוֹנְסִין אֶת הַיּוֹרֵשׁ לְהַחְזִיר הָעֶבֶד וּלְשַׁחְרְרוֹ.</P>

<P><B>ח,ב</B>  לָוָה עַל עַבְדּוֹ מִן הַגּוֹי--אִם קָבַע לוֹ זְמָן וְאָמַר לוֹ אִם הִגִּיעַ זְמָן פְּלוֹנִי וְלֹא אַחְזִיר לָךְ, תִּקְנֶה גּוּף עֶבֶד זֶה--הֲרֵי זֶה יָצָא לְחֵרוּת מִיָּד; וְאִם אָמַר לוֹ תִּקְנֶה מַעֲשֵׂה יָדָיו, לֹא יָצָא לְחֵרוּת.</P>

<P><B>ח,ג</B>  גָּבָהוּ הַגּוֹי בְּחוֹבוֹ, אוֹ שֶׁבָּאוּ עַל הָאָדוֹן מְצֵרִים וּבִקְּשׁוּ לְהָרְגוֹ וּפָדָה עַצְמוֹ מִיָּדָן בְּעַבְדּוֹ--לֹא יָצָא לְחֵרוּת, מִפְּנֵי שֶׁנִּלְקַח מִמֶּנּוּ שֶׁלֹּא בִּרְצוֹנוֹ.</P>

<P><B>ח,ד</B>  [ג] מָכַר עַבְדּוֹ לְאַחַד מֵעַבְדֵי הַמֶּלֶךְ אוֹ מִגְּדוֹלָיו--אַף עַל פִּי שְׁהוּא מִתְיָרֵא מֵהֶם, יָצָא הָעֶבֶד לְחֵרוּת:  מִפְּנֵי שֶׁהָיָה יָכוֹל לְפַיְּסוֹ בְּמָמוֹן אַחֵר.</P>

<P><B>ח,ה</B>  [ד] מְכָרוֹ לַגּוֹי לִשְׁלוֹשִׁים יוֹם, מְכָרוֹ חוּץ מִמְּלַאכְתּוֹ, חוּץ מִן הַמִּצְווֹת, חוּץ מִשַּׁבָּתוֹת וְיָמִים טוֹבִים--הֲרֵי זֶה סְפֵק אִם נִשְׁתַּחְרַר אוֹ לֹא נִשְׁתַּחְרַר; לְפִיכָּךְ אִם תָּפַס הָעֶבֶד כְּדֵי דָּמָיו לְרִבּוֹ, כְּדֵי שֶׁיֵּצֵא בָּהֶן לְחֵרוּת מִיַּד הַגּוֹי--אֵין מוֹצִיאִין מִיָּדוֹ.</P>

<P><B>ח,ו</B>  [ה] אֶחָד הַמּוֹכֵר עַבְדּוֹ לְגוֹי עוֹבֵד עֲבוֹדָה זָרָה, אוֹ שֶׁמְּכָרוֹ לְגֵר תּוֹשָׁב, אַפִלּוּ לְכוּתִי--הֲרֵי זֶה יָצָא לְחֵרוּת.  מְכָרוֹ לְיִשְׂרָאֵל מְשֻׁמָּד, הֲרֵי זֶה סָפֵק; לְפִיכָּךְ אִם תָּפַס כְּדֵי דָּמָיו מֵרִבּוֹ רִאשׁוֹן, כְּדֵי לָצֵאת בָּהֶן מִיַּד הַמְּשֻׁמָּד--אֵין מוֹצִיאִין מִיָּדוֹ.</P>

<P><B>ח,ז</B>  [ו] הַמּוֹכֵר עַבְדּוֹ לְחוּצָה לָאָרֶץ, יָצָא בֶּן חוֹרִין; וְכוֹפִין אֶת רִבּוֹ הַשֵּׁנִי לִכְתֹּב לוֹ גֶּט שִׁחְרוּר, וְאָבְדוּ הַדָּמִים.  וּמִפְּנֵי מַה קָנְסוּ כָּאן הַלּוֹקֵחַ לְבַדּוֹ--שֶׁאִלּוּ לֹא לָקַח זֶה, לֹא יָצָא הָעֶבֶד לְחוּצָה לָאָרֶץ.  וְהַמּוֹכֵר עַבְדּוֹ לְסוּרְיָה, וְאַפִלּוּ לְעַכּוֹ--כְּמוֹכֵר לְחוּצָה לָאָרֶץ.</P>

<P><B>ח,ח</B>  [ז] בֶּן בָּבֶל שֶׁנָּשָׂא אִשָּׁה בְּאֶרֶץ יִשְׂרָאֵל, וְדַעְתּוֹ לַחְזֹר, וְהִכְנִיסָה לוֹ עֲבָדִים וּשְׁפָחוֹת--הֲרֵי אֵלּוּ סְפֵק אִם הֶם כְּמִי שֶׁמָּכְרָה אוֹתָם לְחוּצָה לָאָרֶץ, הוֹאִיל וְיֵשׁ לוֹ הַפֵּרוֹת, אוֹ אֵינָן כִּמְכוּרִין לוֹ, שֶׁהֲרֵי הַגּוּף שֶׁלָּהּ.</P>

<P><B>ח,ט</B>  [ח] עֶבֶד שֶׁיָּצָא אַחַר רִבּוֹ לְסוּרְיָה, וּמְכָרוֹ שָׁם--אִבַּד אֶת זְכוּתוֹ.  בַּמֶּה דְּבָרִים אֲמוּרִים, בְּשֶׁיָּצָא רִבּוֹ עַל מְנָת שֶׁלֹּא לַחְזֹר לְאֶרֶץ יִשְׂרָאֵל.  אֲבָל אִם דַּעַת רִבּוֹ לַחְזֹר, וְיָצָא אַחֲרָיו וּמְכָרוֹ שָׁם--יָצָא לְחֵרוּת, וְכוֹפִין אֶת הַלּוֹקֵחַ לְשַׁחְרְרוֹ.</P>

<P><B>ח,י</B>  [ט] עֶבֶד שֶׁאָמַר לַעֲלוֹת לְאֶרֶץ יִשְׂרָאֵל--כּוֹפִין אֶת רִבּוֹ לַעֲלוֹת עִמּוֹ, אוֹ יִמְכֹּר אוֹתוֹ לְמִי שֶׁיַּעֲלֵהוּ לְשָׁם.  רָצָה הָאָדוֹן לָצֵאת לְחוּצָה לָאָרֶץ--אֵינוּ יָכוֹל לְהוֹצִיא אֶת עַבְדּוֹ, עַד שֶׁיִּרְצֶה הָעֶבֶד.  וְדִין זֶה בְּכָל זְמָן, אַפִלּוּ בַּזְּמָן הַזֶּה, שֶׁהָאָרֶץ בְּיַד גּוֹיִים.</P>

<P><B>ח,יא</B>  [י] עֶבֶד שֶׁבָּרַח מֵחוּצָה לָאָרֶץ לְאֶרֶץ יִשְׂרָאֵל--אֵין מַחְזִירִין אוֹתוֹ לְעַבְדוּת, וְעָלָיו נֶאֱמָר בַּתּוֹרָה "לֹא-תַסְגִּיר עֶבֶד, אֶל-אֲדֹנָיו" (דברים כג,טז).  וְאוֹמְרִין לְרִבּוֹ שֶׁיִּכְתֹּב לוֹ גֶּט שִׁחְרוּר, וְיִכְתֹּב עָלָיו שְׁטָר חוֹב בְּדָמָיו, עַד שֶׁתַּשִּׂיג יָדוֹ, וְיִתֵּן לוֹ.  וְאִם לֹא רָצָה הָאָדוֹן לְשַׁחְרְרוֹ--מַפְקִיעִין בֵּית דִּין אֶת שִׁעְבּוּדוֹ מֵעָלָיו, וְיֵלֵךְ לוֹ.</P>

<P><B>ח,יב</B>  [יא] עֶבֶד זֶה שֶׁבָּרַח לָאָרֶץ, הֲרֵי הוּא גֵּר צֶדֶק; וְהוֹסִיף לוֹ הַכָּתוּב אַזְהָרָה אַחֶרֶת לְמִי שֶׁמּוֹנֶה אוֹתוֹ, מִפְּנֵי שְׁהוּא שְׁפַל רוּחַ יָתֵר מִן הַגֵּר, וְצִוָּה עָלָיו שֶׁנֶּאֱמָר "עִמְּךָ יֵשֵׁב בְּקִרְבְּךָ . . . בַּטּוֹב לוֹ; לֹא, תּוֹנֶנּוּ" (דברים כג,יז), וְזוֹ הוֹנָיַת דְּבָרִים.</P>

<P><B>ח,יג</B>  נִמְצֵאתָ לָמֵד שֶׁהַמּוֹנֶה אֶת הַגֵּר הַזֶּה, עוֹבֵר בִּשְׁלוֹשָׁה לָאוִין:  מִשּׁוֹם "וְלֹא תוֹנוּ אִישׁ אֶת-עֲמִיתוֹ" (ויקרא כה,יז), וּמִשּׁוֹם "וְגֵר לֹא-תוֹנֶה" (שמות כב,כ), וּמִשּׁוֹם "לֹא, תּוֹנֶנּוּ" (דברים כג,יז).  וְכֵן עוֹבֵר מִשּׁוֹם "וְלֹא תִלְחָצֶנּוּ" (שמות כב,כ) כְּמוֹ שֶׁבֵּאַרְנוּ בְּעִנְיַן הוֹנָיָה.</P>

<P><B>ח,יד</B>  [יב] הַקּוֹנֶה עֶבֶד מִן הַגּוֹיִים סְתָם, וְלֹא רָצָה לָמוּל וּלְקַבַּל מִצְווֹת הָעֲבָדִים--מְגַלְגְּלִין עִמּוֹ כָּל שְׁנֵים עָשָׂר חֹדֶשׁ; אִם לֹא רָצָה--חוֹזֵר וּמוֹכְרוֹ לַגּוֹיִים, אוֹ לְחוּצָה לָאָרֶץ.  וְאִם הִתְנָה הָעֶבֶד עָלָיו בַּתְּחִלָּה שֶׁלֹּא יָמוּל--הֲרֵי זֶה מֻתָּר לְקַיְּמוֹ כָּל זְמָן שֶׁיִּרְצֶה בְּגֵיוּתוֹ, וּמוֹכְרוֹ לַגּוֹיִים אוֹ לְחוּצָה לָאָרֶץ.  וְכֵן עֶבֶד שֶׁמָּל וְטָבַל לְשֵׁם עַבְדוּת, וְאַחַר כָּךְ הִפִּיל עַצְמוֹ לִגְיָסוֹת, וְאֵין רִבּוֹ יָכוֹל לְהוֹצִיאוֹ, לֹא בְּדִינֵי יִשְׂרָאֵל וְלֹא בְּדִינֵי אֻמּוֹת הָעוֹלָם--הֲרֵי זֶה מֻתָּר לוֹ לִטֹּל דָּמָיו מִן הַגּוֹיִים; וְכוֹתֵב וּמַעֲלֶה בָּעַרְכָּאוֹת שֶׁלַּגּוֹיִים, מִפְּנֵי שְׁהוּא כְּמַצִּיל מִיָּדָם.</P>

<P><B>ח,טו</B>  [יג] הַמַּפְקִיר עַבְדּוֹ--יָצָא לְחֵרוּת, וְצָרִיךְ גֶּט שִׁחְרוּר; וְאִם מֵת הָאָדוֹן שֶׁהִפְקִירוֹ, הַיּוֹרֵשׁ כּוֹתֵב לוֹ גֶּט שִׁחְרוּר.</P>

<P><B>ח,טז</B>  [יד] עֶבֶד שֶׁבָּרַח מִבֵּית הָאֲסוּרִין--אִם נִתְיָאַשׁ מִמֶּנּוּ רִבּוֹ, יָצָא לְחֵרוּת; וְכוֹפִין אֶת רִבּוֹ, וְכוֹתֵב לוֹ גֶּט שִׁחְרוּר.</P>

<P><B>ח,יז</B>  [טו] עֶבֶד שֶׁנִּשְׁבָּה:  אִם נִתְיָאַשׁ מִמֶּנּוּ רִבּוֹ רִאשׁוֹן--כָּל הַפּוֹדֶה אוֹתוֹ לְשֵׁם עֶבֶד--יִשְׁתַּעְבֶּד בּוֹ, וַהֲרֵי הוּא שֶׁלּוֹ; וְאִם פָּדָהוּ לְשֵׁם בֶּן חוֹרִין, הֲרֵי זֶה בֶּן חוֹרִין.  וְאִם לֹא נִתְיָאַשׁ מִמֶּנּוּ רִבּוֹ רִאשׁוֹן--הֲרֵי הַפּוֹדֶה אוֹתוֹ לְשֵׁם עֶבֶד--נוֹטֵל פִּדְיוֹנוֹ מֵרִבּוֹ, וְחוֹזֵר לְרִבּוֹ; וְאִם פָּדָהוּ לְשֵׁם בֶּן חוֹרִין, חוֹזֵר לְרִבּוֹ הָרִאשׁוֹן בְּלֹא כְּלוּם.</P>

<P><B>ח,יח</B>  [טז] עֶבֶד שֶׁעָשָׂהוּ רִבּוֹ הַפּוֹתִיקֵי לְבַעַל חוֹבוֹ, וְשִׁחְרְרוֹ--הֲרֵי זֶה מְשֻׁחְרָר.  וְכוֹפִין אֶת בַּעַל חוֹב לְשַׁחְרְרוֹ, גַּם הוּא--מִפְּנֵי תִּקּוּן הָעוֹלָם:  שֶׁלֹּא יִפְגַּע בּוֹ לְאַחַר זְמָן, וְיֹאמַר לוֹ עַבְדִּי אַתָּה.</P>

<P><B>ח,יט</B>  [יז] עֶבֶד שֶׁהִשִּׂיאוֹ רִבּוֹ בַּת חוֹרִין, אוֹ שֶׁהִנִּיחַ לוֹ רִבּוֹ תְּפִלִּין בְּרֹאשׁוֹ, אוֹ שֶׁאָמַר לוֹ רִבּוֹ לִקְרוֹת שְׁלוֹשָׁה פְּסוּקִין בְּסֵפֶר תּוֹרָה בִּפְנֵי הַצִּבּוּר, וְכָל כַּיּוֹצֶא בְּאֵלּוּ הַדְּבָרִים שְׁאֵין חַיָּב בָּהֶן אֵלָא בֶּן חוֹרִין--יָצָא לְחֵרוּת, וְכוֹפִין אֶת רִבּוֹ לִכְתֹּב לוֹ גֶּט שִׁחְרוּר.</P>

<P><B>ח,כ</B>  וְכֵן אִם נָדַר נֶדֶר שֶׁכּוֹפִין עָלָיו אֶת הָעֲבָדִים כְּמוֹ שֶׁבֵּאַרְנוּ בִּנְדָרִים, וְאָמַר לוֹ רִבּוֹ מוּפָר לָךְ--יָצָא לְחֵרוּת:  שֶׁכֵּיוָן שֶׁלֹּא כָפָה אוֹתוֹ בִּמְקוֹם שֶׁיֵּשׁ לוֹ לִכְפּוֹתוֹ, גִּלָּה דַּעְתּוֹ שֶׁהִפְקִיעַ שִׁעְבּוּדוֹ.</P>

<P><B>ח,כא</B>  מִכָּאן אֲנִי אוֹמֵר שֶׁהַמְּשַׁחְרֵר עַבְדּוֹ בְּכָל לָשׁוֹן, וְהוֹצִיא דְּבָרִים מִפִּיו שֶׁמַּשְׁמָעָן שֶׁלֹּא נִשְׁאַר לוֹ עָלָיו שִׁעְבּוּד כְּלָל, וְשֶׁגָּמַר בְּלִבּוֹ לְדָבָר זֶה--שְׁאֵינוּ יָכוֹל לַחְזֹר בּוֹ; וְכוֹפִין אוֹתוֹ לִכְתֹּב לוֹ גֶּט שִׁחְרוּר, אַף עַל פִּי שֶׁעֲדַיִן לֹא כָתַב.</P>

<P><B>ח,כב</B>  אֲבָל אִם לָוָה מֵעַבְדּוֹ, אוֹ שֶׁעָשָׂהוּ אַפְטְרוּפוֹס, אוֹ שֶׁהִנִּיחַ תְּפִלִּין בִּפְנֵי רִבּוֹ, אוֹ קָרָא שְׁלוֹשָׁה פְּסוּקִים בְּבֵית הַכְּנֶסֶת בִּפְנֵי רִבּוֹ, וְלֹא מִחָה בּוֹ--לֹא יָצָא לְחֵרוּת.  [יח] וְאָסוּר לָאָדָם לְלַמַּד אֶת עַבְדּוֹ תּוֹרָה; וְאִם לִמְּדוֹ, לֹא יָצָא לְחֵרוּת.</P>

<P><B>ח,כג</B>  [יט] הַלּוֹקֵחַ עֶבֶד מִן הַגּוֹי, וְקָדַם הָעֶבֶד וְטָבַל בִּפְנֵי רִבּוֹ לְשֵׁם בֶּן חוֹרִין--יָצָא לְחֵרוּת; וְשֶׁלֹּא בִּפְנֵי רִבּוֹ, צָרִיךְ לְפָרַשׁ.  לְפִיכָּךְ צָרִיךְ רִבּוֹ לְתָקְפוֹ בַּמַּיִם.</P>

<P><B>ח,כד</B>  [כ] יִשְׂרָאֵל שֶׁתָּקַף בְּגוֹי קָטָן, אוֹ שֶׁמָּצָא תִּינוֹק גּוֹי, וְהִטְבִּילוֹ לְשֵׁם גֵּר--הֲרֵי זֶה גֵּר; לְשֵׁם עֶבֶד, הֲרֵי זֶה עֶבֶד; לְשֵׁם בֶּן חוֹרִין, הֲרֵי זֶה בֶּן חוֹרִין.  [כא] גֵּר שֶׁקָּדְמוּ שִׁפְחוֹתָיו וַעֲבָדָיו, וְטָבְלוּ בְּפָנָיו--קָנוּ עַצְמָן בְּנֵי חוֹרִין.
<BR> </P>

<H2>הִלְכּוֹת עֲבָדִים פֵּרֶק ט</H2>

<P><B>ט,א</B>  יִשְׂרָאֵל שֶׁבָּא עַל שִׁפְחָה כְּנַעֲנִית--אַף עַל פִּי שְׁהִיא שִׁפְחָתוֹ, הֲרֵי זֶה הַוֶּלֶד עֶבֶד כְּנַעֲנִי לְכָל דָּבָר, וְנִמְכָּר וְנִקְנֶה וּמִשְׁתַּמְּשִׁים בּוֹ לְעוֹלָם, כִּשְׁאָר הָעֲבָדִים.</P>

<P><B>ט,ב</B>  אֶחָד הַקּוֹנֶה עֶבֶד כְּנַעֲנִי מִיִּשְׂרָאֵל, אוֹ מִגֵּר תּוֹשָׁב, אוֹ מִן הַגּוֹי שְׁהוּא כָּבוּשׁ תַּחַת יָדֵינוּ, אוֹ מֵאֶחָד מִשְּׁאָר הָאֻמּוֹת.  וְכֵן גֵּר תּוֹשָׁב אוֹ הַגּוֹי שְׁהוּא כָּבוּשׁ תַּחַת יָדֵינוּ, אוֹ אֶחָד מִשְּׁאָר הָאֻמּוֹת--יֵשׁ לוֹ לִמְכֹּר אֶת עַצְמוֹ לְיִשְׂרָאֵל לְעֶבֶד, וַהֲרֵי הוּא עֶבֶד כְּנַעֲנִי לְכָל דָּבָר; וְכֵן מוֹכֵר בָּנָיו וּבְנוֹתָיו, שֶׁנֶּאֱמָר "מֵהֶם תִּקְנוּ, וּמִמִּשְׁפַּחְתָּם אֲשֶׁר עִמָּכֶם, אֲשֶׁר הוֹלִידוּ בְּאַרְצְכֶם" (ויקרא כה,מה).  וְכָל אֶחָד מֵאֵלּוּ, הֲרֵי הוּא עֶבֶד כְּנַעֲנִי לְכָל דָּבָר.</P>

<P><B>ט,ג</B>  אֶחָד מִן הָאֻמּוֹת שֶׁבָּא עַל שִׁפְחָה כְּנַעֲנִית שֶׁלָּנוּ--הֲרֵי הַבֵּן עֶבֶד כְּנַעֲנִי, שֶׁנֶּאֱמָר "אֲשֶׁר הוֹלִידוּ בְּאַרְצְכֶם" (ויקרא כה,מה).  אֲבָל עֶבֶד שֶׁלָּנוּ שֶׁבָּא עַל אַחַת מִן הָאֻמּוֹת, אֵין הַבֵּן עֶבֶד, לְפִי שֶׁנֶּאֱמָר "אֲשֶׁר הוֹלִידוּ בְּאַרְצְכֶם", וְעֶבֶד אֵין לוֹ יַחַס.</P>

<P><B>ט,ד</B>  מֶלֶךְ גּוֹי שֶׁעָשָׂה מִלְחָמָה, וְהֵבִיא שִׁבְיָה וּמְכָרָם, וְכֵן אִם הִרְשָׁה לְכָל מִי שֶׁיִּרְצֶה שֶׁיֵּלֵךְ וְיִגְנֹב מֵאֻמָּה שְׁהִיא עוֹשָׂה עִמּוֹ מִלְחָמָה, יָבִיא וְיִמְכֹּר לְעַצְמוֹ, וְכֵן אִם הָיוּ דִּינָיו שֶׁכָּל מִי שֶׁלֹּא יִתֵּן הַמַּס, יִמָּכֵר, אוֹ מִי שֶׁעָשָׂה כָּךְ וְכָּךְ אוֹ לֹא יַעֲשֶׂה כָּךְ וְכָּךְ, יִמָּכֵר--הֲרֵי דִּינָיו דִּין; וְעֶבֶד הַנִּלְקָח בְּדִינִין אֵלּוּ, הֲרֵי הוּא עֶבֶד כְּנַעֲנִי לְכָל דָּבָר.</P>

<P><B>ט,ה</B>  גּוֹי שֶׁקָּנָה גּוֹי לְעַבְדוּת--לֹא קָנָה גּוּפוֹ, וְאֵין לוֹ בּוֹ אֵלָא מַעֲשֵׂה יָדָיו; אַף עַל פִּי כֵן אִם מְכָרוֹ לְיִשְׂרָאֵל, הֲרֵי גּוּפוֹ קָנוּי לְיִשְׂרָאֵל.</P>

<P><B>ט,ו</B>  הָאִשָּׁה קוֹנָה שְׁפָחוֹת; וְאֵינָהּ קוֹנָה עֲבָדִים, אַפִלּוּ קְטַנִּים, מִפְּנֵי הַחֲשָׁד.  וְאִם קָנָת אוֹתָם, הֲרֵי זוֹ קָנָת גּוּפָן כְּאִישׁ.  וְיֵרָאֶה לִי שְׁאֵינָהּ אֲסוּרָה אֵלָא לִקְנוֹת עֶבֶד בֶּן תֵּשַׁע שָׁנִים, וּמִתֵּשַׁע וּלְמַעְלָה.</P>

<P><B>ט,ז</B>  וְכֵן אָסוּר לָאָדָם לְשַׁחְרַר עֶבֶד כְּנַעֲנִי; וְכָל הַמְּשַׁחְרְרוֹ--עוֹבֵר בַּעֲשֵׂה, שֶׁנֶּאֱמָר "לְעֹלָם, בָּהֶם תַּעֲבֹדוּ" (ויקרא כה,מו).  וְאִם שִׁחְרְרוֹ, מְשֻׁחְרָר כְּמוֹ שֶׁבֵּאַרְנוּ, וְכוֹפִין אוֹתוֹ לִכְתֹּב גֶּט שִׁחְרוּר כְּמוֹ שֶׁבֵּאַרְנוּ, בְּכָל אוֹתָן הַדְּרָכִים שֶׁבֵּאַרְנוּ.</P>

<P><B>ט,ח</B>  וּמֻתָּר לְשַׁחְרְרוֹ לִדְבַר מִצְוָה, אַפִלּוּ לְמִצְוָה שֶׁלְּדִבְרֵיהֶם:  כְּגוֹן שֶׁלֹּא הָיוּ שָׁם עֲשָׂרָה בְּבֵית הַכְּנֶסֶת--הֲרֵי זֶה מְשַׁחְרֵר עַבְדּוֹ, וּמַשְׁלִים בּוֹ הַמִּנְיָן; וְכֵן כָּל כַּיּוֹצֶא בְּזֶה.</P>

<P><B>ט,ט</B>  וְכֵן שִׁפְחָה שֶׁהָיוּ הָעָם נוֹהֲגִין בָּהּ מִנְהַג הֶפְקֵר, וַהֲרֵי הִיא מִכְשׁוֹל לַחַטָּאִים--כּוֹפִין אֶת רִבָּהּ, וּמְשַׁחְרְרָהּ כְּדֵי שֶׁתִּנָּשֵׂא וְיָסוּר הַמִּכְשׁוֹל.  וְכֵן כָּל כַּיּוֹצֶא בְּזֶה.</P>

<P><B>ט,י</B>  [ז] יָכוֹל הָרָב לוֹמַר לְעַבְדּוֹ הַכְּנַעֲנִי, עֲשֵׂה עִמִּי וְאֵינִי זָנָךְ, אֵלָא יֵלֵךְ וְיִשְׁאַל לוֹ עַל הַפְּתָחִים, אוֹ יִתְפַּרְנַס מִן הַצְּדָקָה:  שֶׁיִּשְׂרָאֵל מְצֻוִּין לְהַחֲיוֹת עֲבָדִים שֶׁבֵּינֵיהֶם.</P>

<P><B>ט,יא</B>  בַּמֶּה דְּבָרִים אֲמוּרִים, בַּעֲבָדָיו:  שְׁאֵין בֵּית דִּין נִזְקָקִין לִגְדוֹלִים לִשְׁמֹר מְמוֹנָם; וְאִם לֹא יַאֲכִיל עֲבָדָיו וְיַשְׁקֵם כָּרָאוּי, הֶם יִבְרְחוּ אוֹ יָמוּתוּ, וְאָדָם חָס עַל מְמוֹן עַצְמוֹ, יָתֵר מִכָּל אָדָם.  אֲבָל עֲבָדִים שֶׁהִכְנִיסָה לוֹ אִשְׁתּוֹ בְּתוֹרַת נִכְסֵי מְלוֹג, חַיָּב בִּמְזוֹנוֹתֵיהֶן בְּבֵית דִּין, שֶׁעַל מְנָת כֵּן הִכְנִיסָה אוֹתָם:  שְׁאִם לֹא יָזוּן אוֹתָם--יָמוּתוּ אוֹ יִבְרְחוּ, וַהֲרֵי אֵינוּ חַיָּב בְּאַחְרָיוּתָן.</P>

<P><B>ט,יב</B>  [ח] מֻתָּר לַעֲבֹד בְּעֶבֶד כְּנַעֲנִי בְּפֶרֶךְ.  וְאַף עַל פִּי שֶׁהַדִּין כָּךְ, מִדַּת חֲסִידוּת וְדַרְכֵי הַחָכְמָה שֶׁיִּהְיֶה אָדָם רַחְמָן וְרוֹדֵף צֶדֶק, וְלֹא יַכְבִּיד עֻלּוֹ עַל עַבְדּוֹ וְלֹא יֵצַר לוֹ, וְיַאֲכִילֵהוּ וְיַשְׁקֵהוּ מִכָּל מַאֲכָלוֹ וּמִכָּל מַשְׁקֵהוּ.  חֲכָמִים הָרִאשׁוֹנִים הָיוּ נוֹתְנִין לָעֶבֶד מִכָּל תַּבְשִׁיל וְתַבְשִׁיל שֶׁהָיוּ אוֹכְלִין, וּמַקְדִּימִין מְזוֹן הַבְּהֵמוֹת וְהָעֲבָדִים עַל סְעוֹדַת עַצְמָן.  הֲרֵי הוּא אוֹמֵר "כְּעֵינֵי עֲבָדִים, אֶל-יַד אֲדוֹנֵיהֶם--כְּעֵינֵי שִׁפְחָה, אֶל-יַד גְּבִרְתָּהּ" (תהילים קכג,ב).  וְכֵן לֹא יְבַזֵּהוּ, לֹא בַּיָּד וְלֹא בִּדְבָרִים:  לְעַבְדוּת מְסָרָן הַכָּתוּב, לֹא לְבוּשָׁה.  וְלֹא יַרְבֶּה עָלָיו צְעָקָה וְכַעַס, אֵלָא יְדַבַּר עִמּוֹ בְּנַחַת, וְיִשְׁמַע טְעָנוֹתָיו.  וְכֵן מְפֹרָשׁ בְּדַרְכֵי אִיּוֹב הַטּוֹבִים שֶׁהִשְׁתַּבַּח בָּהֶן "אִם-אֶמְאַס--מִשְׁפַּט עַבְדִּי, וַאֲמָתִי:  בְּרִבָם, עִמָּדִי.  . . . הֲלֹא-בַבֶּטֶן, עֹשֵׂנִי עָשָׂהוּ; וַיְכֻנֶנּוּ, בָּרֶחֶם אֶחָד" (איוב לא,יג-טו).</P>

<P><B>ט,יג</B>  וְאֵין הָאַכְזָרִיּוּת וְהָעַזּוּת מְצוּיָה אֵלָא בַּגּוֹיִים הָעֲרֵלִים.  אֲבָל זַרְעוֹ שֶׁלְּאַבְרָהָם אָבִינוּ, וְהֶם יִשְׂרָאֵל שֶׁהִשְׁפִּיעַ לָהֶם הַקָּדוֹשׁ בָּרוּךְ הוּא טוֹבַת הַתּוֹרָה וְצִוָּם בְּחֻקִּים וּמִשְׁפָּטִים צַדִּיקִים--רַחְמָנִים הֶם עַל הַכֹּל.  וְכֵן בְּמִדּוֹתָיו שֶׁלְּהַקָּדוֹשׁ בָּרוּךְ הוּא שֶׁצִּוָּנוּ לְהִדָּמוֹת בָּהֶם, הוּא אוֹמֵר "וְרַחֲמָיו, עַל-כָּל-מַעֲשָׂיו" (תהילים קמה,ט).  וְכָל הַמְּרַחֵם--מְרַחֲמִין עָלָיו, שֶׁנֶּאֱמָר "וְנָתַן-לְךָ רַחֲמִים וְרִחַמְךָ וְהִרְבֶּךָ" (דברים יג,יח).
<BR> </P>


<P>בְּרִיךְ רַחְמָנָא דְּסַיְּעַן.  נִגְמַר סֵפֶר שְׁנֵים עָשָׂר, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, שִׁבְעִים וַחֲמִשָּׁה:  הִלְכּוֹת מְכִירָה, שְׁלוֹשִׁים פְּרָקִים; הִלְכּוֹת זְכִיָּה וּמַתָּנָה, שְׁנֵים עָשָׂר פְּרָקִים; הִלְכּוֹת שְׁכֵנִים, אַרְבָּעָה עָשָׂר פְּרָקִים; הִלְכּוֹת שְׁלוּחִין וְשֻׁתָּפִין, עֲשָׂרָה פְּרָקִים; הִלְכּוֹת עֲבָדִים, תִּשְׁעָה פְּרָקִים.<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר משפטים - הלכות שכירות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<P>בְּשֵׁם ה', אֵל עוֹלָם (בראשית כא,לג).</P>

<P>אוֹדְךָ, בְּיֹשֶׁר לֵבָב--בְּלָמְדִי, מִשְׁפְּטֵי צִדְקֶךָ (תהילים קיט,ז).
<BR> </P>

<H1>סֵפֶר שְׁלוֹשָׁה עָשָׂר וְהוּא סֵפֶר מִשְׁפָּטִים</H1>
<BR>
<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת שְׂכִירוּת, הִלְכּוֹת שְׁאֵלָה וּפִקָּדוֹן, הִלְכּוֹת מַלְוֶה וְלוֹוֶה, הִלְכּוֹת טוֹעֵן וְנִטְעָן, הִלְכּוֹת נְחָלוֹת.</P>

<P><B>הִלְכּוֹת שְׂכִירוּת</B>.  יֵשׁ בִּכְלָלָן שֶׁבַע מִצְווֹת--שָׁלוֹשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין שָׂכִיר וְשׁוֹמֵר שָׂכָר; (ב) לִתֵּן שְׂכַר שָׂכִיר בְּיוֹמוֹ; (ג) שֶׁלֹּא יְאַחַר שְׂכַר שָׂכִיר אַחַר זְמַנּוֹ; (ד) שֶׁיֹּאכַל הַשָּׂכִיר מִן הַמְּחֻבָּר שֶׁעוֹשֶׂה בּוֹ; (ה) שֶׁלֹּא יֹאכַל הַשָּׂכִיר מִן הַמְּחֻבָּר שֶׁלֹּא בְּשָׁעַת גְּמָר מְלָאכָה; (ו) שֶׁלֹּא יוֹלִיךְ הַשָּׂכִיר בְּיָדוֹ יָתֵר עַל מַה שֶׁאָכַל; (ז) שֶׁלֹּא יַחְסֹם שׁוֹר בְּדִישׁוֹ, וְכֵן שְׁאָר בְּהֵמָה.</P>

<P><B>הִלְכּוֹת שְׁאֵלָה וּפִקָּדוֹן</B>.  יֵשׁ בִּכְלָלָן שְׁתֵּי מִצְווֹת עֲשֵׂה:  (א) דִּין הַשּׁוֹאֵל; (ב) דִּין שׁוֹמֵר חִנָּם.</P>

<P><B>הִלְכּוֹת מַלְוֶה וְלוֹוֶה</B>.  יֵשׁ בִּכְלָלָן שְׁתֵּים עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַלְווֹת לְעָנִי וּמָךְ; (ב) שֶׁלֹּא יִגֹּשׂ אוֹתוֹ; (ג) לִנְגֹשׂ אֶת הַנָּכְרִי; (ד) שֶׁלֹּא יְמַשְׁכַּן בַּעַל חוֹב בִּזְרוֹעַ; (ה) לְהַחְזִיר הַמַּשְׁכּוֹן לִבְעָלָיו, בִּזְמָן שְׁהוּא צָרִיךְ לוֹ; (ו) שֶׁלֹּא יְאַחַר הַמַּשְׁכּוֹן מִבְּעָלָיו הֶעָנִי, בְּעֵת שְׁהוּא צָרִיךְ לוֹ; (ז) שֶׁלֹּא יַחְבֹּל אַלְמָנָה; (ח) שֶׁלֹּא יַחְבֹּל כֵּלִים שֶׁעוֹשִׂין בָּהֶן אֹכֶל נֶפֶשׁ; (ט) שֶׁלֹּא יִתֵּן הַמַּלְוֶה בְּרִבִּית; (י) שֶׁלֹּא יִלְוֶה הַלּוֹוֶה בְּרִבִּית; (יא) שֶׁלֹּא יִתְעַסַּק אָדָם בֵּין מַלְוֶה וְלוֹוֶה בְּרִבִּית, וְלֹא יָעִיד בֵּינֵיהֶן, וְלֹא יִכְתֹּב שְׁטָר, וְלֹא יַעֲרֹב; (יב) לִלְווֹת מִן הַנָּכְרִי וּלְהַלְווֹת לוֹ בְּרִבִּית.</P>

<P><B>הִלְכּוֹת טוֹעֵן וְנִטְעָן</B>.  מִצְוַת עֲשֵׂה אַחַת, וְהִיא דִּין טוֹעֵן וּמוֹדֶה אוֹ כּוֹפֵר.</P>

<P><B>הִלְכּוֹת נְחָלוֹת</B>.  מִצְוַת עֲשֵׂה אַחַת, וְהִיא דִּין סֵדֶר נְחָלוֹת.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, שָׁלוֹשׁ וְעֶשְׂרִים--מֵהֶן אַחַת עֶשְׂרֵה מִצְווֹת עֲשֵׂה, וּשְׁתֵּיִם עֶשְׂרֵה מִצְווֹת לֹא תַעֲשֶׂה.
<BR> </P>

<H1>הִלְכּוֹת שְׂכִירוּת</H1>

<P>יֵשׁ בִּכְלָלָן שֶׁבַע מִצְווֹת--שָׁלוֹשׁ מִצְווֹת עֲשֵׂה, וְאַרְבַּע מִצְווֹת לֹא תַעֲשֶׂה; וְזֶה הוּא פְּרָטָן:  (א) דִּין שָׂכִיר וְשׁוֹמֵר שָׂכָר; (ב) לִתֵּן שְׂכַר שָׂכִיר בְּיוֹמוֹ; (ג) שֶׁלֹּא יְאַחַר שְׂכַר שָׂכִיר אַחַר זְמַנּוֹ; (ד) שֶׁיֹּאכַל הַשָּׂכִיר מִן הַמְּחֻבָּר שֶׁעוֹשֶׂה בּוֹ; (ה) שֶׁלֹּא יֹאכַל הַשָּׂכִיר מִן הַמְּחֻבָּר שֶׁלֹּא בְּשָׁעַת גְּמָר מְלָאכָה; (ו) שֶׁלֹּא יוֹלִיךְ הַשָּׂכִיר בְּיָדוֹ יָתֵר עַל מַה שֶׁאָכַל; (ז) שֶׁלֹּא יַחְסֹם שׁוֹר בְּדִישׁוֹ, וְכֵן שְׁאָר בְּהֵמָה.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת שְׂכִירוּת פֵּרֶק א</H2>

<P><B>א,א</B>  אַרְבָּעָה שׁוֹמְרִים נֶאְמְרוּ בַּתּוֹרָה, וּשְׁלוֹשָׁה דִּינִין יֵשׁ לָהֶם; וְאֵלּוּ הֶן הָאַרְבָּעָה שׁוֹמְרִין--שׁוֹמֵר חִנָּם, וְהַשּׁוֹאֵל, וְנוֹשֵׂא שָׂכָר, וְהַשּׂוֹכֵר.  [ב] וְאֵלּוּ הֶן שְׁלוֹשָׁה דִּינִין שֶׁלָּהֶן:  שׁוֹמֵר חִנָּם שֶׁנִּגְנַב הַפִּקָּדוֹן מִמֶּנּוּ, אוֹ אָבַד, וְאֵין צָרִיךְ לוֹמַר אִם נֶאֱנַס הַפִּקָּדוֹן אֹנֶס גָּדוֹל, כְּגוֹן שֶׁהָיְתָה בְּהֵמָה וּמֵתָה אוֹ נִשְׁבָּת--הֲרֵי זֶה נִשְׁבָּע שֶׁשָּׁמַר כְּדֶרֶךְ הַשּׁוֹמְרִין, וּפָטוּר:  שֶׁנֶּאֱמָר "וְגֻנַּב, מִבֵּית הָאִישׁ . . . וְנִקְרַב בַּעַל-הַבַּיִת אֶל-הָאֱלֹהִים" (שמות כב,ו-ז).</P>

<P><B>א,ב</B>  הַשּׁוֹאֵל מְשַׁלֵּם הַכֹּל--בֵּין שֶׁאָבַד דָּבָר הַשָּׁאוּל, אוֹ נִגְנַב, בֵּין שֶׁאֵרְעוֹ אֹנֶס גָּדוֹל מִזֶּה, כְּגוֹן שֶׁמֵּתָה הַבְּהֵמָה הַשְּׁאוּלָה אוֹ נִשְׁבְּרָה אוֹ נִשְׁבָּת:  שֶׁכָּךְ כָּתוּב בַּשּׁוֹאֵל "וְנִשְׁבַּר אוֹ-מֵת; בְּעָלָיו אֵין-עִמּוֹ, שַׁלֵּם יְשַׁלֵּם" (שמות כב,יג).</P>

<P><B>א,ג</B>  נוֹשֵׂא שָׂכָר אוֹ הַשּׂוֹכֵר, שְׁנֵיהֶם דִּין אֶחָד יֵשׁ לָהֶן:  אִם נִגְנַב אוֹ אָבַד הַדָּבָר הַשָּׂכוּר, אוֹ שֶׁנָּטַל שָׂכָר עַל שְׁמִירָתוֹ--הֲרֵי אֵלּוּ מְשַׁלְּמִין.  וְאִם אֵרְעוֹ אֹנֶס גָּדוֹל מִזֶּה--כְּגוֹן שֶׁהָיְתָה בְּהֵמָה וּמֵתָה, אוֹ נִשְׁבְּרָה, אוֹ נִשְׁבָּת, אוֹ נִטְרְפָה--הֲרֵי אֵלּוּ נִשְׁבָּעִין שֶׁנֶּאְנְסָה, וּפְטוּרִין:  שֶׁנֶּאֱמָר "וּמֵת אוֹ-נִשְׁבַּר אוֹ-נִשְׁבָּה, אֵין רֹאֶה.  שְׁבֻעַת ה', תִּהְיֶה בֵּין שְׁנֵיהֶם . . ." (שמות כב,ט-י), וְנֶאֱמָר "אִם-גָּנֹב יִגָּנֵב, מֵעִמּוֹ--יְשַׁלֵּם, לִבְעָלָיו.  אִם-טָרֹף יִטָּרֵף . . ." (שמות כב,יא-יב).</P>

<P><B>א,ד</B>  נִמְצֵאתָ אוֹמֵר, שׁוֹמֵר חִנָּם נִשְׁבָּע עַל הַכֹּל; וְהַשּׁוֹאֵל מְשַׁלֵּם אֶת הַכֹּל, חוּץ מִן הַמֵּתָה בְּשָׁעַת מְלָאכָה כְּמוֹ שֶׁיִּתְבָּאַר.  נוֹשֵׂא שָׂכָר וְהַשּׂוֹכֵר מְשַׁלְּמִין אֶת הָאֲבֵדָה וְאֶת הַגְּנֵבָה, וְנִשְׁבָּעִין עַל הָאֻנְסִין הַגְּדוֹלִים כְּגוֹן שְׁבוּרָה וּשְׁבוּיָה וּמֵתָה וּטְרֵפָה, אוֹ שֶׁאָבַד הַדָּבָר בִּסְפִינָה שֶׁטָּבְעָה בַּיָּם, אוֹ נִלְקַח בְּלִסְטִיס מְזֻיָּן, וְכָל כַּיּוֹצֶא בְּאֵלּוּ מִשְּׁאָר אֻנְסִין גְּדוֹלִים.</P>

<P><B>א,ה</B>  [ג] הַמַּפְקִיד אֵצֶל חֲבֵרוֹ בֵּין בְּחִנָּם בֵּין בְּשָׂכָר, אוֹ הִשְׁאִילוֹ, אוֹ הִשְׂכִּירוֹ--אִם שָׁאַל הַשּׁוֹמֵר אֶת הַבְּעָלִים עִם הַדָּבָר שֶׁלָּהֶן, אוֹ שְׂכָרָן--הֲרֵי הַשּׁוֹמֵר פָּטוּר מִכְּלוּם:  אַפִלּוּ פָּשַׁע בַּדָּבָר שֶׁשָּׁמַר, וְאָבַד מֵחֲמַת הַפְּשִׁיעָה--הֲרֵי זֶה פָּטוּר, שֶׁנֶּאֱמָר "אִם-בְּעָלָיו עִמּוֹ, לֹא יְשַׁלֵּם:  אִם-שָׂכִיר הוּא, בָּא בִּשְׂכָרוֹ" (שמות כב,יד).</P>

<P><B>א,ו</B>  בַּמֶּה דְּבָרִים אֲמוּרִים, בְּשֶׁשָּׁאַל הַבְּעָלִים אוֹ שְׂכָרָן בְּעֵת שֶׁנָּטַל הַחֵפֶץ, אַף עַל פִּי שְׁאֵין הַבְּעָלִים שָׁם עִמּוֹ בְּעֵת הַגְּנֵבָה וְהָאֲבֵדָה, אוֹ בְּעֵת שֶׁנֶּאֱנַס.  אֲבָל אִם נָטַל הַחֵפֶץ, וְנַעֲשָׂה עָלָיו שׁוֹמֵר תְּחִלָּה, וְאַחַר שֶׁבָּא לִרְשׁוּתוֹ שָׂכַר הַבְּעָלִים, אוֹ שְׁאָלָן--אַף עַל פִּי שֶׁהָיוּ הַבְּעָלִים עוֹמְדִין שָׁם בְּעֵת שֶׁנֶּאֱנַס הַדָּבָר הַשָּׁמוּר, הֲרֵי זֶה מְשַׁלֵּם:  שֶׁנֶּאֱמָר "בְּעָלָיו אֵין-עִמּוֹ, שַׁלֵּם יְשַׁלֵּם" (שמות כב,יג).  מִפִּי הַשְּׁמוּעָה לָמְדוּ, הָיָה עִמּוֹ בְּשָׁעַת הַשְּׁאֵלָה--אַף עַל פִּי שְׁאֵינוּ בְּעֵת הַגְּנֵבָה וְהַמִּיתָה, פָּטוּר; לֹא הָיָה עִמּוֹ בְּשָׁעַת הַשְּׁאֵלָה--אַף עַל פִּי שֶׁהָיָה עִמּוֹ בְּעֵת הַמִּיתָה אוֹ הַשְּׁבִיָּה, חַיָּב.  וְהוּא הַדִּין לִשְׁאָר הַשּׁוֹמְרִים, שֶׁכֻּלָּן בַּבְּעָלִים פְּטוּרִין; אַפִלּוּ פְּשִׁיעָה בַּבְּעָלִים, פָּטוּר.</P>

<P><B>א,ז</B>  [ד] כָּל שׁוֹמֵר שֶׁפָּשַׁע בִּתְחִלָּתוֹ--אַף עַל פִּי שֶׁנֶּאֱנַס בְּסוֹפוֹ, חַיָּב כְּמוֹ שֶׁיִּתְבָּאַר.  וְאֵין הַשּׁוֹאֵל רַשָּׁאי לְהַשְׁאִיל; אַפִלּוּ שָׁאַל סֵפֶר תּוֹרָה, שֶׁכָּל קוֹרֶא בּוֹ עוֹשֶׂה מִצְוָה--לֹא יַשְׁאִילֶנּוּ לְאַחֵר.  וְכֵן אֵין הַשּׂוֹכֵר רַשָּׁאי לְהַשְׂכִּיר; אַפִלּוּ הִשְׂכִּירוֹ סֵפֶר תּוֹרָה, לֹא יַשְׂכִּירֶנּוּ לְאַחֵר:  שֶׁהֲרֵי זֶה אוֹמֵר לוֹ, אֵין רְצוֹנִי שֶׁיִּהְיֶה פִּקְדוֹנִי בְּיַד אַחֵר.</P>

<P><B>א,ח</B>  עָבַר הַשּׁוֹמֵר וּמָסַר לְשׁוֹמֵר שֵׁנִי--אִם יֵשׁ עֵדִים שֶׁשְּׁמָרָהּ הַשּׁוֹמֵר הַשֵּׁנִי כְּדֶרֶךְ הַשּׁוֹמְרִין, וְנֶאֱנַס--פָּטוּר הַשּׁוֹמֵר הָרִאשׁוֹן, שֶׁהֲרֵי יֵשׁ עֵדִים שֶׁנֶּאֱנַס.  וְאִם אֵין שָׁם עֵדִים--חַיָּב הַשּׁוֹמֵר הָרִאשׁוֹן לְשַׁלַּם לַבְּעָלִים, מִפְּנֵי שֶׁמָּסַר לְשׁוֹמֵר אַחֵר; וְיַעֲשֶׂה הוּא דִּין, עִם הַשּׁוֹמֵר הַשֵּׁנִי.  אַפִלּוּ הָיָה הָרִאשׁוֹן שׁוֹמֵר חִנָּם, וּמָסַר לְשׁוֹמֵר שָׂכָר--חַיָּב:  שֶׁהֲרֵי יֵשׁ לְבַעַל הַחֵפֶץ לוֹמַר לוֹ, אַתָּה נֶאֱמָן אֶצְלִי לְהִשָּׁבַע, וְזֶה אֵינוּ נֶאֱמָן.</P>

<P><B>א,ט</B>  לְפִיכָּךְ אִם הָיָה דֶּרֶךְ הַבְּעָלִים לְהַפְקִיד תָּמִיד דָּבָר זֶה אֵצֶל הַשּׁוֹמֵר הַשֵּׁנִי, הֲרֵי הַשּׁוֹמֵר הָרִאשׁוֹן פָּטוּר מִלְּשַׁלַּם--שֶׁהֲרֵי הוּא אוֹמֵר לַבְּעָלִים, זֶה הַדָּבָר שֶׁהִפְקַדְתֶּם אֶצְלִי אוֹ הִשְׁאַלְתֶּם, אֶמֶשׁ הֲיִיתֶם מַפְקִידִין אוֹתוֹ, אֵצֶל זֶה שֶׁהִפְקַדְתִּי אֲנִי אֶצְלוֹ:  וְהוּא, שֶׁלֹּא יְמַעַט שְׁמִירָתוֹ.</P>

<P><B>א,י</B>  כֵּיצַד יְמַעַט שְׁמִירָתוֹ:  כְּגוֹן שֶׁהָיָה מֻפְקָד אֶצְלוֹ בְּשָׂכָר, וְהִפְקִידוֹ אֵצֶל אוֹתוֹ הַשֵּׁנִי בְּחִנָּם, אוֹ שֶׁהָיָה שָׁאוּל אֶצְלוֹ, וְהִפְקִידוֹ אֵצֶל אוֹתוֹ הַשֵּׁנִי בְּשָׂכָר--הוֹאִיל וּמִעַט שְׁמִירָתוֹ, פּוֹשֵׁעַ הוּא וּמְשַׁלֵּם, אַף עַל פִּי שֶׁשָּׁאַל אוֹ שֶׁשָּׂכַר בַּבְּעָלִים, שֶׁהֲרֵי הוֹצִיא הַדָּבָר הַשָּׁמוּר מִיָּדוֹ לְיַד שׁוֹמֵר אַחֵר.  [ה] וְאִם הֵבִיא הַשּׁוֹמֵר הַשֵּׁנִי רְאָיָה שֶׁיִּפָּטֵר בָּהּ שׁוֹמֵר רִאשׁוֹן, כְּדִין שְׁמִירָתוֹ--הֲרֵי זֶה פָּטוּר.</P>

<P><B>א,יא</B>  כֵּיצַד:  שׁוֹמֵר שָׂכָר שֶׁנָּתַן הַבְּהֵמָה הַשְּׁמוּרָה אֶצְלוֹ לְשׁוֹמֵר חִנָּם--אִם הֵבִיא הַשּׁוֹמֵר הַשֵּׁנִי עֵדִים שֶׁמֵּתָה הַבְּהֵמָה כְּדַרְכָּהּ, הֲרֵי הַשּׁוֹמֵר הָרִאשׁוֹן פָּטוּר; וְכֵן כָּל כַּיּוֹצֶא בְּזֶה.</P>

<P><B>א,יב</B>  [ו] שׁוֹמֵר שֶׁמָּסַר לְשׁוֹמֵר אַחֵר, וְהוֹסִיף בִּשְׁמִירָתוֹ--הַהֲנָיָה לַבְּעָלִים.  כֵּיצַד:  הַשּׂוֹכֵר פָּרָה מֵחֲבֵרוֹ, וְהִשְׁאִילָהּ לְאַחֵר, וּמֵתָה כְּדַרְכָּהּ בְּיַד הַשּׁוֹאֵל--הוֹאִיל וְהַשּׁוֹאֵל חַיָּב בַּכֹּל, יַחְזְרוּ דְּמֵי הַפָּרָה לַבְּעָלִים, שְׁאֵין זֶה הַשּׂוֹכֵר עוֹשֶׂה סְחוֹרָה, בְּפָרָתוֹ שֶׁלַּחֲבֵרוֹ; וְכֵן כָּל כַּיּוֹצֶא בְּזֶה.</P>

<P><B>א,יג</B>  הָיָה בְּיָדוֹ פִּקָּדוֹן, וּשְׁלָחוֹ בְּיַד אַחֵר לִבְעָלָיו--הוֹאִיל וְהַשּׁוֹמֵר הָרִאשׁוֹן חַיָּב בְּאַחְרָיוּתוֹ עַד שֶׁיַּגִּיעַ לְיַד הַבְּעָלִים--אִם בָּא לַחְזֹר וּלְהַחְזִיר הַפִּקָּדוֹן מִיַּד הַשּׁוֹמֵר הַשֵּׁנִי, מַחְזִיר.  וְאִם הֻחְזַק הַשּׁוֹמֵר הָרִאשׁוֹן כַּפְרָן--אֵינוּ יָכוֹל לְהַחְזִיר הַפִּקָּדוֹן מִיַּד הַשּׁוֹמֵר הַשֵּׁנִי, אַף עַל פִּי שֶׁעֲדַיִן הַפִּקָּדוֹן בְּאַחְרָיוּתוֹ שֶׁלְּרִאשׁוֹן.
<BR> </P>

<H2>הִלְכּוֹת שְׂכִירוּת פֵּרֶק ב</H2>

<P><B>ב,א</B>  שְׁלוֹשָׁה דִּינִין הָאֲמוּרִין בַּתּוֹרָה בְּאַרְבָּעָה הַשּׁוֹמְרִין אֵינָן אֵלָא בַּמִּטַּלְטְלִין שֶׁלְּיִשְׂרָאֵל וְשֶׁלְּהִדְיוֹט:  שֶׁנֶּאֱמָר "כֶּסֶף אוֹ-כֵלִים" (שמות כב,ו) "וְכָל-בְּהֵמָה" (שמות כב,ט)--יָצְאוּ קַרְקָעוֹת, וְיָצְאוּ הָעֲבָדִים שֶׁהֻקְּשׁוּ לַקַּרְקָעוֹת, וְיָצְאוּ הַשְּׁטָרוֹת שְׁאֵין גּוּפָן מָמוֹן.  וְנֶאֱמָר "כִּי-יִתֵּן אִישׁ אֶל-רֵעֵהוּ" (שמות כב,ו; שמות כב,ט)--יָצְאוּ הַהֶקְדֵּשׁוֹת, וְנִכְסֵי גּוֹיִים.</P>

<P><B>ב,ב</B>  מִכָּאן אָמְרוּ חֲכָמִים, הָעֲבָדִים וְהַשְּׁטָרוֹת וְהַקַּרְקָעוֹת וְהַהֶקְדֵּשׁוֹת--שׁוֹמֵר חִנָּם שֶׁלָּהֶן אֵינוּ נִשְׁבָּע, וְנוֹשֵׂא שָׂכָר אוֹ שׂוֹכֵר אֵינוּ מְשַׁלֵּם; וְאִם קָנוּ מִיָּדוֹ, חַיָּב בְּאַחְרָיוּתָן.  [ב] וְתִקְּנוּ חֲכָמִים שֶׁנִּשְׁבָּעִין עַל הַהֶקְדֵּשׁוֹת שְׁבוּעַת הַשּׁוֹמְרִין כְּעֵין שֶׁלַּתּוֹרָה, כְּדֵי שֶׁלֹּא יְזַלְזְלוּ בַּהֶקְדֵּשׁוֹת.</P>

<P><B>ב,ג</B>  יֵרָאֶה לִי, שְׁאִם פָּשַׁע הַשּׁוֹמֵר בַּעֲבָדִים וְכַיּוֹצֶא בָּהֶן--חַיָּב לְשַׁלַּם, שְׁאֵינוּ פָּטוּר בַּעֲבָדִים וְקַרְקָעוֹת וּשְׁטָרוֹת אֵלָא מִדִּין הַגְּנֵבָה וְהָאֲבֵדָה וְהַמִּיתָה וְכַיּוֹצֶא בָּהֶן:  שְׁאִם הָיָה שׁוֹמֵר חִנָּם עַל הַמִּטַּלְטְלִין וְנִגְנְבוּ אוֹ אָבְדוּ, יִשָּׁבַע, וּבַעֲבָדִים וְקַרְקָעוֹת וּשְׁטָרוֹת, פָּטוּר מִשְּׁבוּעָה; וְכֵן אִם הָיָה שׁוֹמֵר שָׂכָר שֶׁמְּשַׁלֵּם גְּנֵבָה וַאֲבֵדָה בְּמִטַּלְטְלִין, פָּטוּר מִלְּשַׁלַּם בְּאֵלּוּ.  אֲבָל אִם פָּשַׁע--חַיָּב לְשַׁלַּם, שֶׁכָּל הַפּוֹשֵׁעַ מַזִּיק הוּא, וְאֵין הֶפְרֵשׁ בֵּין דִּין הַמַּזִּיק קַרְקָע, לְדִין הַמַּזִּיק מִטַּלְטְלִין.  וְדִין אֱמֶת הוּא זֶה לַמְּבִינִים, וּבוֹ רָאוּי לָדוּן.</P>

<P><B>ב,ד</B>  וְכֵן הוֹרוּ רִבּוֹתַי, שֶׁהַמּוֹסֵר כַּרְמוֹ לְשׁוֹמֵר, בֵּין בַּאֲרִיסוּת בֵּין בִּשְׁמִירַת חִנָּם, וְהִתְנָה עִמּוֹ שֶׁיַּחְפֹּר אוֹ יִזְמֹר אוֹ יְאַבַּק מִשֶּׁלּוֹ, וּפָשַׁע וְלֹא עָשָׂה--חַיָּב, כְּמִי שֶׁהִפְסִיד בַּיָּדַיִם.  וְכֵן כָּל כַּיּוֹצֶא בְּזֶה, שֶׁהִפְסִיד בַּיָּדַיִם, חַיָּב עַל כָּל פָּנִים.</P>

<P><B>ב,ה</B>  [ד] הַמּוֹסֵר לַחֲבֵרוֹ דָּבָר הַמְּחֻבָּר לַקַּרְקָע לִשְׁמֹר, אַפִלּוּ הָיוּ עֲנָבִים הָעוֹמְדוֹת לְהִבָּצֵר--הֲרֵי הֶן כַּקַּרְקָע בְּדִין הַשּׁוֹמְרִין.</P>

<P><B>ב,ו</B>  [ה] הִפְקִיד הֶקְדֵּשׁ, וְאַחַר כָּךְ פָּדָהוּ וַהֲרֵי הוּא חֻלִּין בְּעֵת שֶׁנְּטָלוֹ מִיַּד הַשּׁוֹמֵר, אוֹ שֶׁהִשְׁאִילוֹ חֻלִּין, וְאַחַר כָּךְ הִקְדִּישׁ וְהוּא בְּיַד הַשּׁוֹאֵל, וְכֵן גּוֹי שֶׁהִפְקִיד, וְאַחַר כָּךְ נִתְגַּיַּר--כָּל אֵלּוּ אֵין בָּהֶן כָּל דִּינִי הַשּׁוֹמְרִין:  עַד שֶׁתִּהְיֶה תְּחִלָּתָן וְסוֹפָן נִכְסֵי הִדְיוֹט, וְנִכְסֵי יִשְׂרָאֵל.</P>

<P><B>ב,ז</B>  [ו] אֶחָד הָאִישׁ וְאֶחָד הָאִשָּׁה בְּדִין הַשּׁוֹמְרִין, בֵּין שֶׁהָיָה הַדָּבָר הַשָּׁמוּר שֶׁלָּאִשָּׁה, אוֹ שֶׁהָיָה בְּיַד הָאִשָּׁה.  [ז] קָטָן שֶׁהִפְקִיד בְּיַד גָּדוֹל אוֹ הִשְׁאִילוֹ, הֲרֵי זֶה הַגָּדוֹל נִשְׁבָּע שְׁבוּעַת הַשּׁוֹמְרִים לַקָּטָן.  הוֹרוּ רִבּוֹתַי שְׁאֵין זֶה נִשְׁבָּע בִּטְעָנַת הַקָּטָן, כְּדֵי שֶׁנֹּאמַר אֵין נִשְׁבָּעִין עַל טְעָנַת קָטָן, שֶׁכָּל הַשּׁוֹמְרִין, שְׁבוּעָתָן שְׁבוּעַת שֶׁמֶּא הִיא.</P>

<P><B>ב,ח</B>  כְּדֶרֶךְ שֶׁתִּקְּנוּ מְשִׁיכָה בַּלָּקוֹחוֹת, כָּךְ תִּקְּנוּ מְשִׁיכָה בַּשּׁוֹמְרִין.  הָאוֹמֵר לַחֲבֵרוֹ שְׁמֹר לִי זֶה, וְאָמַר לוֹ הַנַּח לְפָנַי--הֲרֵי זֶה שׁוֹמֵר חִנָּם.  אָמַר לוֹ הַנַּח לְפָנֶיךָ, אוֹ הַנַּח סְתָם, אוֹ שֶׁאָמַר לוֹ הֲרֵי הַבַּיִת לְפָנֶיךָ--אֵינוּ לֹא שׁוֹמֵר חִנָּם וְלֹא שׁוֹמֵר שָׂכָר, וְאֵינוּ חַיָּב שְׁבוּעָה כְּלָל.  אֲבָל מַחְרִים עַל מִי שֶׁלָּקַח הַפִּקָּדוֹן שֶׁלּוֹ, וְלֹא יַחְזִירוֹ לִבְעָלָיו.  וְכֵן כָּל כַּיּוֹצֶא בְּזֶה.</P>

<P><B>ב,ט</B>  אֶחָד הַמַּפְקִיד אוֹ הַמַּשְׁאִיל אוֹ הַמַּשְׂכִּיר אֶת חֲבֵרוֹ בְּעֵדִים, אוֹ שֶׁלֹּא בְּעֵדִים--דִּין אֶחָד יֵשׁ לָהֶן:  כֵּיוָן שֶׁהוֹדָה זֶה מִפִּי עַצְמוֹ שֶׁשָּׁמַר לוֹ, אוֹ שֶׁשָּׁאַל מִמֶּנּוּ--הֲרֵי זֶה נִשְׁבָּע שְׁבוּעַת הַשּׁוֹמְרִין, שְׁאֵין אוֹמְרִים מִגּוֹ לְפָטְרוֹ מִשְּׁבוּעָה אֵלָא לְפָטְרוֹ מִלְּשַׁלַּם.</P>

<P><B>ב,י</B>  אַפִלּוּ הָיָה הַדָּבָר הַשָּׁאוּל, אוֹ הַמֻּפְקָד, אוֹ הַמֻּשְׂכָּר שׁוֹוֶה פְּרוּטָה--הֲרֵי זֶה הַשּׁוֹמֵר נִשְׁבָּע עָלָיו.  וְאֵין אֶחָד מִן הַשּׁוֹמְרִים צָרִיךְ לְהוֹדָיָה בְּמִקְצָת.</P>

<P><B>ב,יא</B>  [ט] מַתְנֶה שׁוֹמֵר חִנָּם לִהְיוֹת פָּטוּר מִשְּׁבוּעָה, וְהַשּׁוֹאֵל לִהְיוֹת פָּטוּר מִלְּשַׁלַּם; וְכֵן מַתְנֶה בַּעַל הַפִּקָּדוֹן עַל שׁוֹמֵר חִנָּם אוֹ נוֹשֵׂא שָׂכָר וְשׂוֹכֵר לִהְיוֹת חַיָּבִין בַּכֹּל כַּשּׁוֹאֵל:  שֶׁכָּל תְּנָאי שֶׁבְּמָמוֹן אוֹ בִּשְׁבוּעוֹת שֶׁלְּמָמוֹן, קַיָּם; וְאֵין צָרִיךְ קִנְיָן, וְלֹא עֵדִים.</P>

<P><B>ב,יב</B>  [י] טָעַן זֶה שֶׁהָיָה שָׁם תְּנָאי, וְהַשּׁוֹמֵר אוֹמֵר לֹא הָיָה שָׁם תְּנָאי--נִשְׁבָּע הַשּׁוֹמֵר שְׁבוּעַת הַשּׁוֹמְרִין, וּמְגַלְגֵּל בָּהּ שֶׁלֹּא הָיָה שָׁם תְּנָאי.</P>

<P><B>ב,יג</B>  [יא] טָעַן שֶׁהִפְקִיד אֶצְלוֹ, וְזֶה אוֹמֵר לֹא אָמַרְתִּי אֵלָא הַנַּח לְפָנֶיךָ, וְלֹא נַעֲשֵׂיתִי לוֹ שׁוֹמֵר--נִשְׁבָּע הֶסֵּת שֶׁלֹּא קִבְּלוֹ אֵלָא בְּדֶרֶךְ זוֹ; וְכוֹלֵל בִּשְׁבוּעָתוֹ שֶׁלֹּא שָׁלַח בּוֹ יָד, וְלֹא אִבְּדוֹ בַּיָּדַיִם, וְלֹא בִּגְרָם שֶׁגָּרַם לוֹ שֶׁיִּהְיֶה חַיָּב לְשַׁלַּם.</P>

<P><B>ב,יד</B>  [יב] זֶה אוֹמֵר הִשְׁאַלְתִּיךָ אוֹ הִשְׂכַּרְתִּיךָ אוֹ הִפְקַדְתִּי אֶצְלָךְ, וְהַלָּה אוֹמֵר לֹא הָיוּ דְּבָרִים מֵעוֹלָם, אוֹ שֶׁאָמַר כֵּן הָיָה אֲבָל הִחְזַרְתִּי לָךְ וְנִסְתַּלְּקָה הַשְּׁמִירָה וְלֹא נִשְׁאֲרָה בֵּינֵינוּ תְּבִיעָה--הֲרֵי הַנִּתְבָּע נִשְׁבָּע הֶסֵּת, וְנִפְטָר.  בַּמֶּה דְּבָרִים אֲמוּרִים, בְּשֶׁלֹּא הָיָה שָׁם שְׁטָר.  אֲבָל אִם הִפְקִיד אֶצְלוֹ אוֹ הִשְׂכִּיר אוֹ הִשְׁאִיל בַּשְּׁטָר, וְאָמַר לוֹ הִחְזַרְתִּי לָךְ--הֲרֵי הַשּׁוֹמֵר נִשְׁבָּע בִּנְקִיטַת חֵפֶץ:  שֶׁמִּתּוֹךְ שֶׁיָּכוֹל לוֹמַר שׁוֹמֵר חִנָּם נִגְנַב אוֹ אָבַד, וְהַשּׁוֹאֵל מֵתָה בְּשָׁעַת מְלָאכָה--נֶאֱמָן לוֹמַר הִחְזַרְתִּי; וּכְשֵׁם שְׁאִם טָעַן שֶׁנֶּאֱנַס, נִשְׁבָּע מִן הַתּוֹרָה בִּנְקִיטַת חֵפֶץ--כָּךְ אִם טָעַן הִחְזַרְתִּי, יִשָּׁבַע כְּעֵין שֶׁלַּתּוֹרָה, הוֹאִיל וְיֵשׁ שָׁם שְׁטָר בְּיַד הַתּוֹבֵעַ.</P>

<P><B>ב,טו</B>  בַּמֶּה דְּבָרִים אֲמוּרִים, בְּשֶׁהָיָה הַשּׁוֹמֵר יָכוֹל לִטְעֹן וְלוֹמַר נֶאְנְסוּ, וְלֹא נַצְרִיךְ אוֹתוֹ לְהָבִיא רְאָיָה עַל טְעָנָתוֹ.  אֲבָל אִם הָיָה חַיָּב לְהָבִיא רְאָיָה עַל טְעָנָתוֹ, כְּמוֹ שֶׁיִּתְבָּאַר--אֵינוּ נֶאֱמָן לוֹמַר הִחְזַרְתִּי, אֵלָא יִשָּׁבַע בַּעַל הַשְּׁטָר בִּנְקִיטַת חֵפֶץ שֶׁלֹּא הִחְזִיר לוֹ, וִישַׁלַּם.</P>

<P><B>ב,טז</B>  אֵין לָךְ מִי שֶׁנִּשְׁבָּע מִתּוֹךְ שֶׁיָּכוֹל לוֹמַר כָּךְ וְכָּךְ וְיִשָּׁבַע בִּנְקִיטַת חֵפֶץ, אֵלָא זֶה הַשּׁוֹמֵר בִּלְבָד שֶׁיֵּשׁ עָלָיו שְׁטָר.  אֲבָל שְׁאָר כָּל הַנִּשְׁבָּעִין בְּדִין מִתּוֹךְ שֶׁיָּכוֹל לוֹמַר, אֵינָן נִשְׁבָּעִין אֵלָא הֶסֵּת.
<BR> </P>

<H2>הִלְכּוֹת שְׂכִירוּת פֵּרֶק ג</H2>

<P><B>ג,א</B>  שׁוֹמֵר שֶׁטָּעַן שֶׁנֶּאֱנַס אֹנֶס גָּדוֹל, כְּגוֹן שְׁבוּרָה וּמֵתָה--אִם נֶאֱנַס בִּמְקוֹם שֶׁהָעֵדִים מְצוּיִין שָׁם--מַצְרִיכִין אוֹתוֹ לְהָבִיא רְאָיָה עַל טְעָנָתוֹ שֶׁנֶּאֱנַס, וְיִפָּטֵר אַף מִשְּׁבוּעָה.  וְאִם לֹא הֵבִיא רְאָיָה--יְשַׁלַּם, שֶׁנֶּאֱמָר "אֵין רֹאֶה.  שְׁבֻעַת ה', תִּהְיֶה בֵּין שְׁנֵיהֶם" (שמות כב,ט-י):  הַא בִּמְקוֹם שֶׁאִפְשָׁר לְהָבִיא רְאָיָה, אֵין שָׁם שְׁבוּעָה; אֵלָא אוֹ יָבִיא רְאָיָה, אוֹ יְשַׁלַּם.</P>

<P><B>ג,ב</B>  אֲבָל אִם טָעַן שֶׁנֶּאֱנַס בִּמְקוֹם שְׁאֵין הָעֵדִים מְצוּיִין שָׁם--אֵין מַצְרִיכִין אוֹתוֹ לְהָבִיא רְאָיָה, אֵלָא יִשָּׁבַע שֶׁנֶּאֱנַס וְיִפָּטֵר.  וְאִם הֵבִיא עֵדִים שֶׁלֹּא פָשַׁע, נִפְטָר אַף מִן הַשְּׁבוּעָה.</P>

<P><B>ג,ג</B>  מַעֲשֶׂה בְּאֶחָד שֶׁהִעְבִיר חָבִית שֶׁלְּיַיִן בְּשָׂכָר, וְשִׁבְּרָהּ בַּשּׁוּק שֶׁלִּמְחוֹזָה.  וּבָאוּ לִפְנֵי חֲכָמִים וְאָמְרוּ, שׁוּק זֶה שֶׁטָּעַנְתָּ שֶׁנִּשְׁבְּרָה בּוֹ הֶחָבִית--בְּנֵי אָדָם מְצוּיִין שָׁם:  אוֹ תָּבִיא רְאָיָה שֶׁלֹּא פָשַׁעְתָּ אֵלָא נִתְקַלְתָּ וְנָפַלְתָּ, אוֹ תְּשַׁלַּם דָּמֶיהָ.  וְכֵן כָּל כַּיּוֹצֶא בְּזֶה.</P>

<P><B>ג,ד</B>  [ב] הַמַּעְבִיר חָבִית מִמָּקוֹם לְמָקוֹם בְּשָׂכָר, וְנִשְׁבְּרָה--דִּין תּוֹרָה הוּא שֶׁיְּשַׁלַּם:  שְׁאֵין זֶה אֹנֶס גָּדוֹל, וַהֲרֵי הַשְּׁבִירָה כִּגְנֵבָה וַאֲבֵדָה שְׁהוּא חַיָּב בָּהֶן.  אֲבָל תִּקְּנוּ חֲכָמִים, שֶׁיִּהְיֶה חַיָּב שְׁבוּעָה שֶׁלֹּא פָשַׁע בָּהּ--שְׁאִם אַתָּה אוֹמֵר יְשַׁלַּם, אֵין לָךְ אָדָם שֶׁיַּעְבִיר חָבִית לַחֲבֵרוֹ; לְפִיכָּךְ עָשׂוּ שְׁבִירַת הֶחָבִית, כְּמִיתַת הַבְּהֵמָה וּשְׁבִירָתָהּ.</P>

<P><B>ג,ה</B>  וְעוֹד תִּקְּנוּ בְּדָבָר זֶה, שְׁאִם נָשְׂאוּ אוֹתָהּ שְׁנַיִם בְּמוֹט, וְנִשְׁבְּרָה--מְשַׁלְּמִין חֲצִי דָּמֶיהָ:  הוֹאִיל וּמַשּׂאוּי זֶה גָּדוֹל לְגַבֵּי אֶחָד וְקַל לְגַבֵּי שְׁנַיִם, הֲרֵי הוּא כְּאֹנֶס וְאֵינוּ אֹנֶס, וּמְשַׁלְּמִין מֶחְצָה, אִם יֵשׁ עֵדִים שֶׁלֹּא פָשְׁעוּ בָּהּ.</P>

<P><B>ג,ו</B>  נִשְׁבְּרָה בִּמְקוֹם שְׁאֵין הָעֵדִים מְצוּיִין--נִשְׁבָּעִין שֶׁלֹּא שִׁבְּרוּהָ בִּפְשִׁיעָה, וּמְשַׁלְּמִין חֲצִי דָּמֶיהָ:  שֶׁהֲרֵי לֹא הָיָה לְכָל אֶחָד לְהַעְבִיר, אֵלָא מַשּׂאוּי שֶׁיָּכוֹל לְהַעְבִירוֹ בִּפְנֵי עַצְמוֹ.</P>

<P><B>ג,ז</B>  מִכָּאן אַתָּה לָמֵד שֶׁהָאֶחָד שֶׁהִעְבִיר חָבִית גְּדוֹלָה, שְׁאֵין דֶּרֶךְ כָּל הַסַּבָּלִים לְהַעְבִירָהּ--שְׁהוּא פּוֹשֵׁעַ; וְאִם נִשְׁבְּרָה מִיָּדוֹ, מְשַׁלֵּם הַכֹּל.</P>

<P><B>ג,ח</B>  [ג] הַסַּבָּל שֶׁשִּׁבַּר חָבִית שֶׁלְּיַיִן לַחֶנְוָנִי, וְנִתְחַיַּב לְשַׁלַּם, וַהֲרֵי הִיא שׁוֹוָה בְּיוֹם הַשּׁוּק אַרְבָּעָה, וּבִשְׁאָר הַיָּמִים שְׁלוֹשָׁה--אִם הִחְזִירוּ בְּיוֹם הַשּׁוּק, חַיָּבִין לְהַחְזִיר חָבִית שֶׁלְּיַיִן אוֹ יְשַׁלְּמוּ לוֹ אַרְבָּעָה:  וְהוּא שֶׁלֹּא הָיָה לוֹ יַיִן, לִמְכֹּר בְּיוֹם הַשּׁוּק; אֲבָל אִם הָיָה לוֹ יַיִן, מַחְזִירִין לוֹ שְׁלוֹשָׁה.  הִחְזִירוּ לוֹ בִּשְׁאָר הַיָּמִים, מַחְזִירִין לוֹ שְׁלוֹשָׁה.  וּמְנַכִּין לוֹ בְּכָל זְמָן, טֹרַח שֶׁהָיָה טוֹרֵחַ בִּמְכִירָתָהּ, וּפְגָם הַנֶּקֶב שֶׁהָיָה נוֹקֵב הֶחָבִית; וְכֵן כָּל כַּיּוֹצֶא בְּזֶה.</P>

<P><B>ג,ט</B>  [ד] רוֹעֶה שֶׁבָּאוּ זְאֵבִים, וְטָרְפוּ מִמֶּנּוּ--אִם הָיָה זְאֵב אֶחָד--אֵין זֶה אֹנֶס, אַפִלּוּ בְּשָׁעַת מִשְׁלַחַת זְאֵבִים.  וְאִם הָיוּ שְׁנֵי זְאֵבִים, הֲרֵי זֶה אֹנֶס.  שְׁנֵי כְּלָבִים--אֵינָן אֹנֶס, אַפִלּוּ בָּאוּ מִשְּׁתֵּי רוּחוֹת; הָיוּ יָתֵר עַל שְׁנַיִם, הֲרֵי זֶה אֹנֶס.  לִסְטִיס אֶחָד מְזֻיָּן, הֲרֵי הוּא אֹנֶס.  וְאַפִלּוּ הָיָה הָרוֹעֶה מְזֻיָּן, וּבָא לוֹ לִסְטִיס אֶחָד מְזֻיָּן--הֲרֵי זֶה אֹנֶס, שְׁאֵין הָרוֹעֶה מוֹסֵר נַפְשׁוֹ כַּלִּסְטִיס.</P>

<P><B>ג,י</B>  הָאֲרִי וְהַדֹּב וְהַנָּמֵר וְהַבַּרְדְּלַס וְהַנָּחָשׁ, הֲרֵי אֵלּוּ אֻנְסִין.  אֵימָתַי, בִּזְמָן שֶׁבָּאוּ מֵאֵלֵיהֶן; אֲבָל אִם הוֹלִיכָם לִמְקוֹם גְּדוּדֵי חַיּוֹת וְלִסְטִים--אֵין אֵלּוּ אֻנְסִין, וְחַיָּב לְשַׁלַּם.</P>

<P><B>ג,יא</B>  [ה] רוֹעֶה שֶׁמָּצָא גַּנָּב, וְהִתְחִיל לְהִתְגָּרוֹת בּוֹ וּלְהַרְאוֹתוֹ שְׁאֵינוּ חוֹשֵׁשׁ מִמֶּנּוּ, וְאָמַר לוֹ, הֲרֵי אָנוּ בְּמָקוֹם פְּלוֹנִי וְכָּךְ וְכָּךְ רוֹעִים אֲנַחְנוּ וְכָּךְ וְכָּךְ כְּלֵי מִלְחָמָה יֵשׁ לָנוּ, וּבָא אוֹתוֹ הַלִּסְטִיס וְנִצְּחוֹ וְלָקַח מֵהֶן--הֲרֵי הָרוֹעֶה חַיָּב:  שֶׁאֶחָד הַמּוֹלִיךְ אֶת הַבְּהֵמָה לִמְקוֹם גְּדוּדֵי חַיּוֹת וְלִסְטִים, אוֹ הַמֵּבִיא אֶת הַלִּסְטִים בְּהִתְגָּרוּתוֹ לִמְקוֹם הַבְּהֵמָה.</P>

<P><B>ג,יב</B>  [ו] רוֹעֶה שֶׁהָיָה לוֹ לְהַצִּיל הַטְּרֵפָה אוֹ הַשְּׁבוּיָה בְּרוֹעִים אֲחֵרִים וּבְמַקְלוֹת, וְלֹא קָרָא רוֹעִים אֲחֵרִים וְלֹא הֵבִיא מַקְלוֹת לְהַצִּיל--הֲרֵי זֶה חַיָּב, אֶחָד שׁוֹמֵר חִנָּם וְאֶחָד שׁוֹמֵר שָׂכָר:  אֵלָא שֶׁשּׁוֹמֵר חִנָּם קוֹרֶא רוֹעִים, וּמֵבִיא מַקְלוֹת בְּחִנָּם; וְאִם לֹא מָצָא, פָּטוּר.  אֲבָל שׁוֹמֵר שָׂכָר חַיָּב לִשְׂכֹּר הָרוֹעִים וְהַמַּקְלוֹת, עַד כְּדֵי דְּמֵי הַבְּהֵמָה כְּדֵי לְהַצִּיל; וְחוֹזֵר וְלוֹקֵחַ שְׂכָרָן מִבַּעַל הַבַּיִת.  וְאִם לֹא עָשָׂה כֵּן, וְהָיָה לוֹ לִשְׂכֹּר וְלֹא שָׂכָר--הֲרֵי זֶה פּוֹשֵׁעַ וְחַיָּב.</P>

<P><B>ג,יג</B>  [ז] רוֹעֶה שֶׁטָּעַן שֶׁהִצַּלְתִּי עַל יְדֵי רוֹעִים בְּשָׂכָר--נִשְׁבָּע, וְנוֹטֵל מַה שֶׁטָּעַן:  שְׁאֵינוּ יָכוֹל לִטְעֹן, אֵלָא עַד כְּדֵי דְּמֵיהֶן; וְיָכוֹל הָיָה לוֹמַר נִטְרְפָה, וְיִשָּׁבַע בִּנְקִיטַת חֵפֶץ, כְּדִין כָּל הַנִּשְׁבָּעִין וְנוֹטְלִין.</P>

<P><B>ג,יד</B>  [ח] רוֹעֶה שֶׁהִנִּיחַ עֶדְרוֹ, וּבָא לָעִיר, בֵּין בְּעֵת שֶׁדֶּרֶךְ הָרוֹעִים לְהִכָּנֵס, וּבֵין בְּעֵת שְׁאֵין דֶּרֶךְ הָרוֹעִים לְהִכָּנֵס, וּבָאוּ זְאֵבִים וְטָרְפוּ, אֲרִי וְדָרַס--אֵין אוֹמְרִים, אִלּוּ הָיָה שָׁם הָיָה מַצִּיל; אֵלָא אוֹמְדִין אוֹתוֹ:  אִם יָכוֹל לְהַצִּיל, אַפִלּוּ עַל יְדֵי רוֹעִים וּמַקְלוֹת--חַיָּב; וְאִם לָאו, פָּטוּר; וְאִם אֵין הַדָּבָר יָדוּעַ, חַיָּב לְשַׁלַּם.</P>

<P><B>ג,טו</B>  [ט] מֵתָה הַבְּהֵמָה כְּדַרְכָּהּ--הֲרֵי זֶה אֹנֶס, וְהָרוֹעֶה פָּטוּר.  סִגְּפָהּ, וּמֵתָה--אֵינוּ אֹנֶס.  תְּקָפַתּוּ וְעָלְתָה לְרָאשֵׁי צוּקִין, וּתְקָפַתּוּ וְנָפְלָה--הֲרֵי זֶה אֹנֶס.  הֶעֱלָהּ לְרָאשֵׁי צוּקִין, אוֹ שֶׁעָלְתָה מֵאֵלֶיהָ, וְהוּא יָכוֹל לְמָנְעָהּ, וְלֹא מְנָעָהּ--אַף עַל פִּי שֶׁתְּקָפַתּוּ, וְנָפְלָה וּמֵתָה אוֹ נִשְׁבְּרָה--חַיָּב:  שֶׁכָּל שֶׁתְּחִלָּתוֹ בִּפְשִׁיעָה, וְסוֹפוֹ בְּאֹנֶס--חַיָּב.</P>

<P><B>ג,טז</B>  וְכֵן רוֹעֶה שֶׁהִעְבִיר הַבְּהֵמוֹת עַל הַגֶּשֶׁר, וְדָחֲפָה אַחַת מֵהֶן לַחֲבִרְתָּהּ, וְנָפְלָה לְשִׁבֹּלֶת הַנָּהָר--הֲרֵי זֶה חַיָּב, שֶׁהָיָה לוֹ לְהַעְבִירָן אַחַת אַחַת:  שְׁאֵין הַשּׁוֹמֵר נוֹטֵל שָׂכָר, אֵלָא לִשְׁמֹר שְׁמִירָה מְעֻלָּה; וְהוֹאִיל וּפָשַׁע בַּתְּחִלָּה, וְהִעְבִירָן כְּאַחַת, אַף עַל פִּי שֶׁנֶּאֱנַס בַּסּוֹף בְּעֵת הַנְּפִילָה, הֲרֵי הוּא חַיָּב.</P>

<P><B>ג,יז</B>  [י] פָּשַׁע בָּהּ, וְיָצַאת לַאֲגַם וּמֵתָה שָׁם כְּדַרְכָּהּ--פָּטוּר, שְׁאֵין יְצִיאָתָהּ גָּרְמָה לָהּ שֶׁתָּבוֹא לִידֵי אֹנֶס זֶה:  הוֹאִיל וּכְדַרְכָּהּ מֵתָה, מַה לִי בְּבֵית שׁוֹמֵר, מַה לִי בַּאֲגַם.  אֲבָל אִם גְּנָבָהּ גָּנַב מֵהָאֲגַם, וּמֵתָה כְּדַרְכָּהּ בְּבֵית הַגַּנָּב--הֲרֵי הַשּׁוֹמֵר חַיָּב, אַף עַל פִּי שְׁהוּא שׁוֹמֵר חִנָּם:  שֶׁאַפִלּוּ לֹא מֵתָה, הֲרֵי הִיא אָבְדָה בְּיַד הַגַּנָּב, וִיצִיאָתָהּ גָּרְמָה לָהּ לְהִגָּנֵב.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת שְׂכִירוּת פֵּרֶק ד</H2>

<P><B>ד,א</B>  הַשּׂוֹכֵר אֶת הַחֲמוֹר לְהוֹלִיכָהּ בָּהָר, וְהוֹלִיכָהּ בַּבִּקְעָה--אִם הֻחְלְקָה--פָּטוּר, אַף עַל פִּי שֶׁעָבַר עַל דַּעַת הַבְּעָלִים.  וְאִם הוּחַמָּה, חַיָּב.  שְׂכָרָהּ לְהוֹלִיכָהּ בַּבִּקְעָה, וְהוֹלִיכָהּ בָּהָר--אִם הֻחְלְקָה--חַיָּב, שֶׁהַתְּקָלוֹת בָּהָר יָתֵר מִן הַבִּקְעָה.  וְאִם הוּחַמָּה--פָּטוּר, שֶׁחֲמִימוּת בַּבִּקְעָה יָתֵר מִן הָהָר מִפְּנֵי הָרוּחַ שֶׁמְּנַשֶּׁבֶת בְּרָאשֵׁי הֶהָרִים; וְאִם הוּחַמָּה מֵחֲמַת הַמַּעֲלָה, חַיָּב.  וְכֵן כָּל כַּיּוֹצֶא בְּזֶה.</P>

<P><B>ד,ב</B>  וְכֵן הַשּׂוֹכֵר אֶת הַפָּרָה לַחְרֹשׁ בָּהָר, וְחָרַשׁ בַּבִּקְעָה, וְנִשְׁבַּר הַקַּנְקַן, וְהוּא הַכְּלִי שֶׁחוֹרֵשׁ בּוֹ--הֲרֵי הַשּׂוֹכֵר פָּטוּר; וְדִין בַּעַל הַפָּרָה, עִם הָאֻמָּנִין שֶׁחָרְשׁוּ.  וְכֵן אִם לֹא שִׁנָּה עַל דַּעַת הַבְּעָלִים, וְנִשְׁבַּר הַקַּנְקַן--דִּין בַּעַל הַפָּרָה, עִם הָאֻמָּנִין.  שְׂכָרָהּ לַחְרֹשׁ בַּבִּקְעָה, וְחָרַשׁ בָּהָר, וְנִשְׁבַּר הַקַּנְקַן--הַשּׂוֹכֵר חַיָּב; וְדִינוֹ שֶׁלַּשּׂוֹכֵר, עִם הָאֻמָּנִין.</P>

<P><B>ד,ג</B>  [ב] וּמַה הוּא דִּין הָאֻמָּנִין שֶׁשִּׁבְּרוּ בְּעֵת חֲרִישָׁה, מְשַׁלְּמִין.  מִי מְשַׁלֵּם:  זֶה הָאוֹחֵז אֶת הַכְּלִי בְּעֵת הַחֲרִישָׁה; וְאִם הָיְתָה הַשָּׂדֶה מַעֲלוֹת מַעֲלוֹת--שְׁנֵיהֶם חַיָּבִין בִּדְמֵי הַקַּנְקַן, הַמַּנְהִיג אוֹתָהּ בַּמַּלְמָד וְהָאוֹחֵז אֶת הַכְּלִי.</P>

<P><B>ד,ד</B>  שְׂכָרָהּ לָדוּשׁ בְּקָטְנִית, וְדָשׁ בִּתְבוּאָה וְהֻחְלְקָה--פָּטוּר.  בִּתְבוּאָה, וְדָשׁ בְּקָטְנִית--חַיָּב, שֶׁהַקָּטְנִית מַחְלֶקֶת.</P>

<P><B>ד,ה</B>  מַעֲשֶׂה בְּאֶחָד שֶׁהִשְׂכִּיר חֲמוֹר לַחֲבֵרוֹ, וְאָמַר לוֹ לֹא תֵלֵךְ בּוֹ בְּדֶרֶךְ נְהַר פְּקוֹד שֶׁהַמַּיִם מְצוּיִין שָׁם, אֵלָא בְּדֶרֶךְ נְרַשׁ שְׁאֵין שָׁם מַיִם; הָלַךְ בְּדֶרֶךְ נְהַר פְּקוֹד, וּמֵת הַחֲמוֹר, וְלֹא הָיוּ שָׁם עֵדִים שֶׁמְּעִידִין בְּאֵיזֶה דֶּרֶךְ הָלַךְ, אֵלָא הוּא מֵעַצְמוֹ אָמַר בִּנְהַר פְּקוֹד הָלַכְתִּי וְלֹא הָיוּ שָׁם מַיִם, וּמֵחֲמַת עַצְמוֹ מֵת.  וְאָמְרוּ חֲכָמִים, הוֹאִיל וְיֵשׁ שָׁם עֵדִים וּמְעִידִין שֶׁהַמַּיִם בִּנְהַר פְּקוֹד מְצוּיִין--חַיָּב לְשַׁלַּם, שֶׁהֲרֵי שִׁנָּה עַל דַּעַת הַבְּעָלִים; וְאֵין אוֹמְרִים, מַה לִי לְשַׁקַּר בִּמְקוֹם שֶׁיֵּשׁ עֵדִים.</P>

<P><B>ד,ו</B>  [ד] הַשּׂוֹכֵר אֶת הַבְּהֵמָה לְהָבִיא עָלֶיהָ מָאתַיִם לִיטְרִין שֶׁלְּחִטִּים, וְהֵבִיא מָאתַיִם לִיטְרִין שֶׁלִּשְׂעוֹרִים וּמֵתָה--חַיָּב:  מִפְּנֵי שֶׁהַנֶּפַח קָשֶׁה לְמַשּׂאוּי, וְהַשְּׂעוֹרִין יֵשׁ לָהֶן נֶפַח.  וְכֵן אִם שְׂכָרָהּ לְהָבִיא עָלֶיהָ תְּבוּאָה, וְהֵבִיא בְּמִשְׁקָלָהּ תֶּבֶן.  אֲבָל אִם שְׂכָרָהּ לְהָבִיא עָלֶיהָ שְׂעוֹרִים, וְהֵבִיא בְּמִשְׁקָלָן חִטִּים וּמֵתָה--פָּטוּר.  וְכֵן כָּל כַּיּוֹצֶא בְּזֶה.</P>

<P><B>ד,ז</B>  [ה] שָׂכַר אֶת הַבְּהֵמָה לִרְכֹּב עָלֶיהָ אִישׁ, לֹא יַרְכִּיב עָלֶיהָ אִשָּׁה.  שְׂכָרָהּ לִרְכֹּב עָלֶיהָ אִשָּׁה, מַרְכִּיב עָלֶיהָ אִישׁ; וּמַרְכִּיב עָלֶיהָ כָּל אִשָּׁה, בֵּין קְטַנָּה בֵּין גְּדוֹלָה, וְאַפִלּוּ מְעֻבֶּרֶת שְׁהִיא מְנִיקָה.</P>

<P><B>ד,ח</B>  [ו] הַשּׂוֹכֵר אֶת הַבְּהֵמָה לָשֵׂאת עָלֶיהָ מִשְׁקָל יָדוּעַ, וְהוֹסִיף עַל מַשָּׂאוֹ--אִם הוֹסִיף חֵלֶק מִשְּׁלוֹשִׁים עַל הַשֵּׁעוּר שֶׁפָּסַק עִמּוֹ וּמֵתָה--חַיָּב; פָּחוּת מִכָּאן--פָּטוּר, אֲבָל נוֹתֵן הוּא שְׂכַר הַתּוֹסֶפֶת.  שָׂכָר סְתָם, אֵינוּ נוֹשֵׂא אֵלָא בְּמִשְׁקָל הַיָּדוּעַ בַּמְּדִינָה לְאוֹתָהּ בְּהֵמָה.  וְאִם הוֹסִיף חֵלֶק מִשְּׁלוֹשִׁים, כְּגוֹן שֶׁדַּרְכָּהּ לָשֵׂאת שְׁלוֹשִׁים וְטָעַן עָלֶיהָ שְׁלוֹשִׁים וְאֶחָד, וּמֵתָה אוֹ נִשְׁבְּרָה--חַיָּב.</P>

<P><B>ד,ט</B>  וְכֵן סְפִינָה שֶׁהוֹסִיף בָּהּ אֶחָד מִשְּׁלוֹשִׁים עַל מַשָּׂאָהּ, וְטָבְעָה--חַיָּב לְשַׁלַּם דָּמֶיהָ.  [ז] הַכַּתָּף שֶׁהוֹסִיף עַל מַשָּׂאוֹ קַב אֶחָד, וְהֻזַּק בְּמַשָּׂא זֶה--חַיָּב בִּנְזָקָיו:  שֶׁאַף עַל פִּי שְׁהוּא בֶּן דַּעַת, וַהֲרֵי הוּא מַרְגִּישׁ בְּכֹבֶד הַמַּשָּׂא, וְעָלָה עַל לִבּוֹ, שֶׁמֶּא מֵחֲמַת חָלְיוֹ הוּא זֶה הַכֹּבֶד.</P>

<P><B>ד,י</B>  [ח] הַשּׂוֹכֵר אֶת הַחֲמוֹר לִרְכֹּב עָלֶיהָ--יֵשׁ לוֹ לְהַנִּיחַ עָלֶיהָ כְּסוּתוֹ וּלְגִינוֹ וּמְזוֹנוֹתָיו שֶׁלְּאוֹתָהּ הַדֶּרֶךְ, לְפִי שְׁאֵין דֶּרֶךְ הַשּׂוֹכֵר לְחַזַּר בְּכָל מָלוֹן וּמָלוֹן לִקְנוֹת מְזוֹנוֹת; יָתֵר עַל זֶה, הֲרֵי מְעַכֵּב עָלָיו בַּעַל הַחֲמוֹר.</P>

<P><B>ד,יא</B>  וְכֵן יֵשׁ לְבַעַל הַחֲמוֹר לְהַנִּיחַ עָלֶיהָ שְׂעוֹרִים וְתֶבֶן, וּמְזוֹנוֹת שֶׁלְּאוֹתוֹ הַיּוֹם; יָתֵר עַל זֶה, הַשּׂוֹכֵר מְעַכֵּב עָלָיו, מִפְּנֵי שֶׁאִפְשָׁר לוֹ לִקְנוֹת בְּכָל מָלוֹן וּמָלוֹן.  לְפִיכָּךְ אִם אֵין שָׁם מָצוּי מֵאַיִן יִקְנֶה--מַנִּיחַ עָלָיו מְזוֹנוֹתָיו, וּמְזוֹנוֹת בְּהֶמְתּוֹ שֶׁלְּכָל הַדֶּרֶךְ.</P>

<P><B>ד,יב</B>  וְכָל אֵלּוּ הַדְּבָרִים בְּשׂוֹכֵר סְתָם, בִּמְקוֹם שְׁאֵין מִנְהָג יָדוּעַ; אֲבָל בִּמְקוֹם שֶׁיֵּשׁ מִנְהָג, הַכֹּל לְפִי הַמִּנְהָג.
<BR> </P>

<H2>הִלְכּוֹת שְׂכִירוּת פֵּרֶק ה</H2>

<P><B>ה,א</B>  הַשּׂוֹכֵר אֶת הַבְּהֵמָה, וְחָלְתָה אוֹ נִשְׁתַּטָּת, אוֹ נִלְקְחָה לַעֲבוֹדַת הַמֶּלֶךְ--אַף עַל פִּי שְׁאֵין סוֹפָהּ לַחְזֹר--אִם נִלְקְחָה דֶּרֶךְ הֲלִיכָתָהּ, הֲרֵי הַמַּשְׂכִּיר אוֹמֵר לַשּׂוֹכֵר הֲרֵי שֶׁלָּךְ לְפָנֶיךָ; וְחַיָּב לִתֵּן לוֹ שְׂכָרוֹ מִשָּׁלֵם.  בַּמֶּה דְּבָרִים אֲמוּרִים, בְּשֶׁשְּׂכָרָהּ לָשֵׂאת עָלֶיהָ מַשּׂאוּי שֶׁאִפְשָׁר לְהַשְׁלִיכוֹ בְּלֹא הַקְפָּדָה.  אֲבָל אִם שְׂכָרָהּ לִרְכֹּב עָלֶיהָ, אוֹ לָשֵׂאת עָלֶיהָ כְּלֵי זְכוֹכִית וְכַיּוֹצֶא בָּהֶן--חַיָּב לְהַעְמִיד לוֹ חֲמוֹר אַחֵר, אִם שָׂכַר מִמֶּנּוּ חֲמוֹר; וְאִם לֹא הִעְמִיד--יַחְזִיר הַשָּׂכָר, וִיחַשַּׁב עִמּוֹ עַל שָׂכָר מַה שֶׁהָלַךְ בָּהּ.</P>

<P><B>ה,ב</B>  מֵתָה הַבְּהֵמָה אוֹ נִשְׁבְּרָה, בֵּין שֶׁשְּׂכָרָהּ לָשֵׂאת בֵּין שֶׁשְּׂכָרָהּ לִרְכֹּב--אִם אָמַר לוֹ חֲמוֹר סְתָם אֲנִי מַשְׂכִּיר לָךְ, חַיָּב לְהַעְמִיד לוֹ חֲמוֹר אַחֵר מִכָּל מָקוֹם; וְאִם לֹא הִעְמִיד--יֵשׁ לַשּׂוֹכֵר לִמְכֹּר הַבְּהֵמָה וְלִקַּח בָּהּ בְּהֵמָה אַחֶרֶת, אוֹ שׂוֹכֵר בְּדָמֶיהָ אִם אֵין בַּדָּמִים לִקַּח, עַד שֶׁיַּגִּיעַ לִמְקוֹם שֶׁפָּסַק עִמּוֹ.</P>

<P><B>ה,ג</B>  אָמַר לוֹ חֲמוֹר זֶה אֲנִי שׂוֹכֵר לָךְ--אִם שְׂכָרָהּ לִרְכֹּב עָלֶיהָ, אוֹ לִכְלֵי זְכוֹכִית, וּמֵתָה בַּחֲצִי הַדֶּרֶךְ--אִם יֵשׁ בְּדָמֶיהָ לִקַּח בְּהֵמָה אַחֶרֶת, יִקַּח.  וְאִם אֵין בַּדָּמִים לִקַּח, שׂוֹכֵר אַפִלּוּ בִּדְמֵי כֻּלָּהּ, עַד שֶׁיַּגִּיעַ לִמְקוֹם שֶׁפָּסַק עִמּוֹ.  וְאִם אֵין בַּדָּמִים, לֹא לִקַּח וְלֹא לִשְׂכֹּר--נוֹתֵן לוֹ שְׂכָרוֹ שֶׁלַּחֲצִי הַדֶּרֶךְ, וְאֵין לוֹ עָלָיו אֵלָא תַּרְעֹמֶת.  שְׂכָרָהּ לְמַשָּׂא--הוֹאִיל וְאָמַר לוֹ חֲמוֹר זֶה, וּמֵת בַּחֲצִי הַדֶּרֶךְ, אֵינוּ חַיָּב לְהַעְמִיד לוֹ אַחֵר, אֵלָא נוֹתֵן לוֹ שְׂכָרוֹ שֶׁלַּחֲצִי הַדֶּרֶךְ וּמַנִּיחַ לוֹ נִבְלָתוֹ.</P>

<P><B>ה,ד</B>  [ג] הַשּׂוֹכֵר אֶת הַסְּפִינָה, וְטָבְעָה לָהּ בַּחֲצִי הַדֶּרֶךְ--אִם אָמַר לוֹ סְפִינָה זוֹ אֲנִי מַשְׂכִּיר לָךְ, וּשְׂכָרָהּ הַשּׂוֹכֵר לְהוֹלִיךְ בָּהּ יַיִן סְתָם--אַף עַל פִּי שֶׁנָּתַן לוֹ הַשָּׂכָר, יַחְזִיר כָּל הַשָּׂכָר:  שֶׁהֲרֵי זֶה אוֹמֵר לוֹ, הָבֵא לִי הַסְּפִינָה עַצְמָהּ שֶׁשָּׂכַרְתִּי, שֶׁהַקְפָּדָה גְּדוֹלָה יֵשׁ בִּסְפִינָה זוֹ, וַאֲנִי אָבִיא יַיִן מִכָּל מָקוֹם וְאוֹלִיךְ בָּהּ.</P>

<P><B>ה,ה</B>  אָמַר לוֹ סְפִינָה סְתָם אֲנִי מַשְׂכִּיר לָךְ, וּשְׂכָרָהּ הַשּׂוֹכֵר לְהוֹלִיךְ בָּהּ יַיִן זֶה--אַף עַל פִּי שֶׁלֹּא נָתַן לוֹ מִן הַשָּׂכָר כְּלוּם, חַיָּב לִתֵּן כָּל הַשָּׂכָר:  שֶׁהֲרֵי אוֹמֵר לוֹ הָבֵא לִי הַיַּיִן עַצְמוֹ, וַאֲנִי אָבִיא לָךְ סְפִינָה מִכָּל מָקוֹם וְאוֹלִיכוֹ.  אֲבָל צָרִיךְ לְנַכּוֹת לוֹ כְּדֵי הַטֹּרַח שֶׁלַּחֲצִי הַדֶּרֶךְ, שְׁאֵינוּ דּוֹמֶה הַמִּטַּפֵּל בְּהוֹלָכַת הַסְּפִינָה לְיוֹשֵׁב וּבָטֵל.</P>

<P><B>ה,ו</B>  אָמַר לוֹ סְפִינָה זוֹ אֲנִי מַשְׂכִּיר לָךְ, וּשְׂכָרָהּ הַשּׂוֹכֵר לְהוֹלִיךְ בָּהּ יַיִן זֶה--אִם נָתַן הַשָּׂכָר, אֵינוּ יָכוֹל לְהַחְזִירוֹ; וְאִם לֹא נָתַן, לֹא יִתֵּן:  שְׁאֵין זֶה יָכוֹל לְהָבִיא הַסְּפִינָה עַצְמָהּ, וְלֹא זֶה יָכוֹל לְהָבִיא הַיַּיִן עַצְמוֹ.  שָׂכַר סְפִינָה סְתָם, לְיַיִן סְתָם--הֲרֵי אֵלּוּ חוֹלְקִין הַשָּׂכָר.</P>

<P><B>ה,ז</B>  [ד] הַשּׂוֹכֵר אֶת הַסְּפִינָה, וּפְרָקָהּ בַּחֲצִי הַדֶּרֶךְ--נוֹתֵן לוֹ שָׂכַר כָּל הַדֶּרֶךְ.  וְאִם מָצָא הַשּׂוֹכֵר מִי שֶׁיַּשְׂכִּיר אוֹתָהּ לוֹ עַד הַמָּקוֹם שֶׁפָּסַק, שׂוֹכֵר; וְיֵשׁ לְבַעַל הַסְּפִינָה עָלָיו תַּרְעֹמֶת.</P>

<P><B>ה,ח</B>  וְכֵן אִם מָכַר כָּל הַסְּחוֹרָה שֶׁבַּסְּפִינָה לְאִישׁ אַחֵר בַּחֲצִי הַדֶּרֶךְ, וְיָרַד הוּא, וְעָלָה הַלּוֹקֵחַ--נוֹטֵל שְׂכַר חֲצִי הַדֶּרֶךְ מִן הָרִאשׁוֹן, וּשְׂכַר הַחֵצִי מִזֶּה הָאַחֲרוֹן; וְיֵשׁ לְבַעַל הַסְּפִינָה עָלָיו תַּרְעֹמֶת, מִפְּנֵי שֶׁגּוֹרֵם לוֹ לִסְבֹּל דַּעַת אִישׁ אַחֵר שֶׁעֲדַיִן לֹא הֻרְגַּל בּוֹ.  וְכֵן כָּל כַּיּוֹצֶא בְּזֶה.</P>

<P><B>ה,ט</B>  [ה] מִכָּאן אֲנִי אוֹמֵר, שֶׁהַמַּשְׂכִּיר בַּיִת לַחֲבֵרוֹ עַד זְמָן קָצוּב, וְרָצָה הַשּׂוֹכֵר לְהַשְׂכִּיר הַבַּיִת לְאַחֵר עַד סוֹף זְמַנּוֹ--מַשְׂכִּיר, אֲבָל לַאֲחֵרִים שְׁהֶן כְּמִנְיַן בְּנֵי בֵּיתוֹ; אִם הָיוּ אַרְבָּעָה, לֹא יִשְׂכֹּר לַחֲמִשָּׁה:  שֶׁלֹּא אָמְרוּ חֲכָמִים אֵין הַשּׂוֹכֵר רַשָּׁאי לְהַשְׂכִּיר, אֵלָא בַּמִּטַּלְטְלִין, שֶׁהֲרֵי אוֹמֵר לוֹ, אֵין רְצוֹנִי שֶׁיְּהֶא פִּקְדוֹנִי בְּיַד אַחֵר.  אֲבָל בַּקַּרְקָע אוֹ בַּסְּפִינָה, שֶׁהֲרֵי בַּעְלָהּ עִמָּהּ, אֵין אוֹמְרִין כֵּן.</P>

<P><B>ה,י</B>  וְכֵן אֲנִי אוֹמֵר, אִם אָמַר לוֹ בַּעַל הַבַּיִת לַשּׂוֹכֵר, לָמָּה תִּטְרַח וְתַשְׂכִּיר בֵּיתִי לַאֲחֵרִים, אִם לֹא תִרְצֶה לַעֲמֹד בּוֹ, צֵא וְהַנִּיחוֹ וְאַתָּה פָּטוּר מִשְּׂכִירוּתוֹ--אֵינוּ יָכוֹל לְהַשְׂכִּירוֹ לְאַחֵר:  שֶׁזֶּה בְּ"אַל-תִּמְנַע-טוֹב מִבְּעָלָיו" (משלי ג,כז); עַד שֶׁאַתָּה מַשְׂכִּירוֹ לְאַחֵר, הַנַּח לְזֶה בֵּיתוֹ.  וְיֵשׁ מִי שֶׁהוֹרָה שְׁאֵינוּ יָכוֹל לְהַשְׂכִּירוֹ לְאַחֵר כְּלָל, וְיִתֵּן שְׂכָרוֹ עַד סוֹף זְמַנּוֹ; וְלֹא יֵרָאֶה לִי שֶׁזֶּה דִּין אֱמֶת.</P>

<P><B>ה,יא</B>  [ו] בַּיִת זֶה אֲנִי מַשְׂכִּיר לָךְ, וְאַחַר שֶׁהִשְׂכִּירוֹ לוֹ, נָפַל--אֵינוּ חַיָּב לִבְנוֹתוֹ; אֵלָא מְחַשֵּׁב עִמּוֹ עַל מַה שֶׁנִּשְׁתַּמַּשׁ בּוֹ, וּמַחְזִיר לוֹ שְׁאָר הַשְּׂכִירוּת.  אֲבָל אִם סְתָרוֹ--חַיָּב לְהַעְמִיד לוֹ בַּיִת אַחֵר, אוֹ יִשְׂכֹּר לוֹ כְּמוֹתוֹ.  וְכֵן אִם חָזַר אַחַר שֶׁהִשְׂכִּירוֹ לְזֶה, וְהִשְׂכִּירוֹ אוֹ מְכָרוֹ לְגוֹי אוֹ אָנַס, שֶׁהִפְקִיעַ שְׂכִירוּת הָרִאשׁוֹן--הֲרֵי זֶה חַיָּב לְהַשְׂכִּיר לוֹ בַּיִת אַחֵר כְּמוֹתוֹ.  וְכֵן כָּל כַּיּוֹצֶא בְּזֶה.</P>

<P><B>ה,יב</B>  [ז] הִשְׂכִּיר לוֹ בַּיִת סְתָם, וְאַחַר שֶׁנָּתַן לוֹ בַּיִת, נָפַל--חַיָּב לִבְנוֹתוֹ, אוֹ יִתֵּן לוֹ בַּיִת אַחֵר; וְאִם הָיָה קָטָן מִן הַבַּיִת שֶׁנָּפַל, אֵין הַשּׂוֹכֵר יָכוֹל לְעַכַּב עָלָיו--וְהוּא שֶׁיִּהְיֶה קָרוּי בַּיִת, שֶׁלֹּא הִשְׂכִּיר לוֹ אֵלָא בַּיִת סְתָם.  אֲבָל אִם אָמַר לוֹ, בַּיִת כְּזֶה אֲנִי מַשְׂכִּיר לָךְ--חַיָּב לְהַעְמִיד לוֹ בַּיִת כְּמִדַּת אָרְכּוֹ וּמִדַּת רָחְבּוֹ שֶׁלְּבַיִת זֶה שֶׁהֶרְאָהוּ; וְאֵינוּ יָכוֹל לוֹמַר לוֹ, לֹא הָיָה עִנְיַן דְּבָרַי אֵלָא שֶׁיִּהְיֶה קָרוֹב לַנָּהָר אוֹ לַשּׁוּק אוֹ לַמֶּרְחֵץ כְּזֶה, אֵלָא חַיָּב לְהַעְמִיד לוֹ בַּיִת כְּמִדָּתוֹ וּכְצוּרָתוֹ.  לְפִיכָּךְ אִם הָיָה קָטָן, לֹא יַעֲשֶׂנּוּ גָּדוֹל; גָּדוֹל, לֹא יַעֲשֶׂנּוּ קָטָן; אֶחָד, לֹא יַעֲשֶׂנּוּ שְׁנַיִם; שְׁנַיִם, לֹא יַעֲשֶׂנּוּ אֶחָד.  וְלֹא יִפְחֹת מִן הַחַלּוֹנוֹת שֶׁהָיוּ בּוֹ, וְלֹא יוֹסִיף עֲלֵיהֶן, אֵלָא מִדַּעַת שְׁנֵיהֶם.</P>

<P><B>ה,יג</B>  [ח] הַמַּשְׂכִּיר עֲלִיָּה סְתָם, חַיָּב לְהַעְמִיד לוֹ עֲלִיָּה.  אָמַר לוֹ עֲלִיָּה זוֹ שֶׁעַל גַּבֵּי בַּיִת זֶה אֲנִי מַשְׂכִּיר לָךְ, הֲרֵי שִׁעְבַּד הַבַּיִת לָעֲלִיָּה.  לְפִיכָּךְ אִם נִפְחֲתָה הָעֲלִיָּה בְּאַרְבָּעָה טְפָחִים אוֹ יָתֵר, חַיָּב הַמַּשְׂכִּיר לְתַקַּן; וְאִם לֹא תִקַּן--הֲרֵי הַשּׂוֹכֵר יוֹרֵד וְדָר בַּבַּיִת עִם בַּעַל הַבַּיִת, עַד שֶׁיְּתַקַּן.</P>

<P><B>ה,יד</B>  הָיוּ שְׁתֵּי עֲלִיּוֹת זוֹ עַל גַּבֵּי זוֹ, וְנִפְחֲתָה הָעֶלְיוֹנָה--דָּר בַּתַּחְתּוֹנָה.  נִפְחֲתָה הַתַּחְתּוֹנָה--הֲרֵי זֶה סְפֵק אִם יָדוּר בָּעֶלְיוֹנָה, אוֹ בַּבַּיִת; לְפִיכָּךְ לֹא יָדוּר.  וְאִם דָּר, אֵין מוֹצִיאִין אוֹתוֹ מִשָּׁם.</P>

<P><B>ה,טו</B>  מַעֲשֶׂה בְּאֶחָד שֶׁאָמַר לַחֲבֵרוֹ, דְּלִית זוֹ שֶׁעַל גַּבֵּי הַפַּרְסֶק הַזֶּה אֲנִי מַשְׂכִּיר לָךְ, וְנֶעְקַר אִילַן הַפַּרְסֶק מִמְּקוֹמוֹ.  וּבָא מַעֲשֶׂה לִפְנֵי חֲכָמִים וְאָמְרוּ לוֹ, חַיָּב אַתָּה לְהַעְמִיד הַפַּרְסֶק כָּל זְמָן שֶׁהַדְּלִית קַיֶּמֶת.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת שְׂכִירוּת פֵּרֶק ו</H2>

<P><B>ו,א</B>  הַמַּשְׂכִּיר בַּיִת לַחֲבֵרוֹ בְּבִירָה גְּדוֹלָה--מִשְׁתַּמֵּשׁ בְּזִיזֶיהָ וְכוֹתָלֶיהָ עַד אַרְבַּע אַמּוֹת, וּבַתַּרְבֵּץ שֶׁלֶּחָצֵר, וּבָרְחָבָה שֶׁאֲחוֹרֵי הַבָּתִּים; וּמְקוֹם שֶׁנָּהֲגוּ לְהִשְׁתַּמַּשׁ בְּעֹבִי הַכּוֹתָלִים, מִשְׁתַּמֵּשׁ בְּעֹבִי הַכּוֹתָלִים.  וּבְכָל אֵלּוּ הַדְּבָרִים, הוֹלְכִין אַחַר מִנְהַג הַמְּדִינָה וְהַשֵּׁמוֹת הַיְּדוּעִין לָהֶם, כְּדֶרֶךְ שֶׁאָמַרְנוּ בְּעִנְיַן מֶקָּח וּמִמְכָּר.  [ב] וְהַמַּשְׂכִּיר חֲצֵרוֹ סְתָם, לֹא הִשְׂכִּיר הָרֶפֶת שֶׁבָּהּ.</P>

<P><B>ו,ב</B>  [ג] הַמַּשְׂכִּיר בַּיִת לַחֲבֵרוֹ--חַיָּב לְהַעְמִיד לוֹ דְּלָתוֹת, וְלִפְתֹּחַ לוֹ הַחַלּוֹנוֹת שֶׁנִּתְקַלְקְלוּ, וּלְחַזַּק אֶת הַתַּקְרָה, וְלִסְמֹךְ אֶת הַקּוֹרָה שֶׁנִּשְׁבְּרָה, וְלַעֲשׂוֹת נְגָר וּמַנְעוּל, וְכָל כַּיּוֹצֶא בְּאֵלּוּ מִדְּבָרִים שְׁהֶן מַעֲשֵׂה אֻמָּן וְהֶם עִיקָר גָּדוֹל בִּישִׁיבַת הַבָּתִּים וְהַחֲצֵרוֹת.</P>

<P><B>ו,ג</B>  הַשּׂוֹכֵר חַיָּב לַעֲשׂוֹת מַעֲקֶה וּמְזוּזָה, וּלְתַקַּן מְקוֹם הַמְּזוּזָה מִשֶּׁלּוֹ.  וְכֵן אִם רָצָה לַעֲשׂוֹת סֻלָּם, אוֹ מַרְזֵב, אוֹ לְהָטִיחַ גַּגּוֹ--הֲרֵי זֶה עוֹשֶׂה מִשֶּׁלְּעַצְמוֹ.</P>

<P><B>ו,ד</B>  הַמַּשְׂכִּיר עֲלִיָּה לַחֲבֵרוֹ, וְנִפְחֲתָה בְּאַרְבָּעָה אוֹ יָתֵר--חַיָּב לְתַקַּן הַתַּקְרָה וְהַמַּעְזֵבָה שֶׁעָלֶיהָ, שֶׁהַמַּעְזֵבָה חִזּוּק הַתַּקְרָה הִיא.</P>

<P><B>ו,ה</B>  הַזֵּבֶל שֶׁבֶּחָצֵר, הֲרֵי הוּא שֶׁלַּשּׂוֹכֵר; לְפִיכָּךְ הוּא מִטַּפֵּל בּוֹ לְהוֹצִיאוֹ.  וְאִם יֵשׁ שָׁם מִנְהָג, הוֹלְכִין אַחַר הַמִּנְהָג.  בַּמֶּה דְּבָרִים אֲמוּרִים, בְּשֶׁהָיוּ הַבְּהֵמוֹת שֶׁעָשׂוּ הַזֵּבֶל שֶׁלַּשּׂוֹכֵר; אֲבָל אִם הַבְּהֵמָה שֶׁלַּאֲחֵרִים, הַזֵּבֶל שֶׁלְּבַעַל הֶחָצֵר, שֶׁחֲצֵרוֹ שֶׁלָּאָדָם קוֹנָה לוֹ שֶׁלֹּא מִדַּעְתּוֹ, אַף עַל פִּי שְׁהִיא שְׂכוּרָה בְּיַד אֲחֵרִים.</P>

<P><B>ו,ו</B>  הַמַּשְׂכִּיר בַּיִת אוֹ חָצֵר אוֹ מֶרְחֵץ אוֹ חָנוּת אוֹ שְׁאָר הַמְּקוֹמוֹת, עַד זְמָן קָצוּב--הֲרֵי זֶה כּוֹפֵהוּ לָצֵאת בְּסוֹף זְמַנּוֹ, וְאֵינוּ מַמְתִּין לוֹ אַפִלּוּ שָׁעָה אַחַת.  שָׂכַר לוֹ בַּיִת סְתָם לְלִינָה, אֵין פָּחוּת מִיּוֹם אֶחָד; לִשְׁבִיתָה, אֵין פָּחוּת מִשְּׁנֵי יָמִים; לְנִשּׂוּאִין, אֵין פָּחוּת מִשְּׁלוֹשִׁים יוֹם.</P>

<P><B>ו,ז</B>  הַמַּשְׂכִּיר בַּיִת לַחֲבֵרוֹ סְתָם--אֵינוּ יָכוֹל לְהוֹצִיאוֹ, עַד שֶׁיּוֹדִיעוֹ שְׁלוֹשִׁים יוֹם מִקֹּדֶם, כְּדֵי לְבַקַּשׁ מָקוֹם, וְלֹא יִהְיֶה מֻשְׁלָךְ בַּדֶּרֶךְ; וּלְסוֹף הַשְּׁלוֹשִׁים, יֵצֵא.</P>

<P><B>ו,ח</B>  בַּמֶּה דְּבָרִים אֲמוּרִים, בִּימוֹת הַחַמָּה; אֲבָל בִּימוֹת הַגְּשָׁמִים, אֵינוּ יָכוֹל לְהוֹצִיאוֹ מִן הֶחָג וְעַד הַפֶּסַח.  קָבַע לוֹ שְׁלוֹשִׁים יוֹם לִפְנֵי הֶחָג--אִם נִשְׁאָר מִן הַשְּׁלוֹשִׁים אַפִלּוּ יוֹם אֶחָד לְאַחַר הֶחָג, אֵינוּ יָכוֹל לְהוֹצִיאוֹ עַד מוֹצָאֵי הַפֶּסַח:  וְהוּא, שֶׁיּוֹדִיעוֹ שְׁלוֹשִׁים יוֹם מִקֹּדֶם.  בַּמֶּה דְּבָרִים אֲמוּרִים, בָּעֲיָרוֹת; אֲבָל בַּכְּרָכִים--אֶחָד יְמוֹת הַחַמָּה וְאֶחָד יְמוֹת הַגְּשָׁמִים, צָרִיךְ לְהוֹדִיעוֹ שְׁנֵים עָשָׂר חֹדֶשׁ מִקֹּדֶם.  וְכֵן בְּחָנוּת--בֵּין בַּכְּרָכִים בֵּין בָּעֲיָרוֹת, צָרִיךְ לְהוֹדִיעוֹ שְׁנֵים עָשָׂר חֹדֶשׁ מִקֹּדֶם.</P>

<P><B>ו,ט</B>  [ח] כְּשֵׁם שֶׁהַמַּשְׂכִּיר חַיָּב לְהוֹדִיעוֹ--כָּךְ הַשּׂוֹכֵר חַיָּב לְהוֹדִיעוֹ מִקֹּדֶם שְׁלוֹשִׁים יוֹם בָּעֲיָרוֹת, אוֹ מִקֹּדֶם שְׁנֵים עָשָׂר חֹדֶשׁ בַּכְּרָכִים, כְּדֵי שֶׁיְּבַקַּשׁ שָׁכֵן, וְלֹא יִשָּׁאֵר בֵּיתוֹ פָּנוּי.  וְאִם לֹא הוֹדִיעוֹ--אֵינוּ יָכוֹל לָצֵאת, אֵלָא יִתֵּן הַשָּׂכָר.</P>

<P><B>ו,י</B>  [ט] אַף עַל פִּי שְׁאֵין הַמַּשְׂכִּיר יָכוֹל לְהוֹצִיאוֹ, וְלֹא הַשּׂוֹכֵר יָכוֹל לָצֵאת, עַד שֶׁיּוֹדִיעוֹ מִקֹּדֶם--אִם הוּקְרוּ הַבָּתִּים--יֵשׁ לַמַּשְׂכִּיר לְהוֹסִיף עָלָיו, וְלוֹמַר לַשּׂוֹכֵר, אוֹ שְׂכֹר בְּשׁוֹוֶה עַד שֶׁתִּמְצָא, אוֹ תֵּצֵא.  וְכֵן אִם הוּזְלוּ הַבָּתִּים--יֵשׁ לַשּׂוֹכֵר לִפְחֹת מִן הַשָּׂכָר, וְלוֹמַר לַמַּשְׂכִּיר, אוֹ שְׂכֹר לִי כַּשַּׁעַר שֶׁלְּעַתָּה, אוֹ הֲרֵי בֵּיתָךְ לְפָנֶיךָ.</P>

<P><B>ו,יא</B>  נָפַל בֵּית הַמַּשְׂכִּיר שֶׁהָיָה דָּר בּוֹ--הֲרֵי זֶה יֵשׁ לוֹ לְהוֹצִיא הַשּׂוֹכֵר מִבֵּיתוֹ, וְאוֹמֵר לוֹ, אֵינוּ בַּדִּין שֶׁתִּהְיֶה אַתָּה יוֹשֵׁב בְּבֵיתִי עַד שֶׁתִּמְצָא מָקוֹם, וַאֲנִי מֻשְׁלָךְ בַּדֶּרֶךְ:  שְׁאֵין אַתָּה בַּעַל זְכוּת בְּבַיִת זֶה, יוֹתֵר מִמֶּנִּי.</P>

<P><B>ו,יב</B>  [י] נָתַן הַבַּיִת לִבְנוֹ לִשָּׂא בּוֹ אִשָּׁה--אִם הָיָה יוֹדֵעַ שֶׁבְּנוֹ נַעֲשָׂה חָתָן בִּזְמָן פְּלוֹנִי, וְהָיָה אִפְשָׁר לוֹ לְהוֹדִיעוֹ מִקֹּדֶם וְלֹא הוֹדִיעוֹ--אֵינוּ יָכוֹל לְהוֹצִיאוֹ.  וְאִם עַכְשָׁו נִזְדַּמְּנָה לוֹ אִשָּׁה, וַהֲרֵי הוּא נוֹשְׂאָהּ מִיָּד--הֲרֵי זֶה יֵשׁ לוֹ לְהוֹצִיאוֹ:  שְׁאֵינוּ בַּדִּין שֶׁיִּהְיֶה זֶה יוֹשֵׁב בְּבֵיתוֹ, וּבֶן בַּעַל הַבַּיִת מְחַזֵּר לִשְׂכֹּר בַּיִת שֶׁיַּעֲשֶׂה בּוֹ חֻפָּה.</P>

<P><B>ו,יג</B>  [יא] מָכַר אֶת הַבַּיִת, אוֹ נְתָנוֹ, אוֹ הוֹרִישׁוֹ--אֵין הַשֵּׁנִי יָכוֹל לְהוֹצִיאוֹ, עַד שֶׁיּוֹדִיעוֹ מִקֹּדֶם שְׁלוֹשִׁים יוֹם אוֹ מִקֹּדֶם שְׁנֵים עָשָׂר חֹדֶשׁ:  שֶׁהֲרֵי הַשּׂוֹכֵר אוֹמֵר לוֹ, אֵין כּוֹחָךְ יָתֵר מִכּוֹחַ זֶה שֶׁזָּכִיתָ בְּבַיִת זֶה מֵחֲמָתוֹ.
<BR> </P>

<H2>הִלְכּוֹת שְׂכִירוּת פֵּרֶק ז</H2>

<P><B>ז,א</B>  כְּשֵׁם שֶׁמַּתְנֶה אָדָם כָּל תְּנָאי שֶׁיִּרְצֶה בְּמֶקָּח וּמִמְכָּר--כָּךְ מַתְנֶה בִּשְׂכִירוּת, שֶׁהַשְּׂכִירוּת מְכִירָה לִזְמָן קָצוּב הִיא.  וְכָל שֶׁמִּמְכָּרוֹ בִּנְכָסָיו מִמְכָּר, שְׂכִירוּתוֹ שְׂכִירָה; וְכָל שְׁאֵין לוֹ לִמְכֹּר, כָּךְ אֵין לוֹ לִשְׂכֹּר--אֵלָא אִם כֵּן יֵשׁ לוֹ פֵּרוֹת בִּלְבָד בְּאוֹתָהּ הַקַּרְקָע, הֲרֵי זֶה שׂוֹכֵר וְאֵינוּ מוֹכֵר.</P>

<P><B>ז,ב</B>  הַמַּשְׂכִּיר בַּיִת לַחֲבֵרוֹ לְשָׁנָה, וְנִתְעַבְּרָה הַשָּׁנָה--נִתְעַבְּרָה לַשּׂוֹכֵר; הִשְׂכִּיר לֶחֳדָשִׁים, נִתְעַבְּרָה לַמַּשְׂכִּיר.  הִזְכִּיר לוֹ חֳדָשִׁים וְשָׁנָה--בֵּין שֶׁאָמַר לוֹ דֵּינָר לְחֹדֶשׁ, שְׁנֵים עָשָׂר דֵּינָר לְשָׁנָה, בֵּין שֶׁאָמַר לוֹ שְׁנֵים עָשָׂר דֵּינָר לְשָׁנָה, דֵּינָר בְּכָל חֹדֶשׁ--הֲרֵי חֹדֶשׁ הָעִבּוּר שֶׁלַּמַּשְׂכִּיר:  שֶׁהַקַּרְקָע בְּחֶזְקַת בְּעָלֶיהָ, וְאֵין מוֹצִיאִין דָּבָר מִיַּד בַּעַל הַקַּרְקָע אֵלָא בִּרְאָיָה בְּרוּרָה.</P>

<P><B>ז,ג</B>  וְכֵן בַּעַל הַבַּיִת שֶׁאָמַר לִזְמָן זֶה הִשְׂכַּרְתִּיךָ, וְהַשּׂוֹכֵר אוֹמֵר לֹא שָׂכַרְתִּי אֵלָא סְתָם אוֹ לִזְמָן אָרוֹךְ--עַל הַשּׂוֹכֵר לְהָבִיא רְאָיָה; וְאִם לֹא הֵבִיא--בַּעַל הַבַּיִת נִשְׁבָּע הֶסֵּת, וּמוֹצִיאוֹ מִן הַבַּיִת.</P>

<P><B>ז,ד</B>  [ג] הַשּׂוֹכֵר שֶׁאָמַר נָתַתִּי שְׂכַר הַבַּיִת שֶׁנִּתְחַיַּבְתִּי בּוֹ, וְהַמַּשְׂכִּיר אוֹמֵר עֲדַיִן לֹא נָטַלְתִּי, בֵּין שֶׁהָיְתָה הַשְּׂכִירוּת בַּשְּׁטָר, בֵּין שֶׁהָיְתָה בְּלֹא עֵדִים--אִם תְּבָעוֹ בְּתוֹךְ שְׁלוֹשִׁים יוֹם--עַל הַשּׂוֹכֵר לְהָבִיא רְאָיָה, אוֹ יִתֵּן וְיַחְרִים עַל מִי שֶׁלָּקַח מִמֶּנּוּ, אוֹ יִטְעֹן עָלָיו בַּדָּמִים שֶׁנָּתַן תְּחִלָּה טְעָנָה בִּפְנֵי עַצְמָהּ וְיַשְׁבִּיעֵהוּ הֶסֵּת.</P>

<P><B>ז,ה</B>  תְּבָעוֹ הַמַּשְׂכִּיר לְאַחַר שְׁלוֹשִׁים יוֹם, וְאַפִלּוּ בְּיוֹם הַשְּׁלוֹשִׁים--עַל הַמַּשְׂכִּיר לְהָבִיא רְאָיָה, אוֹ יִשָּׁבַע הַשּׂוֹכֵר הֶסֵּת שֶׁכְּבָר נָתַן לוֹ שְׂכָרוֹ וְיִפָּטֵר.  וְכֵן אִם שָׂכַר מִמֶּנּוּ, וּפֵרַשׁ שֶׁיִּתֵּן לוֹ הַשָּׂכָר שָׁנָה שָׁנָה, וּתְבָעוֹ בְּתוֹךְ הַשָּׁנָה--עַל הַשּׂוֹכֵר לְהָבִיא רְאָיָה; תְּבָעוֹ לְאַחַר הַשָּׁנָה, וְאַפִלּוּ בְּיוֹם תִּשְׁעָה וְעֶשְׂרִים בֶּאֱלוּל--עַל הַמַּשְׂכִּיר לְהָבִיא רְאָיָה.</P>

<P><B>ז,ו</B>  [ד] הַמַּשְׂכִּיר בַּיִת לַחֲבֵרוֹ בַּשְּׁטָר לְעֶשֶׂר שָׁנִים, וְאֵין בּוֹ זְמָן--הַשּׂוֹכֵר אוֹמֵר עֲדַיִן לֹא עָבַר מִזְּמָן הַשְּׁטָר אֵלָא שָׁנָה, וְהַמַּשְׂכִּיר אוֹמֵר כְּבָר שָׁלְמוּ שְׁנֵי הַשְּׂכִירוּת וְשָׁכַנְתָּ עֶשֶׂר שָׁנִים--עַל הַשּׂוֹכֵר לְהָבִיא רְאָיָה; וְאִם לֹא הֵבִיא רְאָיָה--יִשָּׁבַע הַמַּשְׂכִּיר הֶסֵּת, וְיוֹצִיאוֹ.</P>

<P><B>ז,ז</B>  [ה] הַשּׂוֹכֵר פַּרְדֵּס אוֹ שֶׁהָיָה מַשְׁכּוֹן בְּיָדוֹ לְעֶשֶׂר שָׁנִים, וְיָבַשׁ הַפַּרְדֵּס בְּתוֹךְ הַזְּמָן--יִמָּכְרוּ עֵצָיו וְיִלָּקַח בָּהֶן קַרְקָע, וְיֹאכַל פֵּרוֹתָיו עַד סוֹף זְמָן שְׂכִירוּתוֹ אוֹ זְמָן הַמַּשְׁכּוֹן.  וְגוּף הָאִילָנוֹת שֶׁיָּבְשׁוּ אוֹ נִקְצְצוּ--שְׁנֵיהֶן אֲסוּרִין בָּהֶן מִשּׁוֹם רִבִּית, הַמַּלְוֶה וְהַלּוֹוֶה.</P>

<P><B>ז,ח</B>  [ו] שְׁטָר שְׂכִירוּת אוֹ שְׁטָר מַשְׁכּוֹן שֶׁכָּתוּב בּוֹ שָׁנִים סְתָם, בַּעַל הַפֵּרוֹת אוֹמֵר שָׁלוֹשׁ, וּבַעַל הַקַּרְקָע אוֹמֵר שְׁתַּיִם, וְקָדַם זֶה הַשּׂוֹכֵר אוֹ הַלּוֹוֶה וְאָכַל הַפֵּרוֹת--הֲרֵי הַפֵּרוֹת בְּחֶזְקַת אוֹכְלֵיהֶן, עַד שֶׁיָּבִיא בַּעַל הַקַּרְקָע רְאָיָה.</P>

<P><B>ז,ט</B>  אֲכָלָהּ הַשּׂוֹכֵר אוֹ הַמְּמַשְׁכֵּן שָׁלוֹשׁ שָׁנִים, וְכָבַשׁ הַשְּׁטָר וְאָמַר לְחָמֵשׁ שָׁנִים יֵשׁ לִי פֵּרוֹת, וּבַעַל הַקַּרְקָע אוֹמֵר שָׁלוֹשׁ--אָמְרוּ לוֹ הָבֵא שְׁטָרָךְ, וְאָמַר אָבַד--הַשּׂוֹכֵר נֶאֱמָן:  שֶׁאִלּוּ רָצָה אָמַר לְקוּחָה הִיא בְּיָדִי, שֶׁהֲרֵי אֲכָלָהּ שָׁלוֹשׁ שָׁנִים.</P>

<P><B>ז,י</B>  [ז] מִי שֶׁהִכְנִיס פֵּרוֹתָיו לְבֵית חֲבֵרוֹ שֶׁלֹּא מִדַּעְתּוֹ, אוֹ שֶׁהִטְעָהוּ עַד שֶׁהִכְנִיס פֵּרוֹתָיו, וְהִנִּיחָם וְהָלַךְ לוֹ--יֵשׁ לְבַעַל הַבַּיִת לִמְכֹּר לוֹ מֵאוֹתָן הַפֵּרוֹת, כְּדֵי לִתֵּן שְׂכַר הַפּוֹעֲלִים שֶׁמּוֹצִיאִין אוֹתָן וּמַשְׁלִיכִין אוֹתָם בַּשּׁוּק.  וּמִדַּת חֲסִידוּת הִיא שֶׁיּוֹדִיעַ לְבֵית דִּין, וְיִשְׂכְּרוּ מִמִּקְצַת דְּמֵיהֶן מָקוֹם, מִשּׁוֹם הָשֵׁב אֲבֵדָה לַבְּעָלִים, אַף עַל פִּי שֶׁעָשָׂה שֶׁלֹּא כַּהֹגֶן.</P>

<P><B>ז,יא</B>  [ח] הַשּׂוֹכֵר רֵחַיִם מֵחֲבֵרוֹ, שֶׁיִּטְחֹן לוֹ עֶשְׂרִים סְאָה בְּכָל חֹדֶשׁ בִּשְׂכָרוֹ, וְהִעְשִׁיר בַּעַל הָרֵחַיִם, וַהֲרֵי אֵינוּ צָרִיךְ לִטְחֹן שָׁם--אִם יֵשׁ לַשּׂוֹכֵר חִטִּים שֶׁצָּרִיךְ לִטְחֹן אוֹתָן לְעַצְמוֹ אוֹ לַאֲחֵרִים, כּוֹפִין אוֹתוֹ לִתֵּן דְּמֵי טְחִינַת עֶשְׂרִים סְאָה:  שֶׁזּוֹ מִדַּת סְדוֹם הִיא.  וְאִם אֵין לוֹ, יָכוֹל לוֹמַר לוֹ אֵין לִי דָּמִים וַהֲרֵינִי טוֹחֵן לָךְ כְּמוֹ שֶׁשָּׂכַרְתִּי; וְאִם אֵין אַתָּה צָרִיךְ, מְכֹר לַאֲחֵרִים.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת שְׂכִירוּת פֵּרֶק ח</H2>

<P><B>ח,א</B>  אֶחָד הַשּׂוֹכֵר מֵחֲבֵרוֹ שְׂדֵה לְזָרְעָהּ, אוֹ כֶּרֶם לֶאֱכֹל פֵּרוֹתָיו בְּדָמִים, אוֹ שֶׁשָּׂכַר מִמֶּנּוּ בְּפֵרוֹת קְצוּבִין, כְּגוֹן שֶׁשָּׂכַר מִמֶּנּוּ שָׂדֶה זוֹ בְּעֶשְׂרִים כּוֹר בְּשָׁנָה, וְכֶרֶם זֶה בְּעֶשְׂרִים כַּדֵּי יַיִן בְּכָל שָׁנָה--שְׁנֵיהֶן דִּין אֶחָד יֵשׁ לָהֶן.  וְהַשּׂוֹכֵר בַּפֵּרוֹת, הוּא הַנִּקְרָא חוֹכֵר.</P>

<P><B>ח,ב</B>  הַמְּקַבֵּל שָׂדֶה אוֹ פַּרְדֵּס כְּדֵי לַעֲבֹד אוֹתוֹ וּלְהוֹצִיא עָלָיו יְצִיאוֹת, וְיִתֵּן לְבַעַל הַקַּרְקָע שְׁלִישׁ הַתְּבוּאָה אוֹ רְבִיעַ אוֹ מַה שֶׁיַּתְנוּ בֵּינֵיהֶן--זֶה הוּא הַנִּקְרָא מְקַבֵּל.</P>

<P><B>ח,ג</B>  כָּל דָּבָר שְׁהוּא לִסְיָג לָאָרֶץ, בַּעַל הַקַּרְקָע חַיָּב בּוֹ; וְדָבָר שְׁהוּא לִשְׁמִירָה יְתֵרָה, הַחוֹכֵר אוֹ הַמְּקַבֵּל חַיָּב בּוֹ.  הַקֻּרְדֹּם שֶׁחוֹפְרִין בּוֹ הָאָרֶץ, וְהַכֵּלִים שֶׁנּוֹשְׂאִין בָּהֶן הֶעָפָר, וְהַדְּלִי וְהַכַּד וְכַיּוֹצֶא בָּהֶן שֶׁדּוֹלִין בָּהֶן הַמַּיִם--עַל בַּעַל הַקַּרְקָע; וַחֲפִירַת הַמְּקוֹמוֹת שֶׁמְּקַבְּצִין בָּהֶן הַמַּיִם, עַל הַחוֹכֵר אוֹ עַל הַמְּקַבֵּל.</P>

<P><B>ח,ד</B>  [ג] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ לְשָׁנִים מוּעָטוֹת, לֹא יִזְרְעֶנָּה פִּשְׁתָּן.  שְׂכָרָהּ אוֹ קִבְּלָהּ שֶׁבַע שָׁנִים--זוֹרְעָהּ שָׁנָה רִאשׁוֹנָה פִּשְׁתָּן, וְאֵין הַשְּׁבִיעִית מִן הַמִּנְיָן; שְׂכָרָהּ אוֹ קִבְּלָהּ שָׁבוּעַ אֶחָד, הַשְּׁבִיעִית מִן הַמִּנְיָן.</P>

<P><B>ח,ה</B>  [ד] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ, וְהִיא בֵּית הַשְּׁלָהִין אוֹ בֵּית הָאִילָן, וְיָבַשׁ הַמַּעְיָן שֶׁלְּבֵית הַשְּׁלָהִין, וְלֹא פָסַק הַנָּהָר הַגָּדוֹל אֵלָא אִפְשָׁר לְהָבִיא מִמֶּנּוּ בִּדְלִי, אוֹ שֶׁנִּקְצַץ הָאִילָן שֶׁלְּבֵית הָאִילָנוֹת--אֵינוּ מְנַכֶּה לוֹ מֵחֲכוֹרוֹ.  וְאִם מַכַּת מְדִינָה הִיא, כְּגוֹן שֶׁיָּבַשׁ הַנָּהָר--מְנַכֶּה לוֹ מֵחֲכוֹרוֹ.</P>

<P><B>ח,ו</B>  הָיָה עוֹמֵד בְּתוֹךְ הַשָּׂדֶה וְאָמַר לוֹ, בֵּית הַשְּׁלָהִין הַזֶּה אֲנִי מַשְׂכִּיר לָךְ, בֵּית הָאִילָן זֶה אֲנִי מַשְׂכִּיר לָךְ--יָבַשׁ הַמַּעְיָן אוֹ נִקְצַץ הָאִילָן, מְנַכֶּה לוֹ מֵחֲכוֹרוֹ:  שֶׁהֲרֵי הוּא עוֹמֵד בְּתוֹכָהּ; וְלֹא אָמַר לוֹ הַזֶּה, אֵלָא כְּמִי שֶׁאוֹמֵר כְּמוֹת שְׁהִיא עַתָּה אֲנִי מַשְׂכִּיר לָךְ.  לְפִיכָּךְ אִם לֹא הָיָה עוֹמֵד בְּתוֹכָהּ וְאָמַר לוֹ, בֵּית הַשְּׁלָהִין אֲנִי מַשְׂכִּיר לָךְ, אוֹ בֵּית הָאִילָן, וְיָבַשׁ הַמַּעְיָן אוֹ נִקְצַץ הָאִילָן--אֵינוּ מְנַכֶּה לוֹ מֵחֲכוֹרוֹ.</P>

<P><B>ח,ז</B>  [ה] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ, וַאֲכָלָהּ חָגָב אוֹ נִשְׁתַּדְּפָה--אִם אֵרַע דָּבָר זֶה לְרֹב הַשָּׂדוֹת שֶׁלְּאוֹתָהּ הָעִיר, מְנַכֶּה לוֹ מֵחֲכוֹרוֹ:  הַכֹּל לְפִי הַהֶפְסֵד שֶׁאֵרְעוֹ.  וְאִם לֹא פָשְׁטָה הַמַּכָּה בְּרֹב הַשָּׂדוֹת--אֵינוּ מְנַכֶּה לוֹ מֵחֲכוֹרוֹ, אַף עַל פִּי שֶׁנִּשְׁתַּדְּפוּ כָּל הַשָּׂדוֹת שֶׁלְּבַעַל הַקַּרְקָע.  נִשְׁתַּדְּפוּ כָּל הַשָּׂדוֹת שֶׁלַּשּׂוֹכֵר אוֹ הַמְּקַבֵּל--אַף עַל פִּי שֶׁפָּשְׁטָה הַמַּכָּה בְּרֹב הַשָּׂדוֹת, אֵינוּ מְנַכֶּה לוֹ מֵחֲכוֹרוֹ:  שְׁאֵין זֶה הַהֶפְסֵד תָּלוּי אֵלָא בַּשּׂוֹכֵר, שֶׁהֲרֵי כָּל שְׂדוֹתָיו נִשְׁתַּדְּפוּ.</P>

<P><B>ח,ח</B>  הִתְנָה עָלָיו בַּעַל הַקַּרְקָע שֶׁיִּזְרְעֶנָּה חִטִּים, וּזְרָעָהּ שְׂעוֹרִים, אוֹ שֶׁלֹּא זְרָעָהּ כְּלָל, אוֹ שֶׁזְּרָעָהּ וְלֹא צָמְחָה--אַף עַל פִּי שֶׁבָּא חָגָב אוֹ שִׁדָּפוֹן וְהֻכָּת רֹב הַמְּדִינָה, אֵינוּ מְנַכֶּה לוֹ מֵחֲכוֹרוֹ.  וְעַד מָתַי חַיָּב לְהִטַּפַּל וְלִזְרֹעַ פַּעַם אַחֶרֶת, אִם לֹא צָמְחָה--כָּל זְמָן שֶׁרָאוּי לִזְרִיעָה בְּאוֹתוֹ מָקוֹם.</P>

<P><B>ח,ט</B>  [ו] הַשּׂוֹכֵר אוֹ הַמְּקַבֵּל שָׂדֶה מֵחֲבֵרוֹ--מְקוֹם שֶׁנָּהֲגוּ לִקְצֹר--יִקְצֹר, וְאֵינוּ רַשָּׁאי לַעְקֹר; לַעְקֹר--יַעְקֹר, וְאֵינוּ רַשָּׁאי לִקְצֹר.  וּשְׁנֵיהֶם מְעַכְּבִין זֶה עַל זֶה.  וּמְקוֹם שֶׁנָּהֲגוּ לַחְרֹשׁ אַחֲרָיו, יַחְרֹשׁ.  מְקוֹם שֶׁנָּהֲגוּ לְהַשְׂכִּיר אִילָנוֹת עַל גַּב קַרְקָע--מַשְׂכִּירִין, וְאַף עַל פִּי שֶׁהִשְׂכִּיר לוֹ סְתָם בְּפָחוּת מִן הַיָּדוּעַ; וּמְקוֹם שֶׁנָּהֲגוּ שֶׁלֹּא לְהַשְׂכִּיר אִילָנוֹת--אֵין לוֹ אִילָנוֹת, אַף עַל פִּי שֶׁשָּׂכַר מִמֶּנּוּ בְּיָתֵר עַל הַיָּדוּעַ.  הַכֹּל כְּמִנְהַג הַמְּדִינָה.</P>

<P><B>ח,י</B>  [ז] הַחוֹכֵר שָׂדֶה מֵחֲבֵרוֹ בָּעֲשֶׂרֶת כּוֹרִין חִטִּים--לָקָת, נוֹתֵן לוֹ מִתּוֹכָהּ.  הָיוּ חִטֶּיהָ יָפוֹת--לֹא יֹאמַר לוֹ הֲרֵינִי לוֹקֵחַ לָךְ מִן הַשּׁוּק, אֵלָא נוֹתֵן לוֹ מִתּוֹכָהּ.  חָכַר מִמֶּנּוּ כֶּרֶם בַּעֲשָׂרָה סַלִּים עֲנָבִים--אַף עַל פִּי שֶׁהִקְרִיסוּ אַחַר שֶׁנִּבְצְרוּ, וְכֵן עֻמְרִים שֶׁלָּקוּ אַחֵר שֶׁנִּקְצְרוּ--נוֹתֵן לוֹ מִתּוֹכָן; אֲבָל אִם חֲכָרוֹ בַּעֲשָׂרָה כַּדֵּי יַיִן, וְהִחְמִיץ--חַיָּב לִתֵּן לוֹ יַיִן טוֹב.</P>

<P><B>ח,יא</B>  חֲכָרָהּ מִמֶּנּוּ בְּמֵאָה עֻמְרִים שֶׁלְּאַסְפַּסְתָּא וּזְרָעָהּ מִין אַחֵר, וְאַחַר כָּךְ חֲרָשָׁהּ וּזְרָעָהּ אַסְפַּסְתָּא וְלָקְתָה, אוֹ שֶׁזְּרָעָהּ בַּתְּחִלָּה אַסְפַּסְתָּא, וַחֲרָשָׁהּ וְאַחַר כָּךְ זְרָעָהּ פַּעַם אַחֶרֶת וְלָקְתָה--אֵינוּ נוֹתֵן לוֹ מִתּוֹכָהּ, אֵלָא נוֹתֵן לוֹ אַסְפַּסְתָּא טוֹבָה:  שֶׁהֲרֵי שִׁנָּה.  וְכֵן כָּל כַּיּוֹצֶא בְּזֶה.</P>

<P><B>ח,יב</B>  [ח] הַחוֹכֵר שָׂדֶה מֵחֲבֵרוֹ, וְלֹא רָצָה לְנַכַּשׁ, וְאָמַר לוֹ, מַה הֶפְסֵד יֵשׁ לָךְ הֲרֵינִי נוֹתֵן לָךְ חֲכוֹרָךְ--אֵין שׁוֹמְעִין לוֹ:  שֶׁהֲרֵי הוּא אוֹמֵר לוֹ, לְמָחָר אַתָּה יוֹצֶא מִמֶּנָּה, וְהִיא מַעֲלָה עֲשָׂבִים.  וְאַפִלּוּ אָמַר לוֹ בָּאַחֲרוֹנָה אֲנִי חוֹרֵשׁ אוֹתָהּ, אֵין שׁוֹמְעִין לוֹ.</P>

<P><B>ח,יג</B>  [ט] הַחוֹכֵר שָׂדֶה מֵחֲבֵרוֹ לְזָרְעָהּ שְׂעוֹרִים--לֹא יִזְרְעֶנָּה חִטִּים, מִפְּנֵי שֶׁהַחִטִּין מַכְחִישׁוֹת אֶת הַקַּרְקָע יָתֵר מִן הַשְּׂעוֹרִים.  שְׂכָרָהּ לְזָרְעָהּ חִטִּים, יִזְרְעֶנָּה שְׂעוֹרִים.  קָטְנִית, לֹא יִזְרְעֶנָּה תְּבוּאָה; תְּבוּאָה, יִזְרְעֶנָּה קָטְנִית.  וּבְבָבֶל וְכַיּוֹצֶא בָּהּ--לֹא יִזְרְעֶנָּה קָטְנִית, מִפְּנֵי שֶׁהַקָּטְנִית שָׁם מַכְחֶשֶׁת אֶת הָאָרֶץ.</P>

<P><B>ח,יד</B>  [י] הַמְּקַבֵּל שָׂדֶה מֵחֲבֵרוֹ לְשָׁנִים מוּעָטוֹת--אֵין לַמְּקַבֵּל כְּלוּם בְּקוֹרַת הַשִּׁקְמָה וְכַיּוֹצֶא בָּהּ, וְלֹא בִּשְׁבָח הָאִילָנוֹת שֶׁיָּצְאוּ מֵאֵלֵיהֶן בַּשָּׂדֶה.  אֲבָל מְחַשְּׁבִין לוֹ מְקוֹם הָאִילָנוֹת, כְּאִלּוּ הָיָה בָּהֶן אוֹתוֹ זֶרַע שֶׁזָּרַע בְּכָל הַשָּׂדֶה:  וְהוּא שֶׁצָּמְחוּ הָאִילָנוֹת, בְּמָקוֹם הָרָאוּי לִזְרִיעָה; אֲבָל אִם יָצְאוּ בִּמְקוֹם שְׁאֵינוּ רָאוּי לִזְרִיעָה, אֵין מְחַשְּׁבִין לוֹ כְּלוּם.  וְאִם קִבְּלָהּ שֶׁבַע שָׁנִים אוֹ יָתֵר, יֵשׁ לוֹ בְּקוֹרַת הַשִּׁקְמָה וְכַיּוֹצֶא בָּהּ.</P>

<P><B>ח,טו</B>  הִגִּיעַ זְמַנּוֹ לְהִסְתַּלַּק מִן הַשָּׂדֶה, וְהָיוּ שָׁם זְרָעִים שֶׁעֲדַיִן לֹא הִגִּיעוּ לְהִמָּכֵר, אוֹ שֶׁגָּמְרוּ, וְלֹא הִגִּיעַ יוֹם הַשּׁוּק לְמָכְרָן--שָׁמִין אוֹתָן, וְנוֹטֵל מִבַּעַל הַקַּרְקָע.</P>

<P><B>ח,טז</B>  כְּשֵׁם שֶׁחוֹלֵק הַמְּקַבֵּל עִם בַּעַל הַקַּרְקָע בַּתְּבוּאָה, כָּךְ חוֹלְקִין בַּתֶּבֶן וּבַקַּשׁ; כְּשֵׁם שֶׁחוֹלְקִין בַּיַּיִן, כָּךְ חוֹלְקִין בַּזְּמוֹרוֹת.  אֲבָל הַקָּנִים הַמַּעְמִידִים תַּחַת הַגְּפָנִים--אִם קָנוּ אוֹתָן בְּשֻׁתָּפוּת, הֲרֵי אֵלּוּ חוֹלְקִין בָּהֶן; וְאִם הֶן מִשֶּׁלְּאֶחָד מֵהֶן--זֶה שֶׁקָּנָה אוֹתָן, הֲרֵי הֶן שֶׁלּוֹ.  וְכֵן כָּל כַּיּוֹצֶא בְּזֶה.</P>

<P><B>ח,יז</B>  [יא] הַמְּקַבֵּל שָׂדֶה מֵחֲבֵרוֹ לִטַּע, מְקַבֵּל עָלָיו בַּעַל הַשָּׂדֶה עֲשָׂרָה בּוֹרָאוֹת לְמֵאָה סְאָה.  יָתֵר עַל כֵּן, מְגַלְגְּלִין עָלָיו אֶת הַכֹּל.</P>

<P><B>ח,יח</B>  [יב] הַמְּקַבֵּל שָׂדֶה מֵחֲבֵרוֹ, וְלֹא עָשָׂת--אִם יֵשׁ בָּהּ כְּדֵי שֶׁתּוֹצִיא סָאתַיִם יָתֵר עַל הַהוֹצָאָה, חַיָּב הַמְּקַבֵּל לְהִטַּפַּל בָּהּ:  שֶׁכָּךְ כּוֹתֵב לְבַעַל הַקַּרְקָע, אֲנִי אָקוּם וְאָנִיר וְאֶזְרַע וְאֶקְצֹר וַאֲעַמַּר וְאָדוּשׁ וְאֶזְרֶה וְאַעְמִיד כֳּרִי לְפָנֶיךָ וְתִטֹּל אַתָּה חֶצְיוֹ, אוֹ מַה שֶׁיַּתְנוּ; וַאֲנִי אֶטֹּל הַשְּׁאָר, בִּשְׂכַר עֲמָלִי וּבְמַה שֶׁהוֹצֵאתִי.</P>

<P><B>ח,יט</B>  [יג] הַמְּקַבֵּל שָׂדֶה מֵחֲבֵרוֹ, וְאַחַר שֶׁזָּכָה בָּהּ הֱבִירָהּ--שָׁמִין אוֹתָהּ כַּמָּה הִיא רְאוּיָה לַעֲשׂוֹת, וְנוֹתֵן לוֹ חֶלְקוֹ שֶׁהָיָה מַגִּיעַ לוֹ:  שֶׁכָּךְ כּוֹתֵב לְבַעַל הַקַּרְקָע, אִם אוֹבִיר וְלֹא אֶעֱבֹד, אֲשַׁלַּם בְּמֵיטָבָהּ.  וְהוּא הַדִּין, אִם הוֹבִיר מִקְצָתָהּ.</P>

<P><B>ח,כ</B>  וּמִפְּנֵי מַה נִתְחַיַּב לְשַׁלַּם:  מִפְּנֵי שֶׁלֹּא פָסַק עַל עַצְמוֹ דָּבָר קָצוּב כְּדֵי שֶׁנֹּאמַר הֲרֵי הִיא אַסְמַכְתָּא, אֵלָא הִתְנָה שֶׁיְּשַׁלַּם בְּמֵיטָבָהּ; וּלְפִיכָּךְ גָּמַר וְשִׁעְבַּד עַצְמוֹ.  אֲבָל אִם אָמַר אִם אוֹבִיר וְלֹא אֶעֱבֹד, אֶתֵּן לָךְ מֵאָה דֵּינָר--הֲרֵי זוֹ אַסְמַכְתָּא; וְאֵינוּ חַיָּב לְשַׁלַּם, אֵלָא כְּפִי מַה שֶׁהִיא רְאוּיָה לַעֲשׂוֹת בִּלְבָד.</P>

<P><B>ח,כא</B>  [יד] הַמְּקַבֵּל שָׂדֶה לְזָרְעָהּ שֻׁמְשְׁמִין וּזְרָעָהּ חִטִּים, וְעָשָׂת חִטִּים שֶׁשּׁוֹוִין כַּמָּה שְׁהִיא רְאוּיָה לַעֲשׂוֹת מִן הַשֻּׁמְשְׁמִין--אֵין לוֹ עָלָיו אֵלָא תַּרְעֹמֶת.  עָשָׂת פָּחוּת מִשּׁוֹוֶה מַה שֶׁהִיא רְאוּיָה לַעֲשׂוֹת מִן הַשֻּׁמְשְׁמִין, מְשַׁלֵּם לוֹ הַמְּקַבֵּל כְּפִי מַה שֶׁהִיא רְאוּיָה לַעֲשׂוֹת מִן הַשֻּׁמְשְׁמִין; עָשָׂת חִטִּים יָתֵר מִמַּה שֶׁהִיא רְאוּיָה לַעֲשׂוֹת מִן הַשֻּׁמְשְׁמִין--חוֹלְקִין לְפִי מַה שֶׁהִתְנוּ בֵּינֵיהֶן, אַף עַל פִּי שֶׁמִּשְׂתַּכֵּר בַּעַל הַקַּרְקָע.
<BR> </P>

<H2>הִלְכּוֹת שְׂכִירוּת פֵּרֶק ט</H2>

<P><B>ט,א</B>  הַשּׂוֹכֵר אֶת הַפּוֹעֲלִים, וְאָמַר לָהֶם לְהַשְׁכִּים וּלְהַעְרִיב--מְקוֹם שֶׁנָּהֲגוּ שֶׁלֹּא לְהַשְׁכִּים וְלֹא לְהַעְרִיב, אֵינוּ יָכוֹל לְכוֹפָן.  מְקוֹם שֶׁנָּהֲגוּ לָזוּן, יָזוּן; לְסַפַּק בַּתְּמָרִים אוֹ בַּגְּרֹגְּרוֹת וְכַיּוֹצֶא בָּהֶן לַפּוֹעֲלִים, יְסַפַּק.  הַכֹּל כְּמִנְהַג הַמְּדִינָה.</P>

<P><B>ט,ב</B>  הַשּׂוֹכֵר אֶת הַפּוֹעֵל, וְאָמַר לוֹ כְּאֶחָד וְכִשְׁנַיִם מִבְּנֵי הָעִיר--רוֹאִין הַפָּחוּת שֶׁבַּשְּׂכִירוּת וְהַיָּתֵר שֶׁבַּשְּׂכִירוּת, וּמְשַׁמְּנִין בֵּינֵיהֶן.</P>

<P><B>ט,ג</B>  אָמַר לִשְׁלוּחוֹ צֵא וּשְׂכֹר לִי פּוֹעֲלִים בִּשְׁלוֹשָׁה, וְהָלַךְ וּשְׂכָרָן בְּאַרְבָּעָה--אִם אָמַר לָהֶם הַשָּׁלִיחַ שְׂכַרְכֶם עָלַי--נוֹתֵן לָהֶם אַרְבָּעָה, וְנוֹטֵל מִבַּעַל הַבַּיִת שְׁלוֹשָׁה; וּמַפְסִיד אֶחָד מִבֵּיתוֹ.  אָמַר לָהֶם שְׂכַרְכֶם עַל בַּעַל הַבַּיִת, נוֹתֵן לָהֶם בַּעַל הַבַּיִת כְּהִלְכַּת הַמְּדִינָה.</P>

<P><B>ט,ד</B>  הָיָה בַּמְּדִינָה מִי שֶׁנִּשְׂכָּר בִּשְׁלוֹשָׁה, וּמִי שֶׁנִּשְׂכָּר בְּאַרְבָּעָה--אֵינוּ נוֹתֵן לָהֶם אֵלָא שְׁלוֹשָׁה, וְיֵשׁ לָהֶן תַּרְעֹמֶת עַל הַשָּׁלִיחַ.  בַּמֶּה דְּבָרִים אֲמוּרִים, בִּשְׁאֵין מְלַאכְתָּן נִכֶּרֶת.  אֲבָל הָיְתָה מְלַאכְתָּן נִכֶּרֶת, וַהֲרֵי הִיא שׁוֹוָה אַרְבָּעָה--נוֹתֵן לָהֶם בַּעַל הַבַּיִת אַרְבָּעָה:  שֶׁאִלּוּ לֹא אָמַר לָהֶם שְׁלוּחוֹ אַרְבָּעָה, לֹא טָרְחוּ וְעָשׂוּ שׁוֹוֶה אַרְבָּעָה.</P>

<P><B>ט,ה</B>  אָמַר לוֹ בַּעַל הַבַּיִת, שְׂכֹר לִי בְּאַרְבָּעָה אַרְבָּעָה, וְהָלַךְ הַשָּׁלִיחַ וְשָׂכַר בִּשְׁלוֹשָׁה שְׁלוֹשָׁה--אַף עַל פִּי שֶׁהֲרֵי מְלַאכְתָּן שׁוֹוָה אַרְבָּעָה--אֵין לָהֶם אֵלָא שְׁלוֹשָׁה, שֶׁהֲרֵי קִבְּלוּ עַל עַצְמָן; וְיֵשׁ לָהֶם תַּרְעֹמֶת עַל הַשָּׁלִיחַ.</P>

<P><B>ט,ו</B>  אָמַר לוֹ בַּעַל הַבַּיִת בִּשְׁלוֹשָׁה, וְהָלַךְ הַשָּׁלִיחַ וְאָמַר לָהֶם בְּאַרְבָּעָה, וְאָמְרוּ לוֹ, כַּמָּה שֶׁאָמַר בַּעַל הַבַּיִת--אֵין דַּעְתָּם אֵלָא שֶׁיִּתֵּן בַּעַל הַבַּיִת יָתֵר עַל אַרְבָּעָה.  לְפִיכָּךְ שָׁמִין מַה שֶׁעָשׂוּ--אִם שׁוֹוֶה אַרְבָּעָה, נוֹטְלִין אַרְבָּעָה מִבַּעַל הַבַּיִת; וְאִם אֵינוּ יָדוּעַ אוֹ אֵינוּ שׁוֹוֶה, אֵין לָהֶם אֵלָא שְׁלוֹשָׁה.</P>

<P><B>ט,ז</B>  אָמַר לוֹ בַּעַל הַבַּיִת בְּאַרְבָּעָה, וְהָלַךְ הַשָּׁלִיחַ וְאָמַר לָהֶם בִּשְׁלוֹשָׁה, וְאָמְרוּ לוֹ, כַּמָּה שֶׁאָמַר בַּעַל הַבַּיִת--אַף עַל פִּי שֶׁמְּלַאכְתָּן שׁוֹוָה אַרְבָּעָה, אֵין לָהֶם אֵלָא שְׁלוֹשָׁה:  שֶׁהֲרֵי שָׁמְעוּ שְׁלוֹשָׁה, וְקִבְּלוּ עֲלֵיהֶם.</P>

<P><B>ט,ח</B>  [ד] הַשּׂוֹכֵר אֶת הַפּוֹעֲלִים, וְהִטְעוּ אֶת בַּעַל הַבַּיִת, אוֹ בַּעַל הַבַּיִת הִטְעָה אוֹתָם--אֵין לָהֶם זֶה עַל זֶה אֵלָא תַּרְעֹמֶת.  בַּמֶּה דְּבָרִים אֲמוּרִים, שֶׁלֹּא הָלְכוּ.  אֲבָל הָלְכוּ הַחַמָּרִין, וְלֹא מָצְאוּ תְּבוּאָה, פּוֹעֲלִים, וּמָצְאוּ שָׂדֶה כִּשְׁהִיא לַחָה, אוֹ שֶׁשְּׂכָרָן לְהַשְׁקוֹת הַשָּׂדֶה, וּמְצָאוּהָ שֶׁנִּתְמַלֵּאת מַיִם--אִם בִּקַּר בַּעַל הַבַּיִת מְלַאכְתּוֹ מִבָּעֶרֶב, וּמְצָאָהּ צְרִיכָה פּוֹעֲלִים--אֵין לַפּוֹעֲלִים כְּלוּם:  מַה בְּיָדוֹ לַעֲשׂוֹת.  וְאִם לֹא בִּקַּר, נוֹתֵן לָהֶם שְׂכָרָן כְּפוֹעֵל בָּטֵל--שְׁאֵינוּ דּוֹמֶה הַבָּא טָעוּן לַבָּא רֵיקָן, וְעוֹשֶׂה מְלָאכָה לְבָטֵל.  בַּמֶּה דְּבָרִים אֲמוּרִים, שֶׁלֹּא הִתְחִילוּ בַּמְּלָאכָה.  אֲבָל אִם הִתְחִיל הַפּוֹעֵל בַּמְּלָאכָה, וְחָזַר בּוֹ בַּחֲצִי הַיּוֹם--חוֹזֵר:  שֶׁנֶּאֱמָר "כִּי-לִי בְנֵי-יִשְׂרָאֵל, עֲבָדִים--עֲבָדַי הֵם" (ויקרא כה,נה), וְלֹא עֲבָדִים לַעֲבָדִים.</P>

<P><B>ט,ט</B>  וְכֵיצַד דִּין הַפּוֹעֵל שֶׁחָזַר בּוֹ אַחַר שֶׁהִתְחִיל--שָׁמִין לוֹ מַה שֶׁעָשָׂה, וְנוֹטֵל.  וְאִם קַבְלָן הוּא, שָׁמִין לוֹ מַה שֶׁעֲתִיד לַעֲשׂוֹת:  בֵּין שֶׁהוֹזִילוּ לוֹ בְּעֵת שֶׁשְּׂכָרָן, בֵּין לֹא הוֹזִילוּ, בֵּין שֶׁהוּזְלָה הַמְּלָאכָה אַחַר כֵּן, בֵּין לֹא הוּזְלָה--שָׁמִין לוֹ מַה שֶׁעֲתִיד לַעֲשׂוֹת.</P>

<P><B>ט,י</B>  כֵּיצַד:  קִבַּל מִמֶּנּוּ קָמָה לִקְצֹר בִּשְׁתֵּי סְלָעִים, קָצַר חֶצְיָהּ וְהִנִּיחַ חֶצְיָהּ, בֶּגֶד לֶאֱרֹג בִּשְׁתֵּי סְלָעִים, אָרַג חֶצְיוֹ וְהִנִּיחַ חֶצְיוֹ--שָׁמִין לָהֶן מַה שֶׁעֲתִיד לַעֲשׂוֹת.  אִם הָיָה שׁוֹוֶה שִׁשָּׁה דֵּינָרִין--נוֹתֵן לוֹ שֶׁקֶל, אוֹ יִגְמְרוּ אֶת מְלַאכְתָּן.  וְאִם הָיָה הַנִּשְׁאָר יָפֶה שֵׁנִי דֵּינָרִין--אֵינוּ נוֹתֵן לָהֶן אֵלָא סֶלַע, שֶׁהֲרֵי לֹא עָשׂוּ אֵלָא חֲצִי מְלָאכָה.</P>

<P><B>ט,יא</B>  בַּמֶּה דְּבָרִים אֲמוּרִים, בְּדָבָר שְׁאֵינוּ אָבוּד.  אֲבָל בְּדָבָר הָאָבוּד--כְּגוֹן פִּשְׁתָּנוֹ לַעֲלוֹת מִן הַמִּשְׁרָה, אוֹ שֶׁשָּׂכַר חֲמוֹר לְהָבִיא חֲלִילִין לַמֵּת אוֹ לַכַּלָּה וְכָל כַּיּוֹצֶא בָּהֶן--אֶחָד פּוֹעֵל וְאֶחָד קַבְלָן, אֵינוּ יָכוֹל לַחְזֹר בּוֹ אֵלָא אִם כֵּן נֶאֱנַס, כְּגוֹן שֶׁחָלָה, אוֹ שָׁמַע שֶׁמֵּת לוֹ מֵת.  וְאִם לֹא נֶאֱנַס, וְחָזַר בּוֹ--שׂוֹכֵר עֲלֵיהֶן אוֹ מַטְעָן.</P>

<P><B>ט,יב</B>  כֵּיצַד מַטְעָן:  אוֹמֵר לָהֶם סֶלַע קָצַצְתִּי לָכֶם, בּוֹאוּ וּטְלוּ שְׁתַּיִם, עַד שֶׁיִּגְמְרוּ מְלַאכְתָּן; וְלֹא יִתֵּן לָהֶם אֵלָא מַה שֶׁפָּסַק תְּחִלָּה.  וְאַפִלּוּ נָתַן לָהֶם הַשְּׁתַּיִם, מַחְזִיר מֵהֶן הַתּוֹסֶפֶת.</P>

<P><B>ט,יג</B>  כֵּיצַד שׂוֹכֵר עֲלֵיהֶן:  שׂוֹכֵר פּוֹעֲלִים אֲחֵרִים, וְגוֹמְרִים מְלַאכְתָּן שֶׁלֹּא תֹאבַד; וְכָל שֶׁיּוֹסִיף לְאֵלּוּ הַפּוֹעֲלִין הָאֲחֵרִים עַל מַה שֶׁפָּסַק לָרִאשׁוֹנִים, נוֹטֵל מִן הָרִאשׁוֹנִים.  וְעַד כַּמָּה, עַד כְּדֵי שְׂכָרָן שֶׁלְּרִאשׁוֹנִים.  וְאִם הָיָה לָהֶם מָמוֹן תַּחַת יָדוֹ--שׂוֹכֵר לְהַשְׁלִים הַמְּלָאכָה עַד אַרְבָּעִים חֲמִשִּׁים זוּז בְּכָל יוֹם לְכָל פּוֹעֵל, אַף עַל פִּי שֶׁשְּׂכַר הַפּוֹעֵל שָׁלוֹשׁ אוֹ אַרְבַּע.  בַּמֶּה דְּבָרִים אֲמוּרִים, בִּזְמָן שְׁאֵין שָׁם פּוֹעֲלִים לִשְׂכֹּר בִּשְׂכָרָן לְהַשְׁלִים הַמְּלָאכָה.  אֲבָל אִם יֵשׁ שָׁם פּוֹעֲלִים לִשְׂכֹּר בִּשְׂכָרָן, וְאָמְרוּ לוֹ צֵא וּשְׂכֹר מֵאֵלּוּ וְהַשְׁלֵם מְלַאכְתָּךְ וְלֹא תֹאבַד--בֵּין שׂוֹכֵר בֵּין קַבְלָן--אֵין לוֹ עֲלֵיהֶן אֵלָא תַּרְעֹמֶת; וְשָׁמִין לַשּׂוֹכֵר מַה שֶׁעָשָׂה, וְלַקַּבְלָן מַה שֶׁעֲתִיד לַעֲשׂוֹת.</P>

<P><B>ט,יד</B>  [ה] הַשּׂוֹכֵר אֶת הַפּוֹעֵל, וְנֶאֱחַז לַעֲבוֹדַת הַמֶּלֶךְ--לֹא יֹאמַר לוֹ הֲרֵינִי לְפָנֶיךָ, אֵלָא נוֹתֵן לוֹ שְׂכַר מַה שֶׁעָשָׂה.</P>

<P><B>ט,טו</B>  [ו] הַשּׂוֹכֵר אֶת הַפּוֹעֵל לְהַשְׁקוֹת אֶת הַשָּׂדֶה מִזֶּה הַנָּהָר, וּפָסַק הַנָּהָר בַּחֲצִי הַיּוֹם--אִם אֵין דַּרְכּוֹ לְהִפָּסֵק, אֵין לָהֶן אֵלָא שְׂכַר מַה שֶׁעָשׂוּ; וְכֵן אִם דַּרְכּוֹ שֶׁיַּפְסִיקוּ אוֹתוֹ בְּנֵי הָעִיר, וְהִפְסִיקוּהוּ בַּחֲצִי הַיּוֹם--אֵין לָהֶן אֵלָא שְׂכַר מַה שֶׁעָשׂוּ:  שֶׁהֲרֵי יָדְעוּ הַפּוֹעֲלִים דַּרְכּוֹ שֶׁלְּנָהָר זֶה.  וְאִם דַּרְכּוֹ לְהִפָּסֵק מֵאֵלָיו--נוֹתֵן לָהֶם שְׂכַר כָּל הַיּוֹם, מִפְּנֵי שֶׁהָיָה לוֹ לְהוֹדִיעָם.  שְׂכָרָן לְהַשְׁקוֹת הַשָּׂדֶה, וּבָא הַמָּטָר וְהִשְׁקָה--אֵין לָהֶן אֵלָא מַה שֶׁעָשׂוּ; בָּא הַנָּהָר וְהִשְׁקָה--נוֹתֵן לָהֶן כָּל שְׂכָרָן, מִן הַשָּׁמַיִם נִסְתַּיְּעוּ.</P>

<P><B>ט,טז</B>  בַּמֶּה דְּבָרִים אֲמוּרִים, בַּפּוֹעֵל.  אֲבָל מִי שֶׁפָּסַק עִם אֲרִיסוֹ שְׁאִם יַשְׁקֶה שָׂדֶה זוֹ אַרְבָּעָה פְּעָמִים, יִטֹּל חֲצִי הַפֵּרוֹת, וְכָל הָאֲרִיסִין שְׁהֶן מַשְׁקִין שְׁנֵי פְּעָמִים, אֵינָן נוֹטְלִין אֵלָא רְבִיעַ הַפֵּרוֹת, וּבָא הַמָּטָר, וְלֹא הֻצְרַךְ לִדְלוֹת וּלְהַשְׁקוֹת--נוֹטֵל חֲצִי הַפֵּרוֹת כְּמוֹ שֶׁפָּסַק עִמּוֹ:  שֶׁהָאָרִיס כַּשֻּׁתָּף, אֵינוּ כַּפּוֹעֵל.</P>

<P><B>ט,יז</B>  [ז] הַשּׂוֹכֵר אֶת הַפּוֹעֵל לַעֲשׂוֹת מְלָאכָה כָּל הַיּוֹם, וְשָׁלְמָה הַמְּלָאכָה בַּחֲצִי הַיּוֹם--אִם יֵשׁ לוֹ מְלָאכָה אַחֶרֶת כְּמוֹתָהּ אוֹ קַלָּה מִמֶּנָּה, עוֹשֶׂה שְׁאָר הַיּוֹם; וְאִם אֵין לוֹ מַה יַעֲשֶׂה, נוֹתֵן לוֹ שְׂכָרוֹ כְּפוֹעֵל בָּטֵל.  וְאִם הָיָה מִן הַכֻּפְרִיִּים עוֹבְדֵי אֲדָמָה, וְכַיּוֹצֶא בָּהֶן שֶׁדַּרְכָּן לִטְרֹחַ הַרְבֵּה, וְאִם לֹא יִתְעַסַּק בִּמְלָאכָה, יֶחֱלֶה--הֲרֵי זֶה נוֹתֵן לוֹ כָּל שְׂכָרוֹ.</P>

<P><B>ט,יח</B>  [ח] הַשּׂוֹכֵר אֶת הַפּוֹעֵל לְהָבִיא שְׁלִיחוּת מִמָּקוֹם לְמָקוֹם, וְהָלַךְ וְלֹא מָצָא שָׁם מַה יָבִיא--נוֹתֵן לוֹ שְׂכָרוֹ מֻשְׁלָם.  שְׂכָרוֹ לְהָבִיא קָנִים לְכֶרֶם, וְהָלַךְ וְלֹא מָצָא וְלֹא הֵבִיא--נוֹתֵן לוֹ שְׂכָרוֹ שָׁלֵם.  שְׂכָרוֹ לְהָבִיא פֵּרוֹת לַחוֹלֶה, וְהָלַךְ וּמְצָאוֹ שֶׁמֵּת אוֹ הִבְרִיא--לֹא יֹאמַר לוֹ טֹל מַה שֶׁהֵבֵאתָ בִּשְׂכָרָךְ, אֵלָא נוֹתֵן לוֹ כָּל שְׂכָרוֹ.  וְכֵן כָּל כַּיּוֹצֶא בְּזֶה.</P>

<P><B>ט,יט</B>  [ט] הַשּׂוֹכֵר אֶת הַפּוֹעֵל לַעֲשׂוֹת עִמּוֹ בְּשֶׁלּוֹ, וְהֶרְאָהוּ בְּשֶׁלַּחֲבֵרוֹ--נוֹתֵן לוֹ כָּל שְׂכָרוֹ, וְחוֹזֵר וְלוֹקֵחַ מֵחֲבֵרוֹ מַה שֶׁנִּהְנָה בְּזוֹ הַמְּלָאכָה.</P>

<P><B>ט,כ</B>  [י] הַשּׂוֹכֵר אֶת הַפּוֹעֵל לַעֲשׂוֹת עִמּוֹ בַּתֶּבֶן וּבַקַּשׁ וְכַיּוֹצֶא בָּהֶן, וְאָמַר לוֹ טֹל מַה שֶׁעָשִׂיתָ בִּשְׂכָרָךְ--אֵין שׁוֹמְעִין לוֹ.  וְאִם מִשֶּׁקִּבַּל עָלָיו אָמַר לוֹ, הֵא לָךְ שְׂכָרָךְ וַאֲנִי אֶטֹּל אֶת שֶׁלִּי--אֵין שׁוֹמְעִין לוֹ.</P>

<P><B>ט,כא</B>  [יא] מְצִיאַת הַפּוֹעֵל לְעַצְמוֹ, אַף עַל פִּי שֶׁאָמַר לוֹ עֲשֵׂה עִמִּי מְלָאכָה הַיּוֹם, וְאֵין צָרִיךְ לוֹמַר אִם אָמַר לוֹ עֲדֹר עִמִּי הַיּוֹם, נַכַּשׁ עִמִּי הַיּוֹם; אֲבָל אִם שְׂכָרוֹ לְלַקַּט מְצִיאוֹת, כְּגוֹן שֶׁחָסַר הַנָּהָר וּשְׂכָרוֹ לְלַקַּט הַדָּגִים הַנִּמְצָאִין בַּאֲגַם--הֲרֵי מְצִיאָתוֹ לְבַעַל הַבַּיִת, וְאַפִלּוּ מָצָא כִּיס מָלֵא דֵּינָרִין.
<BR> </P>

<H2>הִלְכּוֹת שְׂכִירוּת פֵּרֶק י</H2>

<P><B>י,א</B>  הַמַּלְוֶה אֶת חֲבֵרוֹ עַל הַמַּשְׁכּוֹן--בֵּין שֶׁהִלְוָהוּ מָעוֹת בֵּין שֶׁהִלְוָהוּ פֵּרוֹת, בֵּין שֶׁמִּשְׁכְּנוֹ בְּשָׁעַת הַלְוָאָתוֹ בֵּין שֶׁמִּשְׁכְּנוֹ אַחַר שֶׁהִלְוָהוּ--הֲרֵי זֶה שׁוֹמֵר שָׂכָר.  לְפִיכָּךְ אִם אָבַד הַמַּשְׁכּוֹן, אוֹ נִגְנַב--חַיָּב בְּדָמָיו; וְאִם נֶאֱנַס הַמַּשְׁכּוֹן, כְּגוֹן שֶׁנִּלְקַח בְּלִסְטִיס מְזֻיָּן וְכַיּוֹצֶא בּוֹ מִשְּׁאָר אֻנְסִין--יִשָּׁבַע שֶׁנֶּאֱנַס, וִישַׁלַּם בַּעַל הַמַּשְׁכּוֹן אֶת חוֹבוֹ עַד פְּרוּטָה אַחֲרוֹנָה.</P>

<P><B>י,ב</B>  כָּל הָאוֹמֵר לַחֲבֵרוֹ שְׁמֹר לִי וְאֶשְׁמֹר לָךְ, הֲרֵי זוֹ שְׁמִירָה בַּבְּעָלִים.  אָמַר לוֹ שְׁמֹר לִי הַיּוֹם וְאֶשְׁמֹר לָךְ לְמָחָר, הַשְׁאִילֵנִי הַיּוֹם וְאַשְׁאִילָךְ לְמָחָר, שְׁמֹר לִי הַיּוֹם וְאַשְׁאִילָךְ לְמָחָר, הַשְׁאִילֵנִי הַיּוֹם וְאֶשְׁמֹר לָךְ לְמָחָר--כֻּלָּן נַעֲשׂוּ שׁוֹמְרֵי שָׂכָר זֶה לְזֶה.</P>

<P><B>י,ג</B>  כָּל הָאֻמָּנִין שׁוֹמְרֵי שָׂכָר.  וְכֻלָּן שֶׁאָמְרוּ טֹל אֶת שֶׁלָּךְ וְהָבֵא מָעוֹת, אוֹ שֶׁאָמַר לוֹ גְּמַרְתִּיו, וְלֹא לָקְחוּ הַבְּעָלִים אֶת הַכְּלִי--הֲרֵי הָאֻמָּן שׁוֹמֵר חִנָּם; אֲבָל אִם אָמַר הָאֻמָּן הָבֵא מָעוֹת, וְטֹל אֶת שֶׁלָּךְ--עֲדַיִן הוּא נוֹשֵׂא שָׂכָר, כְּשֶׁהָיָה.</P>

<P><B>י,ד</B>  נָתַן לָאֻמָּנִין לְתַקַּן, וְקִלְקְלוּ--חַיָּבִין לְשַׁלַּם.  כֵּיצַד:  נָתַן לֶחָרָשׁ שִׁדָּה תֵּבָה וּמִגְדָּל לִקְבֹּעַ בָּהֶן מַסְמֵר, וְשִׁבְּרָן, אוֹ שֶׁנָּתַן לוֹ עֵצִים לַעֲשׂוֹת מֵהֶן שִׁדָּה תֵּבָה וּמִגְדָּל, וְעָשָׂה מֵהֶן שִׁדָּה תֵּבָה וּמִגְדָּל וְנִשְׁבְּרוּ אַחַר שֶׁנַּעֲשׂוּ--מְשַׁלֵּם לוֹ דְּמֵי תֵּבָה שִׁדָּה וּמִגְדָּל, שְׁאֵין הָאֻמָּן קוֹנֶה שְׁבָח הַכְּלִי.</P>

<P><B>י,ה</B>  נָתַן צֶמֶר לַצַּבָּע, וְהִקְדִּיחַתּוּ יוּרָה--נוֹתֵן לוֹ דְּמֵי צַמְרוֹ.  צְבָעוֹ כָּעוּר, אוֹ שֶׁנָּתַן לוֹ לְצָבְעוֹ אָדֹם וּצְבָעוֹ שָׁחוֹר, שָׁחוֹר וּצְבָעוֹ אָדֹם, נָתַן עֵצִים לֶחָרָשׁ לַעֲשׂוֹת מֵהֶן כִּסֵּא נָאֶה, וְעָשָׂה כִּסֵּא רָע אוֹ סַפְסַל--אִם הַשְּׁבָח יָתֵר עַל הַהוֹצָאָה, נוֹתֵן לוֹ בַּעַל הַכְּלִי אֶת הַהוֹצָאָה; וְאִם הַהוֹצָאָה יְתֵרָה עַל הַשְּׁבָח, נוֹתֵן לוֹ אֶת הַשְּׁבָח בִּלְבָד.  אָמַר בַּעַל הַכְּלִי אֵינִי רוֹצֶה בְּתַקָּנָה זוֹ, אֵלָא תֶּן לִי דְּמֵי הַצֶּמֶר אוֹ דְּמֵי הָעֵצִים--אֵין שׁוֹמְעִין לוֹ.  וְכֵן אִם אָמַר הָאֻמָּן הֵא לָךְ דְּמֵי צַמְרָךְ אוֹ דְּמֵי עֵצָךְ, וְלֵךְ--אֵין שׁוֹמְעִין לוֹ:  שְׁאֵין הָאֻמָּן קוֹנֶה בִּשְׁבָח כְּלִי שֶׁעָשָׂה.</P>

<P><B>י,ו</B>  [ה] הַמּוֹלִיךְ חִטִּין לַטָּחוֹן, וְלֹא לְתָתָן וַעֲשָׂאָן סֻבִּין אוֹ מֻרְסָן, נָתַן קֶמַח לַנַּחְתּוֹם, וַעֲשָׂאוֹ פַּת נְפוּלִין, בְּהֵמָה לַטַּבָּח, וְנִבְּלָהּ--חַיָּבִין לְשַׁלַּם דָּמִים, מִפְּנֵי שְׁהֶן נוֹשְׂאֵי שָׂכָר.  לְפִיכָּךְ אִם הָיָה טַבָּח מֻמְחֶה, וְשָׁחַט בְּחִנָּם--פָּטוּר מִלְּשַׁלַּם; וְאִם אֵינוּ מֻמְחֶה--אַף עַל פִּי שְׁהוּא בְּחִנָּם, חַיָּב לְשַׁלַּם.</P>

<P><B>י,ז</B>  וְכֵן הַמַּרְאֶה דֵּינָר לַשֻּׁלְחָנִי, וְאָמַר לוֹ יָפֶה הוּא וְנִמְצָא רָע--אִם בְּשָׂכָר רָאָהוּ--חַיָּב לְשַׁלַּם, אַף עַל פִּי שְׁהוּא בָּקִי וְאֵינוּ צָרִיךְ לְהִתְלַמַּד.  וְאִם בְּחִנָּם רָאָהוּ, פָּטוּר:  וְהוּא שֶׁיִּהְיֶה בָּקִי, שְׁאֵינוּ צָרִיךְ לְהִתְלַמַּד; וְאִם אֵינוּ בָּקִי--חַיָּב לְשַׁלַּם, אַף עַל פִּי שְׁהוּא בְּחִנָּם.  וְהוּא שֶׁיֹּאמַר לַשֻּׁלְחָנִי, עָלֶיךָ אֲנִי סוֹמֵךְ, אוֹ שֶׁהָיוּ הַדְּבָרִים מַרְאִין שְׁהוּא סוֹמֵךְ עַל רְאִיָּתוֹ, וְלֹא יַרְאֶה לַאֲחֵרִים.</P>

<P><B>י,ח</B>  טַבָּח שֶׁעָשָׂה בְּחִנָּם וְנִבַּל, וְכֵן שֻׁלְחָנִי שֶׁאָמַר יָפֶה וְנִמְצָא רָע, וְכָל כַּיּוֹצֶא בָּהֶן--עֲלֵיהֶן לְהָבִיא רְאָיָה, שְׁהֶן מֻמְחִין; וְאִם לֹא הֵבִיאוּ רְאָיָה, מְשַׁלְּמִין.</P>

<P><B>י,ט</B>  [ו] מְקוֹמוֹת שֶׁנָּהֲגוּ שֶׁיִּהְיֶה הַנּוֹטֵעַ אִילָנוֹת נוֹטֵל חֲצִי הַשְּׁבָח, וּבַעַל הַקַּרְקָע חֲצִי, וְנָטַע וְהִשְׁבִּיחַ, וְנָטַע וְהִפְסִיד--מְחַשְּׁבִין לוֹ חֲצִי הַשְּׁבָח שֶׁיֵּשׁ לוֹ, וּמְנַכִּין מִמֶּנּוּ מַה שֶׁהִפְסִיד, וְנוֹטֵל הַשְּׁאָר.  וְאַפִלּוּ הִתְנָה עַל עַצְמוֹ, שְׁאִם הִפְסִיד לֹא יִטֹּל כְּלוּם--הֲרֵי זוֹ אַסְמַכְתָּא, וְאֵין מְנַכִּין לוֹ אֵלָא מַה שֶׁהִפְסִיד.</P>

<P><B>י,י</B>  הָיָה מִנְהָגָם שֶׁיִּטֹּל הַנּוֹטֵעַ מֶחְצָה, וּבַעַל הַקַּרְקָע מֶחְצָה, וְכָּךְ הָיָה מִנְהָגָם שֶׁיִּטֹּל הָאָרִיס שְׁלִישׁ--אִם נָטַע הַנּוֹטֵעַ וְהִשְׁבִּיחַ וְרָצָה לְהִסְתַּלַּק, שֶׁנִּמְצָא בַּעַל הַקַּרְקָע צָרִיךְ לְהוֹרִיד לָהּ אָרִיס--הֲרֵי בַּעַל הַקַּרְקָע מוֹרִיד עָרִיס, וְיִטֹּל בַּעַל הַקַּרְקָע חֶצְיוֹ, וְלֹא יַפְסִיד מֵחֶלְקוֹ כְּלוּם; וְיִטֹּל הָאָרִיס שְׁלִישׁ; וְהַשְּׁתוּת הַנִּשְׁאָר יִהְיֶה שֶׁלַּנּוֹטֵעַ, שֶׁהֲרֵי סִלַּק עַצְמוֹ בִּרְצוֹנוֹ.</P>

<P><B>י,יא</B>  [ז] הַנּוֹטֵעַ אִילָנוֹת לִבְנֵי הַמְּדִינָה שֶׁהִפְסִיד, וְכֵן טַבָּח שֶׁלִּבְנֵי הָעִיר שֶׁנִּבַּל הַבְּהֵמוֹת, וְהַמַּקִּיז דָּם שֶׁחָבַל, וְהַסּוֹפֵר שֶׁטָּעָה בַּשְּׁטָרוֹת, וּמְלַמֵּד תִּינוֹקוֹת שֶׁפָּשַׁע בַּתִּינוֹקוֹת וְלֹא לִמַּד, אוֹ לִמַּד בִּטְעוּת, וְכָל כַּיּוֹצֶא בְּאֵלּוּ הָאֻמָּנִים שְׁאֵי אִפְשָׁר שֶׁיַּחְזֹר הַהֶפְסֵד שֶׁהִפְסִידוּ--מְסַלְּקִין אוֹתָן בְּלֹא הַתְרָאָה:  מִפְּנֵי שְׁהֶן כְּמֻתָּרִין וְעוֹמְדִין, עַד שֶׁיִּשְׁתַּדְּלוּ בִּמְלַאכְתָּן, הוֹאִיל וְהִעְמִידוּ אוֹתָן הַצִּבּוּר עֲלֵיהֶן.
<BR> </P>

<H2>הִלְכּוֹת שְׂכִירוּת פֵּרֶק יא</H2>

<P><B>יא,א</B>  מִצְוַת עֲשֵׂה לִתֵּן שְׂכַר הַשָּׂכִיר בִּזְמַנּוֹ, שֶׁנֶּאֱמָר "בְּיוֹמוֹ תִתֵּן שְׂכָרוֹ" (דברים כד,טו).  וְאִם אֵחֲרוֹ לְאַחַר זְמַנּוֹ--עוֹבֵר בְּלֹא תַעֲשֶׂה, שֶׁנֶּאֱמָר "וְלֹא-תָבוֹא עָלָיו הַשֶּׁמֶשׁ" (שם).  וְאֵין לוֹקִין עַל לָאו זֶה, שֶׁהֲרֵי הוּא חַיָּב לְשַׁלַּם.</P>

<P><B>יא,ב</B>  אֶחָד שְׂכַר הָאָדָם, וְאֶחָד שְׂכַר הַבְּהֵמָה, וְאֶחָד שְׂכַר הַכֵּלִים--חַיָּב לִתֵּן בִּזְמַנּוֹ; וְאִם אֵחַר לְאַחַר זְמַנּוֹ, עוֹבֵר בְּלֹא תַעֲשֶׂה.  וְגֵר תּוֹשָׁב, יֵשׁ בּוֹ מִשּׁוֹם "בְּיוֹמוֹ תִתֵּן שְׂכָרוֹ" (דברים כד,טו); וְאִם אֵחַר, אֵינוּ עוֹבֵר בְּלֹא תַעֲשֶׂה.</P>

<P><B>יא,ג</B>  [ב] כָּל הַכּוֹבֵשׁ שְׂכַר שָׂכִיר--כְּאִלּוּ נָטַל אֶת נַפְשׁוֹ מִמֶּנּוּ, שֶׁנֶּאֱמָר "וְאֵלָיו, הוּא נֹשֵׂא אֶת-נַפְשׁוֹ" (דברים כד,טו).  וְעוֹבֵר בְּאַרְבַּע אַזְהָרוֹת, וַעֲשֵׂה:  מִשּׁוֹם בַּל תַּעֲשֹׁק, וּמִשּׁוֹם בַּל תִּגְזֹל, וּמִשּׁוֹם "לֹא-תָלִין פְּעֻלַּת שָׂכִיר" (ויקרא יט,יג), וּמִשּׁוֹם "לֹא-תָבוֹא עָלָיו הַשֶּׁמֶשׁ" (דברים כד,טו), וּמִשּׁוֹם "בְּיוֹמוֹ תִתֵּן שְׂכָרוֹ" (שם).</P>

<P><B>יא,ד</B>  אֵיזֶה הוּא זְמַנּוֹ:  שְׂכִיר יוֹם גּוֹבֶה כָּל הַלַּיְלָה, וְעָלָיו נֶאֱמָר "לֹא-תָלִין פְּעֻלַּת שָׂכִיר, אִתְּךָ--עַד-בֹּקֶר" (ויקרא יט,יג).  וּשְׂכִיר לַיְלָה גּוֹבֶה כָּל הַיּוֹם, וְעָלָיו נֶאֱמָר "בְּיוֹמוֹ תִתֵּן שְׂכָרוֹ וְלֹא-תָבוֹא עָלָיו הַשֶּׁמֶשׁ" (דברים כד,טו).  שְׂכִיר שָׁעוֹת שֶׁלַּיּוֹם גּוֹבֶה כָּל הַיּוֹם, וּשְׂכִיר שָׁעוֹת שֶׁלַּלַּיְלָה גּוֹבֶה כָּל הַלַּיְלָה.  שְׂכִיר שַׁבָּת, שְׂכִיר חֹדֶשׁ, שָׂכִיר שָׁנָה, שְׂכִיר שָׁבוּעַ--יָצָא בַּיּוֹם, גּוֹבֶה כָּל הַיּוֹם; יָצָא בַּלַּיְלָה, גּוֹבֶה כָּל אוֹתוֹ הַלַּיְלָה.</P>

<P><B>יא,ה</B>  [ג] נָתַן טְלִיתוֹ לָאֻמָּן, גְּמָרָהּ וְהוֹדִיעוֹ--אַפִלּוּ אֵחֲרוֹ עֲשָׂרָה יָמִים--כָּל זְמָן שֶׁהַכְּלִי בְּיַד הָאֻמָּן, אֵינוּ עוֹבֵר.  נְתָנָהּ לוֹ בַּחֲצִי הַיּוֹם--כֵּיוָן שֶׁשָּׁקְעָה עָלָיו חַמָּה, עוֹבֵר מִשּׁוֹם בַּל תָּלִין:  שֶׁהַקַּבְלָנוּת כִּשְׂכִירוּת הִיא, וְחַיָּב לִתֵּן בִּזְמַנּוֹ.</P>

<P><B>יא,ו</B>  [ד] הָאוֹמֵר לִשְׁלוּחוֹ, צֵא וּשְׂכֹר לִי פּוֹעֲלִים--אִם אָמַר לָהֶם שְׂכַרְכֶם עַל בַּעַל הַבַּיִת, שְׁנֵיהֶם אֵינָן עוֹבְרִין מִשּׁוֹם בַּל תָּלִין:  זֶה לְפִי שֶׁלֹּא שְׂכָרָן, וְזֶה לְפִי שְׁאֵין פְּעֻלָּתָן אֶצְלוֹ.  וְאִם לֹא אָמַר לָהֶם שְׂכַרְכֶם עַל בַּעַל הַבַּיִת, הַשָּׁלִיחַ עוֹבֵר.</P>

<P><B>יא,ז</B>  אֵין הַשּׂוֹכֵר עוֹבֵר אֵלָא בִּזְמָן שֶׁתְּבָעוֹ הַשָּׂכִיר, וְלֹא נָתַן לוֹ; אֲבָל אִם לֹא תְבָעוֹ, אוֹ שֶׁתְּבָעוֹ וְלֹא הָיָה לוֹ מַה יִתֵּן לוֹ, אוֹ שֶׁהִמְחָהוּ אֵצֶל אַחֵר וְקִבַּל--הֲרֵי זֶה פָּטוּר.</P>

<P><B>יא,ח</B>  [ה] הַמַּשְׁהֶה שְׂכַר שָׂכִיר עַד אַחַר זְמַנּוֹ--אַף עַל פִּי שֶׁכְּבָר עָבַר בַּעֲשֵׂה וְלֹא תַעֲשֶׂה, הֲרֵי זֶה חַיָּב לִתֵּן מִיָּד.  וְכָל עֵת שֶׁיַּשְׁהֶה--עוֹבֵר עַל לָאו שֶׁלְּדִבְרֵיהֶם, שֶׁנֶּאֱמָר "אַל-תֹּאמַר לְרֵעֲךָ, לֵךְ וָשׁוּב" (משלי ג,כח).</P>

<P><B>יא,ט</B>  [ו] כָּל שָׂכִיר שֶׁשְּׂכָרוֹ בְּעֵדִים, וּתְבָעוֹ בִּזְמַנּוֹ, וְאָמַר בַּעַל הַבַּיִת נָתַתִּי לָךְ שְׂכָרָךְ, וְהַשָּׂכִיר אוֹמֵר לֹא נָטַלְתִּי כְּלוּם--תִּקְּנוּ חֲכָמִים שֶׁיִּשָּׁבַע הַשָּׂכִיר בִּנְקִיטַת חֵפֶץ, וְיִטֹּל כְּדִין כָּל נִשְׁבָּע וְנוֹטֵל, מִפְּנֵי שֶׁבַּעַל הַבַּיִת טָרוּד בְּפוֹעֲלִין, וְזֶה הַשָּׂכִיר נוֹשֵׂא נַפְשׁוֹ לְזֶה.  אַפִלּוּ הָיָה הַשּׂוֹכֵר קָטָן, הֲרֵי הַשָּׂכִיר נִשְׁבָּע וְנוֹטֵל.</P>

<P><B>יא,י</B>  שְׂכָרוֹ שֶׁלֹּא בְּעֵדִים--מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם וְלֹא שְׂכַרְתִּיךָ, נֶאֱמָן לוֹמַר שְׂכַרְתִּיךָ וְנָתַתִּי לָךְ שְׂכָרָךְ; וְיִשָּׁבַע בַּעַל הַבַּיִת הֶסֵּת שֶׁנָּתַן, אוֹ שְׁבוּעַת הַתּוֹרָה אִם הוֹדָה בְּמִקְצָת כִּשְׁאָר הַטְּעָנוֹת.  הָיָה לוֹ עֵד אֶחָד שֶׁשְּׂכָרוֹ, אֵינוּ מוֹעִיל כְּלוּם.</P>

<P><B>יא,יא</B>  וְכֵן אִם תְּבָעוֹ אַחַר זְמַנּוֹ--אַף עַל פִּי שֶׁשְּׂכָרוֹ בְּעֵדִים--הַמּוֹצִיא מֵחֲבֵרוֹ, עָלָיו הָרְאָיָה; וְאִם לֹא הֵבִיא רְאָיָה, יִשָּׁבַע בַּעַל הַבַּיִת הֶסֵּת.  הֵבִיא רְאָיָה שֶׁתְּבָעוֹ כָּל זְמַנּוֹ--הֲרֵי זֶה נִשְׁבָּע, וְנוֹטֵל כָּל אוֹתוֹ הַיּוֹם שֶׁלַּתְּבִיעָה.</P>

<P><B>יא,יב</B>  כֵּיצַד:  הָיָה עוֹשֶׂה עִמּוֹ בְּיוֹם שֵׁנִי עַד הָעֶרֶב--זְמַנּוֹ כָּל לֵיל שְׁלִישִׁי, וּבְיוֹם שְׁלִישִׁי אֵינוּ נִשְׁבָּע וְנוֹטֵל.  וְאִם הֵבִיא עֵדִים שֶׁהָיָה תּוֹבֵעַ כָּל לֵיל שְׁלִישִׁי--הֲרֵי זֶה נִשְׁבָּע וְנוֹטֵל, כָּל יוֹם שְׁלִישִׁי; אֲבָל מִלֵּיל רְבִיעִי וָהָלְאָה, הַמּוֹצִיא מֵחֲבֵרוֹ עָלָיו הָרְאָיָה.  וְכֵן אִם הֵבִיא עֵדִים שֶׁהָיָה תּוֹבֵעַ וְהוֹלֵךְ עַד יוֹם חֲמִישִׁי--הֲרֵי זֶה נִשְׁבָּע וְנוֹטֵל, כָּל יוֹם חֲמִישִׁי.</P>

<P><B>יא,יג</B>  [ז] בַּעַל הַבַּיִת אוֹמֵר שְׁתַּיִם קָצַצְתִּי לָךְ, וְהַשָּׂכִיר אוֹמֵר לֹא קָצַצְתָּ לִי אֵלָא שָׁלוֹשׁ--לֹא תִקְּנוּ חֲכָמִים שֶׁיִּשָּׁבַע הַשָּׂכִיר כָּאן, אֵלָא הַמּוֹצִיא מֵחֲבֵרוֹ עָלָיו הָרְאָיָה.  וְאִם לֹא הֵבִיא רְאָיָה--אַף עַל פִּי שֶׁכְּבָר נָתַן לוֹ הַשְּׁתַּיִם, אוֹ שֶׁאָמַר לוֹ הֵילָךְ--הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ; וְדָבָר זֶה תַּקָּנַת חֲכָמִים הוּא, כְּדֵי שֶׁלֹּא יֵלֵךְ הַשָּׂכִיר בְּפַחֵי נֶפֶשׁ.</P>

<P><B>יא,יד</B>  בַּמֶּה דְּבָרִים אֲמוּרִים, בְּשֶׁשְּׂכָרוֹ בְּעֵדִים, וְלֹא יָדְעוּ כַּמָּה פָּסַק לוֹ, וּתְבָעוֹ בִּזְמַנּוֹ.  אֲבָל אִם שְׂכָרוֹ שֶׁלֹּא בְּעֵדִים, אוֹ שֶׁתְּבָעוֹ אַחַר זְמַנּוֹ--יִשָּׁבַע בַּעַל הַבַּיִת הֶסֵּת שֶׁלֹּא קָצַץ לוֹ אֵלָא מַה שֶׁכְּבָר נָתַן לוֹ, אוֹ שֶׁלֹּא נִשְׁאַר לוֹ אֶצְלוֹ אֵלָא זֶה שֶׁאָמַר לוֹ הֵילָךְ, כְּדִין כָּל הַטְּעָנוֹת.</P>

<P><B>יא,טו</B>  [ח] הַנּוֹתֵן טְלִיתוֹ לָאֻמָּן, אֻמָּן אוֹמֵר שְׁתַּיִם קָצַצְתָּ לִי, וְהוּא אוֹמֵר אַחַת--כָּל זְמָן שֶׁהַטְּלִית בְּיַד הָאֻמָּן--אִם יָכוֹל לִטְעֹן שְׁהִיא לְקוּחָה בְּיָדוֹ, הֲרֵי הָאֻמָּן נִשְׁבָּע בִּנְקִיטַת חֵפֶץ וְנוֹטֵל; וְיָכוֹל לִטְעֹן בִּשְׂכָרוֹ, עַד כְּדֵי דָּמֶיהָ.  וְאִם יָצַאת טְלִית מִתַּחַת יָדוֹ, אוֹ שְׁאֵין לוֹ בָּהּ חֲזָקָה וְאֵינוּ יָכוֹל לִטְעֹן שְׁהִיא לְקוּחָה בְּיָדוֹ--הַמּוֹצִיא מֵחֲבֵרוֹ, עָלָיו הָרְאָיָה; וְאִם לֹא הֵבִיא רְאָיָה--יִשָּׁבַע בַּעַל הַטְּלִית הֶסֵּת, אוֹ שְׁבוּעַת הַתּוֹרָה אִם הוֹדָה בְּמִקְצָת כְּדִין כָּל הַטְּעָנוֹת, שְׁאֵין זֶה כְּדִין הַשָּׂכִיר.</P>

<P><B>יא,טז</B>  [ט] שָׂכִיר שֶׁבָּא לְהִשָּׁבַע--אֵין מַחְמִירִין עָלָיו, וְאֵין מְגַלְגְּלִין עָלָיו כְּלָל; אֵלָא נִשְׁבָּע שֶׁלֹּא נָטַל, וְיִטֹּל.  וּלְכָל הַנִּשְׁבָּעִין אֵין מְקִילִין, חוּץ מִן הַשָּׂכִיר שֶׁמְּקִילִין עָלָיו; וּפוֹתְחִין לוֹ תְּחִלָּה, וְאוֹמְרִים לוֹ, אַל תְּצַעַר עַצְמָךְ, הִשָּׁבַע וְטֹל.</P>

<P><B>יא,יז</B>  אַפִלּוּ הָיָה שְׂכָרוֹ פְּרוּטָה אַחַת, וּבַעַל הַבַּיִת אוֹמֵר נְתַתִּיהָ--לֹא יִטֹּל אֵלָא בִּשְׁבוּעָה.  וְכֵן כָּל הַנִּשְׁבָּע וְנוֹטֵל, אַפִלּוּ לֹא יִטְעֹן אֵלָא פְּרוּטָה אַחַת--לֹא יִטֹּל אוֹתָהּ אֵלָא בִּשְׁבוּעָה, כְּעֵין שֶׁלַּתּוֹרָה.
<BR> </P>

<H2>הִלְכּוֹת שְׂכִירוּת פֵּרֶק יב</H2>

<P><B>יב,א</B>  הַפּוֹעֲלִין שְׁהֶן עוֹשִׂין בְּדָבָר שֶׁגִּדּוּלָיו מִן הָאָרֶץ, וַעֲדַיִן לֹא נִגְמְרָה מְלַאכְתּוֹ, בֵּין בַּתָּלוּשׁ בֵּין בַּמְּחֻבָּר, וְיִהְיוּ מַעֲשֵׂיהֶן הֶן גְּמִירַת הַמְּלָאכָה--הֲרֵי עַל בַּעַל הַבַּיִת מִצְוָה שֶׁיַּנַּיחַ אוֹתָן לֶאֱכֹל מִמַּה שְׁהֶן עוֹשִׂין בּוֹ, שֶׁנֶּאֱמָר "כִּי תָבֹא בְּכֶרֶם רֵעֶךָ . . . כִּי תָבֹא בְּקָמַת רֵעֶךָ" (דברים כג,כה-כו).  מִפִּי הַשְּׁמוּעָה לָמְדוּ, שְׁאֵין הַכָּתוּב מְדַבֵּר אֵלָא בַּשָּׂכִיר; וְכִי אִלּוּ לֹא שְׂכָרוֹ, מִי הִתִּיר לוֹ שֶׁיָּבוֹא בְּכֶרֶם רֵעֵהוּ אוֹ בַּקָּמָה שֶׁלּוֹ, שֶׁלֹּא מִדַּעְתּוֹ:  אֵלָא כָּךְ הוּא אוֹמֵר, כִּי תָבוֹא בִּרְשׁוּת בְּעָלִים לָעֲבוֹדָה, תֹּאכַל.</P>

<P><B>יב,ב</B>  מַה בֵּין הָעוֹשֶׂה בַּתָּלוּשׁ, לָעוֹשֶׂה בַּמְּחֻבָּר:  שֶׁהָעוֹשֶׂה בַּתָּלוּשׁ, אוֹכֵל עַד שֶׁלֹּא יִגְמֹר עֲבוֹדָתוֹ; וּמִשֶּׁתִגָּמֵר עֲבוֹדָתוֹ, אָסוּר לוֹ לֶאֱכֹל.  וְהָעוֹשֶׂה בַּמְּחֻבָּר כְּגוֹן בּוֹצֵר וְקוֹצֵר, אֵינוּ אוֹכֵל אֵלָא כְּשֶׁיִּגְמֹר עֲבוֹדָתוֹ; כְּגוֹן שֶׁיִּבְצֹר וְיִתֵּן בַּסַּל עַד שֶׁיְּמַלְּאֶנּוּ, וִינַפַּץ הַסַּל לְמָקוֹם אַחֵר, וְיַחְזֹר וְיִבְצֹר וִימַלְּאֶנּוּ--אֵינוּ אוֹכֵל אֵלָא אַחַר שֶׁיְּמַלֵּא הַסַּל.  אֲבָל מִפְּנֵי הָשֵׁב אֲבֵדָה לַבְּעָלִים, אָמְרוּ חֲכָמִים שֶׁיִּהְיוּ הַפּוֹעֲלִין אוֹכְלִין בַּהֲלִיכָתָן מֵאֹמֶן לְאֹמֶן וּבַחֲזִירָתָן מִן הַגַּת--כְּדֵי שֶׁלֹּא יְבַטְּלוּ מִמְּלַאכְתָּן, וְיֵשְׁבוּ לֶאֱכֹל, אֵלָא אוֹכְלִין בְּתוֹךְ הַמְּלָאכָה, כִּשְׁהֶן מְהַלְּכִין בְּטֵלִין.</P>

<P><B>יב,ג</B>  הַמְּבַטֵּל מִמְּלַאכְתּוֹ וְאָכַל, אוֹ שֶׁאָכַל שֶׁלֹּא בְּשָׁעַת גְּמָר מְלָאכָה--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "וְחֶרְמֵשׁ לֹא תָנִיף . . ." (דברים כג,כו).  מִפִּי הַשְּׁמוּעָה לָמְדוּ, שֶׁכָּל זְמָן שְׁהוּא עוֹסֵק בַּקְּצִירָה, לֹא יָנִיף חֶרְמֵשׁ לַאֲכִילָתוֹ; וְכֵן כָּל כַּיּוֹצֶא בְּזֶה.</P>

<P><B>יב,ד</B>  וְכֵן פּוֹעֵל שֶׁהוֹלִיךְ בְּיָדוֹ מִמַּה שֶׁעָשָׂה, אוֹ שֶׁלָּקַח יָתֵר עַל אֲכִילָתוֹ וְנוֹתֵן לַאֲחֵרִים--עוֹבֵר בְּלֹא תַעֲשֶׂה, שֶׁנֶּאֱמָר "וְאֶל-כֶּלְיְךָ, לֹא תִתֵּן" (דברים כג,כה).  וְאֵין לוֹקִין עַל שְׁנֵי לָאוִין אֵלּוּ--שְׁאִם אָכַל אוֹ הוֹלִיךְ, חַיָּב לְשַׁלַּם.</P>

<P><B>יב,ה</B>  [ד] הַחוֹלֵב וְהַמְּחַבֵּץ וְהַמְּגַבֵּן אֵינוּ אוֹכֵל, מִפְּנֵי שְׁאֵינָן גִּדּוּלֵי קַרְקָע.  הַמְּנַכֵּשׁ בַּבְּצָלִים וּבַשּׁוּמִים--אַף עַל פִּי שֶׁתּוֹלֵשׁ קְטַנִּים מִבֵּין הַגְּדוֹלִים, וְכָל כַּיּוֹצֶא בְּזֶה--אֵינוּ אוֹכֵל, מִפְּנֵי שְׁאֵין מַעֲשֵׂיהֶן גְּמָר מְלָאכָה.  וְאֵין צָרִיךְ לוֹמַר שׁוֹמְרֵי גִּנּוֹת וּפַרְדֵּסִים, וְכָל דָּבָר הַמְּחֻבָּר כַּמִּקְשָׁאוֹת וְהַמִּדְלָעוֹת--שְׁאֵינָן אוֹכְלִין כְּלָל.</P>

<P><B>יב,ו</B>  [ה] הַבּוֹדֵל בַּתְּמָרִים וּבַגְּרֹגְּרוֹת אֵינוּ אוֹכֵל, מִפְּנֵי שֶׁנִּגְמְרָה מְלַאכְתָּן לַמַּעֲשֵׂר.  הָעוֹשֶׂה בַּחִטִּים וְכַיּוֹצֶא בָּהֶן, אַחַר שֶׁעִשַּׂר כְּגוֹן שֶׁשְּׂכָרָן לָבֹר צְרוֹרוֹת אוֹ לְנַפַּח אוֹתָן אוֹ לִטְחֹן--הֲרֵי אֵלּוּ אוֹכְלִין, שֶׁעֲדַיִן לֹא נִגְמְרָה מְלַאכְתָּן לַחַלָּה.  אֲבָל הַלָּשׁ וְהַמְּקַטֵּף וְהָאוֹפֶה אֵינוּ אוֹכֵל, מִפְּנֵי שֶׁנִּגְמְרָה מְלַאכְתָּן לַחַלָּה, וְאֵין הַפּוֹעֵל אוֹכֵל אֵלָא מִדָּבָר שֶׁעֲדַיִן לֹא נִגְמְרָה מְלַאכְתּוֹ לַמַּעֲשֵׂר וְלַחַלָּה.</P>

<P><B>יב,ז</B>  [ו] נִתְפָּרְסוּ עִגּוּלָיו וְנִתְפַּתְּחוּ חָבִיּוֹתָיו וְנִתְחַתְּכוּ דַּלּוּעָיו, וּשְׂכָרָן לַעֲשׂוֹת בָּהֶן--הֲרֵי אֵלּוּ לֹא יֹאכְלוּ:  שֶׁהֲרֵי נִגְמְרוּ מְלַאכְתָּן; וְנִקְבְּעוּ לַמַּעֲשֵׂר, וַהֲרֵי הֶן טֶבֶל.  וְאִם לֹא הוֹדִיעָן, מְעַשֵּׂר וּמַאֲכִילָן.</P>

<P><B>יב,ח</B>  אֵין הַפּוֹעֲלִים אוֹכְלִין בְּשֶׁלַּהֶקְדֵּשׁ, שֶׁנֶּאֱמָר "בְּכֶרֶם רֵעֶךָ" (דברים כג,כה).  [ז] שָׂכַר פּוֹעֲלִין לַעֲשׂוֹת בְּנֶטַע רְבָעִי שֶׁלּוֹ, הֲרֵי אֵלּוּ לֹא יֹאכְלוּ; וְאִם לֹא הוֹדִיעָן, פּוֹדֶה וּמַאֲכִילָן.</P>

<P><B>יב,ט</B>  [ח] הַקּוֹצֵר וְהַדָּשׁ וְהַזּוֹרֶה וְהַבּוֹרֵר וְהַמּוֹסֵק וְהַבּוֹצֵר וְהַדּוֹרֵךְ וְכָל כַּיּוֹצֶא בִּמְלָאכוֹת אֵלּוּ, הֲרֵי הֶם אוֹכְלִין מִן הַתּוֹרָה.  [ט] שׁוֹמְרֵי גִּתּוֹת וַעֲרֵמוֹת וְכָל דָּבָר הַתָּלוּשׁ מִן הַקַּרְקָע, שֶׁעֲדַיִן לֹא נִגְמְרָה מְלַאכְתָּן לַמַּעֲשֵׂר--אוֹכְלִין מֵהִלְכַּת מְדִינָה, שֶׁהַשּׁוֹמֵר אֵינוּ כָּעוֹשֶׂה מַעֲשֶׂה.  אֲבָל אִם עָשָׂה בָּאֵבֶר מֵאֵבָרָיו, בֵּין בְּיָדָיו בֵּין בְּרַגְלָיו, אַפִלּוּ בִּכְתֵפוֹ--הֲרֵי זֶה אוֹכֵל מִן הַתּוֹרָה.</P>

<P><B>יב,י</B>  הָיָה עוֹשֶׂה בַּתְּאֵנִים, לֹא יֹאכַל בָּעֲנָבִים; בָּעֲנָבִים, לֹא יֹאכַל בַּתְּאֵנִים:  שֶׁנֶּאֱמָר "בְּכֶרֶם רֵעֶךָ, וְאָכַלְתָּ עֲנָבִים" (דברים כג,כה).  וְהָעוֹשֶׂה בְּגֶפֶן זוֹ, אֵינוּ אוֹכֵל בְּגֶפֶן אַחֶרֶת.  וְלֹא יֹאכַל עֲנָבִים, וְדָבָר אַחֵר; וְלֹא יֹאכַל בְּפַת, וְלֹא בְּמֶלַח.  וְאִם קָצַץ עַל בַּעַל הַבַּיִת עַל שֵׁעוּר מַה שֶׁיֹּאכַל--אוֹכֵל אוֹתוֹ בֵּין בְּמֶלַח, בֵּין בְּפַת, בֵּין בְּכָל דָּבָר שֶׁיִּרְצֶה.</P>

<P><B>יב,יא</B>  אָסוּר לַפּוֹעֵל לָמֹץ בַּעֲנָבִים, שֶׁנֶּאֱמָר "וְאָכַלְתָּ עֲנָבִים" (דברים כג,כה).  וְלֹא יִהְיוּ בָּנָיו אוֹ אִשְׁתּוֹ מְהַבְהֲבִין לוֹ הַשִּׁבֳּלִין בָּאוּר, וְאוֹכֵל--שֶׁנֶּאֱמָר "וְאָכַלְתָּ עֲנָבִים כְּנַפְשְׁךָ" (שם), עֲנָבִים כְּמוֹת שְׁהֶן.  וְכֵן כָּל כַּיּוֹצֶא בָּהֶן.</P>

<P><B>יב,יב</B>  [יא] אָסוּר לַפּוֹעֵל לֶאֱכֹל מַה שְׁהוּא אוֹכֵל אֲכִילָה גַּסָּה, שֶׁנֶּאֱמָר "כְּנַפְשְׁךָ שָׂבְעֶךָ" (דברים כג,כה).  וּמֻתָּר לוֹ לִמְנֹעַ עַצְמוֹ עַד מְקוֹם הַיָּפוֹת, וְאוֹכֵל.  וְיֵשׁ לוֹ לֶאֱכֹל קִישׁוּת אַפִלּוּ בְּדֵינָר, וְכוֹתָבוֹת אַפִלּוּ בְּדֵינָר--אַף עַל פִּי שֶׁשְּׂכָרוֹ בְּמָעָה כֶּסֶף, שֶׁנֶּאֱמָר "כְּנַפְשְׁךָ שָׂבְעֶךָ"; אֲבָל מְלַמְּדִין אֶת הָאָדָם שֶׁלֹּא יִהְיֶה רַעְבְּתָן, וְיִהְיֶה סוֹתֵם אֶת הַפֶּתַח בְּפָנָיו.  הָיָה מְשַׁמֵּר אַרְבַּע אוֹ חָמֵשׁ עֲרֵמוֹת, לֹא יְמַלֵּא כְּרֵסוֹ מֵאַחַת מֵהֶן, אֵלָא אוֹכֵל מִכָּל אַחַת וְאַחַת, לְפִי חֶשְׁבּוֹן.</P>

<P><B>יב,יג</B>  [יב] הַפּוֹעֲלִים שֶׁלֹּא הָלְכוּ שְׁתִי וְעֵרֶב בַּגַּת--אוֹכְלִין עֲנָבִים, וְאֵין שׁוֹתִין יַיִן:  שֶׁעֲדַיִן אֵינָן עוֹשִׂין אֵלָא בָּעֲנָבִים בִּלְבָד.  וּמִשֶּׁיִּדְרְכוּ בַּגַּת, וִיהַלְּכוּ בָּהּ שְׁתִי וְעֵרֶב--יֵשׁ לָהֶן לֶאֱכֹל מִן הָעֲנָבִים, וְלִשְׁתּוֹת מִן הַתִּירוֹשׁ:  שֶׁהֲרֵי הֶן עוֹשִׂין בָּעֲנָבִים וּבַיַּיִן.</P>

<P><B>יב,יד</B>  [יג] פּוֹעֵל שֶׁאָמַר תְּנוּ לְאִשְׁתִּי וּבָנַי מַה שֶׁאֲנִי אוֹכֵל, אוֹ שֶׁאָמַר הֲרֵינִי נוֹתֵן מְעַט מִזֶּה שֶׁנָּטַלְתִּי לֶאֱכֹל לְאִשְׁתִּי וּבָנַי--אֵין שׁוֹמְעִין לוֹ, שֶׁלֹּא זִכְּתָה תּוֹרָה אֵלָא לַפּוֹעֵל עַצְמוֹ.  אַפִלּוּ נָזִיר שֶׁהָיָה עוֹשֶׂה בָּעֲנָבִים, וְאָמַר תְּנוּ לְאִשְׁתִּי וּבָנַי--אֵין שׁוֹמְעִין לוֹ.</P>

<P><B>יב,טו</B>  [יד] פּוֹעֵל שֶׁהָיָה עוֹשֶׂה הוּא וְאִשְׁתּוֹ וּבָנָיו וַעֲבָדָיו, וְהִתְנָה עִם בַּעַל הַבַּיִת שֶׁלֹּא יֹאכְלוּ מִמַּה שְׁהֶן עוֹשִׂין לֹא הוּא וְלֹא הֶם--הֲרֵי אֵלּוּ אֵינָן אוֹכְלִין.  בַּמֶּה דְּבָרִים אֲמוּרִים, בַּגְּדוֹלִים, מִפְּנֵי שֶׁיֵּשׁ בָּהֶם דַּעַת, וַהֲרֵי מָחֲלוּ.  וְאִם הָיוּ קְטַנִּים, אֵינוּ יָכוֹל לִפְסֹק עֲלֵיהֶן שֶׁלֹּא יֹאכְלוּ, שְׁאֵינָן אוֹכְלִין מִשֶּׁלַּאֲבִיהֶן אוֹ מִשֶּׁלַּאֲדוֹנֵיהֶם, אֵלָא מִשֶּׁלַּשָּׁמַיִם.
<BR> </P>

<H2>הִלְכּוֹת שְׂכִירוּת פֵּרֶק יג</H2>

<P><B>יג,א</B>  הַבְּהֵמָה אוֹכֶלֶת כָּל זְמָן שְׁהִיא עוֹשָׂה בְּגִדּוּלֵי קַרְקָע, בֵּין בַּמְּחֻבָּר בֵּין בַּתָּלוּשׁ; וְאוֹכֶלֶת מִמַּשּׂאוּי שֶׁעַל גַּבָּהּ, עַד שֶׁתִּהְיֶה פּוֹרֶקֶת:  וּבִלְבָד שֶׁלֹּא יִטֹּל בְּיָדוֹ, וְיַאֲכִילֶנָּה.</P>

<P><B>יג,ב</B>  כָּל הַמּוֹנֵעַ הַבְּהֵמָה מִלֶּאֱכֹל בְּשָׁעַת מְלָאכָה--לוֹקֶה, שֶׁנֶּאֱמָר "לֹא-תַחְסֹם שׁוֹר, בְּדִישׁוֹ" (דברים כה,ד):  אֶחָד הַשּׁוֹר וְאֶחָד כָּל מִינֵי בְּהֵמָה וְחַיָּה, בֵּין טְמֵאִין בֵּין טְהוֹרִין.  וְאֶחָד הַדַּיִשׁ, וְאֶחָד שְׁאָר כָּל הַמְּלָאכוֹת שֶׁלְּגִדּוּלֵי קַרְקָע; וְלֹא נֶאֱמָר "שׁוֹר, בְּדִישׁוֹ" אֵלָא בַּהוֹוֶה.  וְהַחוֹסֵם אֶת הַפּוֹעֵל, פָּטוּר.</P>

<P><B>יג,ג</B>  אֶחָד הַחוֹסֵם אוֹתָהּ בְּשָׁעַת מְלָאכָה, וְאֶחָד הַחוֹסֵם אוֹתָהּ מִקֹּדֶם וְעָשָׂה בָּהּ מְלָאכָה וְהִיא חֲסוּמָה; אַפִלּוּ חֲסָמָהּ בְּקוֹל, לוֹקֶה.  שָׂכַר בְּהֵמָה, וַחֲסָמָהּ וְדָשׁ בָּהּ--לוֹקֶה; וּמְשַׁלֵּם לַבְּעָלִים אַרְבַּעַת קַבִּין לַפָּרָה, וּשְׁלֹשֶׁת קַבִּין לַחֲמוֹר:  שֶׁמִּשָּׁעַת מְשִׁיכָה, נִתְחַיַּב בִּמְזוֹנוֹתֶיהָ; וְאֵינוּ חַיָּב מַלְקוּת, עַד שֶׁיָּדוּשׁ בָּהּ חֲסוּמָה.</P>

<P><B>יג,ד</B>  [ג] יִשְׂרָאֵל הַדָּשׁ בְּפָרָתוֹ שֶׁלַּגּוֹי, עוֹבֵר מִשּׁוֹם בַּל תַּחְסֹם; וְגוֹי הַדָּשׁ בְּפָרָתוֹ שֶׁלְּיִשְׂרָאֵל, אֵינוּ עוֹבֵר מִשּׁוֹם בַּל תַּחְסֹם.  אָמַר לַגּוֹי חֲסֹם פָּרָתִי, וְדוּשׁ בָּהּ; יָשַׁב לָהּ קוֹץ בְּפִיהָ, וְדָשׁ בָּהּ וַהֲרֵי אֵינָהּ אוֹכֶלֶת; הִרְבִּיץ לָהּ אֲרִי מִבַּחוּץ, אוֹ שֶׁהִרְבִּיץ בְּנָהּ מִבַּחוּץ; הָיְתָה צְמֵאָה, וְאֵינוּ מַשְׁקֶה; פָּרַס עוֹר עַל גַּבֵּי הַדַּיִשׁ, כְּדֵי שֶׁלֹּא תֹאכַל:  כָּל זֶה וְכַיּוֹצֶא בּוֹ אָסוּר, וְאֵינוּ לוֹקֶה.</P>

<P><B>יג,ה</B>  הָיָה הַדָּבָר שְׁהִיא עוֹשָׂה בּוֹ רָע לִבְנֵי מֵעֶיהָ וּמַזִּיקָהּ, אוֹ שֶׁהָיְתָה חוֹלָה וְאִם תֹּאכַל תַּתְרִיז--מֻתָּר לְמָנְעָהּ:  שֶׁלֹּא הִקְפִּידָה תּוֹרָה אֵלָא עַל הֲנָאָתָהּ, וַהֲרֵי אֵינָהּ נִהְנֵית.</P>

<P><B>יג,ו</B>  [ד] פָּרָה שֶׁלְּיִשְׂרָאֵל שֶׁהָיָה הַכּוֹהֵן דָּשׁ בָּהּ בִּתְרוּמָה, וּבִתְרוּמַת מַעֲשֵׂר שֶׁלַּוַּדַּאי, וְכֵן פָּרוֹת הַדָּשׁוֹת בְּמַעֲשֵׂר שֵׁנִי, וּפָרוֹת הַמְּהַלְּכוֹת עַל הַתְּבוּאָה לְפִי שֶׁיָּרַט לָהֶן הַדֶּרֶךְ--אֵינוּ עוֹבֵר עֲלֵיהֶן מִשּׁוֹם בַּל תַּחְסֹם.  אֲבָל מִפְּנֵי מַרְאִית הָעַיִן--אִם הָיוּ דָּשׁוֹת בִּתְרוּמָה וּמַעֲשֵׂר שֵׁנִי, מֵבִיא מְעַט מֵאוֹתוֹ הַמִּין וְתוֹלֶה לָהֶן בַּקַּלַּסְטָרִין שֶׁבְּפִיהֶן.</P>

<P><B>יג,ז</B>  [ה] הַדָּשׁ בְּמַעֲשֵׂר שֵׁנִי שֶׁלִּדְמַאי, וּבִתְרוּמַת מַעֲשֵׂר שֶׁלִּדְמַאי, וּבְגִדּוּלֵי תְּרוּמָה--עוֹבֵר מִשּׁוֹם "לֹא-תַחְסֹם" (דברים כה,ד).</P>

<P><B>יג,ח</B>  [ו] רַשָּׁאי בַּעַל הַבַּיִת לְהַרְעִיב פָּרָתוֹ וּלְסַגְּפָהּ, כְּדֵי שֶׁתֹּאכַל הַרְבֵּה בְּעֵת שֶׁדָּשָׁה.  וְרַשָּׁאי הַשּׂוֹכֵר לְהַאֲכִילָהּ פְּקִיעֵי עָמִיר, כְּדֵי שֶׁלֹּא תֹאכַל הַרְבֵּה מִן הַדַּיִשׁ.  כַּיּוֹצֶא בּוֹ, רַשָּׁאי בַּעַל הַבַּיִת לְהַשְׁקוֹת פּוֹעֲלִים יַיִן, כְּדֵי שֶׁלֹּא יֹאכְלוּ עֲנָבִים הַרְבֵּה.  וְרַשָּׁאִין פּוֹעֲלִין לִטְבֹּל פִּתָּן בְּצִיר, כְּדֵי שֶׁיֹּאכְלוּ עֲנָבִים הַרְבֵּה.</P>

<P><B>יג,ט</B>  אֲבָל אֵין הַפּוֹעֵל רַשָּׁאי לַעֲשׂוֹת מְלַאכְתּוֹ בַּלַּיְלָה, וּלְהַשְׂכִּיר עַצְמוֹ בַּיּוֹם, אוֹ לָדוּשׁ בְּפָרָתוֹ עַרְבִּית, וּלְהַשְׂכִּירָהּ שַׁחְרִית; וְלֹא יִהְיֶה מַרְעִיב וּמְסַגֵּף עַצְמוֹ, וּמַאֲכִיל מְזוֹנוֹתָיו לְבָנָיו, מִפְּנֵי גֶּזֶל מְלַאכְתּוֹ שֶׁלְּבַעַל הַבַּיִת, שֶׁהֲרֵי יִכְשַׁל כּוֹחוֹ וְתֶחֱלַשׁ דַּעְתּוֹ וְלֹא יַעֲשֶׂה מְלָאכָה בְּכוֹחַ.</P>

<P><B>יג,י</B>  [ז] כְּדֶרֶךְ שֶׁמֻּזְהָר בַּעַל הַבַּיִת שֶׁלֹּא יִגְזֹל שְׂכַר עָנִי, וְלֹא יְעַכְּבֶנּוּ--כָּךְ הֶעָנִי מֻזְהָר שֶׁלֹּא יִגְזֹל מְלֶאכֶת בַּעַל הַבַּיִת, וְיִבָּטֵל מְעַט בְּכָאן וּמְעַט בְּכָאן וּמוֹצִיא כָּל הַיּוֹם בִּמְאֵרָה, אֵלָא חַיָּב לְדַקְדַּק עַל עַצְמוֹ בִּזְמָן מְלָאכָה, שֶׁהֲרֵי הִקְפִּידוּ חֲכָמִים עַל בְּרָכָה רְבִיעִית שֶׁלְּבִרְכַת הַמָּזוֹן שֶׁלֹּא יְבָרַךְ אוֹתָהּ.</P>

<P><B>יג,יא</B>  וְכֵן חַיָּב לַעֲבֹד בְּכָל כּוֹחוֹ, שֶׁהֲרֵי יַעֲקוֹב הַצַּדִּיק אָמַר "כִּי, בְּכָל-כֹּחִי, עָבַדְתִּי, אֶת-אֲבִיכֶן" (בראשית לא,ו).  לְפִיכָּךְ נָטַל שְׂכַר זֹאת אַף בָּעוֹלָם הַזֶּה, שֶׁנֶּאֱמָר "וַיִּפְרֹץ הָאִישׁ, מְאֹד מְאֹד" (בראשית ל,מג).
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר משפטים - הלכות שאלה ופיקדון</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת שְׁאֵלָה וּפִקָּדוֹן</H1>

<P>יֵשׁ בִּכְלָלָן שְׁתֵּי מִצְווֹת עֲשֵׂה:  (א) דִּין הַשּׁוֹאֵל; (ב) דִּין שׁוֹמֵר חִנָּם.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק א</H2>

<P><B>א,א</B>  הַשּׁוֹאֵל כְּלִי אוֹ בְּהֵמָה, וְכַיּוֹצֶא בָּהֶן מִשְּׁאָר מִטַּלְטְלִין מֵחֲבֵרוֹ, וְאָבַד אוֹ נִגְנַב--אַפִלּוּ נֶאֱנַס אֹנֶס גָּדוֹל, כְּגוֹן שֶׁנִּשְׁבָּה אוֹ נִשְׁבְּרָה הַבְּהֵמָה אוֹ מֵתָה--חַיָּב לְשַׁלַּם הַכֹּל, שֶׁנֶּאֱמָר "כִּי-יִשְׁאַל אִישׁ מֵעִם רֵעֵהוּ, וְנִשְׁבַּר אוֹ-מֵת; בְּעָלָיו אֵין-עִמּוֹ, שַׁלֵּם יְשַׁלֵּם" (שמות כב,יג).</P>

<P><B>א,ב</B>  בַּמֶּה דְּבָרִים אֲמוּרִים, בְּשֶׁנֶּאֱנַס שֶׁלֹּא בְּשָׁעַת מְלָאכָה.  אֲבָל אִם שָׁאַל בְּהֵמָה מֵחֲבֵרוֹ לַחְרֹשׁ בָּהּ, וּמֵתָה כִּשְׁהִיא חוֹרֶשֶׁת--הֲרֵי זֶה פָּטוּר.  אֲבָל אִם מֵתָה קֹדֶם שֶׁיַּחְרֹשׁ בָּהּ, אוֹ אַחַר שֶׁחָרַשׁ בָּהּ, אוֹ שֶׁרָכַב עָלֶיהָ אוֹ דַּשׁ בָּהּ, וּמֵתָה כִּשְׁהִיא דָּשָׁה אוֹ בְּשָׁעַת רְכִיבָה--הֲרֵי זֶה חַיָּב לְשַׁלַּם.  וְכֵן כָּל כַּיּוֹצֶא בְּזֶה.</P>

<P><B>א,ג</B>  וְכֵן הַשּׁוֹאֵל בְּהֵמָה מֵחֲבֵרוֹ לֵילֵךְ בָּהּ לְמָקוֹם פְּלוֹנִי, וּמֵתָה תַּחְתָּיו בְּאוֹתָהּ הַדֶּרֶךְ, אוֹ שֶׁשָּׁאַל דְּלִי לְמַלֹּאות בּוֹ, וְנִקְרַע בַּבּוֹר בְּשָׁעַת מִלּוּי, אוֹ שֶׁשָּׁאַל קֻרְדֹּם לְפַצַּל בּוֹ עֵצִים, וְנִשְׁבַּר בְּעֵת שֶׁפִּצַּל בּוֹ מֵחֲמַת הַבִּקּוּעַ, וְכָל כַּיּוֹצֶא בְּזֶה--הֲרֵי זֶה פָּטוּר:  שֶׁלֹּא שָׁאַל אֵלָא לַעֲשׂוֹת בּוֹ מְלָאכָה זוֹ, וַהֲרֵי לֹא שִׁנָּה.</P>

<P><B>א,ד</B>  [ב] הַשּׁוֹאֵל בְּהֵמָה מֵחֲבֵרוֹ וּמֵתָה, וְטָעַן הַשּׁוֹאֵל שֶׁבְּשָׁעַת מְלָאכָה מֵתָה--אִם הָיָה הַמָּקוֹם שֶׁשְּׁאָלָהּ לֵילֵךְ בּוֹ מְקוֹם שֶׁבְּנֵי אָדָם מְצוּיִין שָׁם--יָבִיא רְאָיָה שֶׁמֵּתָה אוֹ נֶאְנְסָה בְּשָׁעַת מְלָאכָה וְשֶׁלֹּא שִׁנָּה בָּהּ, וְיִפָּטֵר; וְאִם לֹא הֵבִיא רְאָיָה, מְשַׁלֵּם.</P>

<P><B>א,ה</B>  שְׁאָלָהּ מִמֶּנּוּ לְמַלֹּאות בָּהּ בְּתוֹךְ חֻרְבָתוֹ, שְׁאֵין הָעֵדִים מְצוּיִין שָׁם, אוֹ שֶׁשָּׁאַל מִמֶּנּוּ דְּלִי לְמַלֹּאות בּוֹ בְּתוֹךְ בֵּיתוֹ, וְנִקְרַע בַּבּוֹר--אִם הֵבִיא רְאָיָה, יִפָּטֵר אַף מִשְּׁבוּעָה; וְאִם לָאו--יִשָּׁבַע הַשּׁוֹאֵל שְׁבוּעַת הַשּׁוֹמְרִין שֶׁמֵּתָה בְּשָׁעַת מְלָאכָה, וְיִפָּטֵר.  וְכֵן כָּל כַּיּוֹצֶא בְּזֶה.</P>

<P><B>א,ו</B>  [ג] הַשּׁוֹאֵל כְּלִי מֵחֲבֵרוֹ וְנִשְׁבַּר, שָׁמִין לוֹ כְּדֶרֶךְ שֶׁשָּׁמִין לַנְּזָקִין:  אוֹמְדִין כַּמָּה הָיָה שׁוֹוֶה שָׁלֵם, וְכַמָּה הוּא שׁוֹוֶה עַתָּה; וּמַחְזִיר לוֹ הַכְּלִי אוֹ הַבְּהֵמָה הַשְּׁבוּרִין, וּמְשַׁלֵּם הַפְּחָת.  וְכֵן אִם מֵתָה הַבְּהֵמָה--מַחְזִיר הַנְּבֵלָה, וּמְשַׁלֵּם הַפְּחָת.</P>

<P><B>א,ז</B>  [ד] הַשּׁוֹאֵל בְּהֵמָה--חַיָּב בִּמְזוֹנוֹתֶיהָ מִשָּׁעָה שֶׁמְּשָׁכָהּ, עַד סוֹף יְמֵי שְׁאֵלָתָהּ.  וְאִם כָּחַשׁ בְּשָׂרָהּ, חַיָּב לְשַׁלַּם מַה שֶׁפָּחֲתָה בְּדָמֶיהָ; כָּחַשׁ בְּשָׂרָהּ מֵחֲמַת מְלָאכָה--פָּטוּר, וְיִשָּׁבַע שְׁבוּעַת הַשּׁוֹמְרִין שֶׁמֵּחֲמַת מְלָאכָה כָּחַשׁ.</P>

<P><B>א,ח</B>  [ה] הַשּׁוֹאֵל מֵחֲבֵרוֹ כְּלִי אוֹ בְּהֵמָה סְתָם--הֲרֵי הַמַּשְׁאִיל מַחְזִירוֹ, בְּכָל עֵת שֶׁיִּרְצֶה.  שְׁאָלוֹ לִזְמָן קָצוּב--כֵּיוָן שֶׁמָּשַׁךְ וְזָכָה בּוֹ--אֵין הַבְּעָלִים יְכוּלִין לְהַחְזִירוֹ מִתַּחַת יָדוֹ, עַד סוֹף זְמָן הַשְּׁאֵלָה; וְאַפִלּוּ מֵת הַשּׁוֹאֵל--הֲרֵי הַיּוֹרְשִׁין מִשְׁתַּמְּשִׁין בַּשְּׁאֵלָה, עַד סוֹף הַזְּמָן.</P>

<P><B>א,ט</B>  וְדִין הוּא--הַלּוֹקֵחַ, קוֹנֶה הַגּוּף קִנְיַן עוֹלָם בַּדָּמִים שֶׁנָּתַן; וּמְקַבֵּל מַתָּנָה, קָנָה הַגּוּף קִנְיַן עוֹלָם וְלֹא נָתַן כְּלוּם; וְהַשּׂוֹכֵר, קָנָה הַגּוּף לְפֵרוֹתָיו עַד זְמָן קָצוּב בַּדָּמִים שֶׁנָּתַן; וְהַשּׁוֹאֵל, קָנָה הַגּוּף לְפֵרוֹתָיו עַד זְמָן קָצוּב וְלֹא נָתַן כְּלוּם.  כְּשֵׁם שֶׁהַנּוֹתֵן כַּמּוֹכֵר, שְׁאֵינוּ יָכוֹל לַחְזֹר לְעוֹלָם--כָּךְ הַמַּשְׁאִיל כַּמַּשְׂכִּיר, שְׁאֵינוּ יָכוֹל לַחְזֹר בְּתוֹךְ הַזְּמָן.</P>

<P><B>א,י</B>  הִנִּיחַ לָהֶן אֲבִיהֶן פָּרָה שְׁאוּלָה וּמֵתָה, אֵין חַיָּבִין בְּאֻנְסֶיהָ.  דִּמּוּ שְׁהִיא שֶׁלַּאֲבִיהֶן, וּטְבָחוּהָ וַאֲכָלוּהָ--מְשַׁלְּמִין דְּמֵי בָּשָׂר בְּזוֹל.  וְאִם הִנִּיחַ לָהֶן אֲבִיהֶן נְכָסִים, וּמֵתָה אוֹ שֶׁטְּבָחוּהָ--מְשַׁלְּמִין אֶת דָּמֶיהָ מִנְּכָסָיו.</P>

<P><B>א,יא</B>  [ו] הַשּׁוֹאֵל כְּלִי מֵחֲבֵרוֹ לַעֲשׂוֹת בּוֹ מְלָאכָה פְּלוֹנִית--אֵין הַמַּשְׁאִיל יָכוֹל לְהַחְזִירוֹ מִתַּחַת יָדוֹ, עַד שֶׁיַּעֲשֶׂה בּוֹ אוֹתָהּ מְלָאכָה.  וְכֵן אִם שָׁאַל מִמֶּנּוּ בְּהֵמָה לֵילֵךְ בָּהּ לְמָקוֹם פְּלוֹנִי--אֵינוּ יָכוֹל לְהַחְזִירָהּ מִיַּד הַשּׁוֹאֵל, עַד שֶׁיֵּלֵךְ בָּהּ לְשָׁם וְיַחְזֹר.</P>

<P><B>א,יב</B>  [ז] הָאוֹמֵר לַחֲבֵרוֹ הַשְׁאִילֵנִי קֻרְדֹּם לַעְדֹּר בּוֹ הַפַּרְדֵּס הַזֶּה--עוֹדֵר בּוֹ אוֹתוֹ הַפַּרְדֵּס בִּלְבָד, וְאֵינוּ רַשָּׁאי לַעְדֹּר בּוֹ פַּרְדֵּס אַחֵר.  אָמַר לוֹ פַּרְדֵּס סְתָם--עוֹדֵר בּוֹ פַּרְדֵּס אֶחָד, אֵיזֶה שֶׁיִּרְצֶה.  שְׁאָלוֹ לַעְדֹּר בּוֹ פַּרְדֵּסִים שֶׁלּוֹ, עוֹדֵר בּוֹ כָּל הַפַּרְדֵּסִים שֶׁלּוֹ; וְאַפִלּוּ נִשְׁחַת כָּל הַבַּרְזֶל בָּעֲדִירָה, מַחְזִיר לוֹ הַנִּצָּב שֶׁלָּעֵץ.  וְכֵן כָּל כַּיּוֹצֶא בְּזֶה.</P>

<P><B>א,יג</B>  [ח] הַשּׁוֹאֵל מֵחֲבֵרוֹ כְּלִי לְהִשְׁתַּמַּשׁ בּוֹ, וְאָמַר לוֹ הַשְׁאִילֵנִי דָּבָר פְּלוֹנִי בְּטוֹבָתָךְ, כְּלוֹמַר אֵין אַתָּה מַשְׁאִיל לִי דָּבָר זֶה כְּדֶרֶךְ כָּל הַמַּשְׁאִילִין, אֵלָא כְּפִי טוֹבַת לִבָּךְ וּנְדִיבוּתָךְ, שְׁאֵין אַתָּה מַקְפִּיד עַל הַזְּמָן, אִם אָרַךְ--אִם קָנוּ מִיַּד הַמַּשְׁאִיל עַל זֶה--הֲרֵי הַשּׁוֹאֵל מִשְׁתַּמֵּשׁ בּוֹ לְעוֹלָם, עַד שֶׁיִּבָּטֵל הַכְּלִי מִלַּעֲשׂוֹת מְלַאכְתּוֹ; וְיַחְזִיר לוֹ שְׁבָרָיו, אוֹ שְׁיָרָיו.  וְאֵין הַשּׁוֹאֵל רַשָּׁאי לַחְזֹר וּלְתַקַּן הַכְּלִי, אוֹ לַעֲשׂוֹתוֹ פַּעַם אַחֶרֶת.</P>

<P><B>א,יד</B>  [ט] הָאוֹמֵר לַחֲבֵרוֹ הַשְׁאִילֵנִי שֹׁקֶת זוֹ שֶׁלְּמַיִם, וְנֶהֶרְסָה--אֵינוּ יָכוֹל לִבְנוֹתָהּ; וְכֵן כָּל כַּיּוֹצֶא בְּזֶה.  אָמַר לוֹ הַשְׁאִילֵנִי שֹׁקֶת סְתָם, וְהִשְׁאִילוֹ שֹׁקֶת וְנֶהֶרְסָה--יֵשׁ לוֹ לִבְנוֹתָהּ.  אָמַר לוֹ הַשְׁאִילֵנִי מְקוֹם שֹׁקֶת--אִם קָנוּ מִיַּד הַמַּשְׁאִיל, הֲרֵי הַשּׁוֹאֵל בּוֹנֶה וְהוֹלֵךְ בְּקַרְקַע הַמַּשְׁאִיל, עַד שֶׁתָּבוֹא לְיָדוֹ שֹׁקֶת שֶׁאִפְשָׁר לוֹ לְהַשְׁקוֹת מִמֶּנָּה בְּהֶמְתּוֹ, אוֹ אַרְצוֹ כְּמוֹ שֶׁהִתְנָה עִם הַמַּשְׁאִיל.</P>

<P><B>א,טו</B>  [י] הַשּׁוֹאֵל פֻּנְדָּק מֵחֲבֵרוֹ לְלִינָה, אֵין פָּחוּת מִיּוֹם אֶחָד; לִשְׁבִיתָה, אֵין פָּחוּת מִשְּׁנֵי יָמִים; לְנִשּׂוּאִין, אֵין פָּחוּת מִשְּׁלוֹשִׁים יוֹם.</P>

<P><B>א,טז</B>  שָׁאַל חֲלוּק מֵחֲבֵרוֹ לֵילֵךְ בּוֹ לְבֵית הָאֵבֶל, כְּדֵי שֶׁיֵּלֵךְ וְיַחְזֹר; שְׁאָלוֹ לְבֵית הַמִּשְׁתֶּה, כָּל אוֹתוֹ הַיּוֹם; שְׁאָלוֹ לַעֲשׂוֹת בּוֹ מִשְׁתֶּה שֶׁלּוֹ, אֵין פָּחוּת מִשִּׁבְעָה יָמִים.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ב</H2>

<P><B>ב,א</B>  הַשּׁוֹאֵל בַּבְּעָלִים--אַפִלּוּ נִגְנַב אוֹ אָבַד בִּפְשִׁיעָה--פָּטוּר, שֶׁנֶּאֱמָר "אִם-בְּעָלָיו עִמּוֹ, לֹא יְשַׁלֵּם" (שמות כב,יד):  וּבִלְבָד שֶׁיִּשְׁאַל הַבְּעָלִים תְּחִלָּה אוֹ עִם הַחֵפֶץ, כְּמוֹ שֶׁבֵּאַרְנוּ.  וְאֶחָד הַשּׁוֹאֵל אֶת הַבְּעָלִים, אוֹ שֶׁשְּׂכָרָן; וְאֶחָד הַשּׁוֹאֵל אֶת הַבְּעָלִים לְאוֹתָהּ הַמְּלָאכָה, אוֹ שֶׁשְּׁאָלָן וּשְׂכָרָן לִמְלָאכָה אַחֶרֶת אוֹ לְשׁוּם דָּבָר בָּעוֹלָם.</P>

<P><B>ב,ב</B>  אַפִלּוּ אָמַר לַחֲבֵרוֹ הַשְׁקֵנִי מַיִם, וְשָׁאַל מִמֶּנּוּ בְּהֶמְתּוֹ, וְהִשְׁקָהוּ, וְנָתַן לוֹ אֶת הַבְּהֵמָה--הֲרֵי זוֹ שְׁאֵלָה בַּבְּעָלִים, וּפָטוּר; מָשַׁךְ הַבְּהֵמָה בַּתְּחִלָּה, וְאַחַר כָּךְ הִשְׁקָהוּ--אֵינָהּ שְׁאֵלָה בַּבְּעָלִים.  וְכֵן כָּל כַּיּוֹצֶא בְּזֶה.</P>

<P><B>ב,ג</B>  [ב] הִשְׁאִיל בְּהֶמְתּוֹ אוֹ הִשְׂכִּירָהּ לְמַשּׂאוּי, וְיָצָא עִמָּהּ לְסַעַד הַשּׁוֹאֵל אוֹ הַשּׂוֹכֵר וְלִטְעֹן עִמּוֹ בְּמַשּׂאוּי--הֲרֵי זוֹ שְׁמִירָה בַּבְּעָלִים; וְאִם יָצָא לְבַקַּר הַמַּשּׂאוּי בִּלְבָד, וְלִרְאוֹת שֶׁלֹּא יִטְעֲנוּ עָלֶיהָ יָתֵר מִן הָרָאוּי--אֵינָהּ שְׁמִירָה בַּבְּעָלִים.</P>

<P><B>ב,ד</B>  [ג] מְלַמֵּד תִּינוֹקוֹת, וְהַנּוֹטֵעַ לִבְנֵי הַמְּדִינָה, וְהַמַּקִּיז לָהֶן אֶת הַדָּם, וְהַסּוֹפֵר שֶׁלָּהֶן--כָּל אֶחָד מֵאֵלּוּ וְכַיּוֹצֶא בָּהֶן, בַּיּוֹם שְׁהוּא יוֹשֵׁב בּוֹ לַעְסֹק בִּמְלַאכְתּוֹ--אִם הִשְׁאִיל אוֹ הִשְׂכִּיר לְאֶחָד מֵאֵלּוּ שְׁהוּא עוֹסֵק בִּמְלַאכְתָּן, הֲרֵי זוֹ שְׁמִירָה בַּבְּעָלִים, וְאַפִלּוּ פָּשַׁע בּוֹ, הַשּׁוֹמֵר פָּטוּר.  אֲבָל הוּא שֶׁשָּׁאַל אוֹ שֶׁשָּׂכַר מֵהֶן--חַיָּב, שְׁאֵינָן שְׁאוּלִין לוֹ.</P>

<P><B>ב,ה</B>  [ד] הָרָב שְׁהוּא מְקַרֶּא בִּרְצוֹנוֹ לַתַּלְמִידִים בְּכָל עֵת שֶׁיִּרְצֶה, וְאֵיזוֹ מַסֶּכְתָּא שֶׁיִּרְצֶה, וְהָיוּ הֶם קְבוּעִים לָבוֹא תָּמִיד, וְנִשְׁמַט לָהֶן מִמַּסֶּכְתָּא לְמַסֶּכְתָּא--הֲרֵי הֶן שְׁאוּלִין אֶצְלוֹ, וְאֵין הוּא שָׁאוּל לָהֶם.  וּבְיוֹם הַפֵּרֶק שֶׁהַכֹּל בָּאִין לִשְׁמֹעַ עִנְיַן אוֹתוֹ מוֹעֵד--הֲרֵי הוּא שָׁאוּל לָהֶם, וְהֶם אֵינָן שְׁאוּלִין לוֹ.</P>

<P><B>ב,ו</B>  [ה] הָאוֹמֵר לִשְׁלוּחוֹ, צֵא וְהִשָּׁאֵל עִם פָּרָתִי--אֵינָהּ שְׁאֵלָה בַּבְּעָלִים:  שֶׁנֶּאֱמָר "אִם-בְּעָלָיו עִמּוֹ" (שמות כב,יד)--הַבְּעָלִים עַצְמָן, לֹא שְׁלוּחָן.  אָמַר לְעַבְדּוֹ הַכְּנַעֲנִי, צֵא וְהִשָּׁאֵל עִם פָּרָתִי--הֲרֵי זוֹ שְׁאֵלָה בַּבְּעָלִים, שֶׁיַּד הָעֶבֶד כְּיַד רִבּוֹ; נִשְׁאַל הָעֶבֶד עִמָּהּ שֶׁלֹּא מִדַּעַת רִבּוֹ, אֵינָהּ שְׁאֵלָה בַּבְּעָלִים.</P>

<P><B>ב,ז</B>  [ו] הַשּׁוֹאֵל מִן הָאִשָּׁה, וְנִשְׁאַל לוֹ בַּעְלָהּ--אֵינָהּ שְׁאֵלָה בַּבְּעָלִים:  שֶׁקִּנְיַן פֵּרוֹת, אֵינוּ כְּקִנְיַן הַגּוּף; וְאֵין לַבַּעַל אֵלָא פֵּרוֹת.</P>

<P><B>ב,ח</B>  [ז] הַשּׁוֹאֵל מֵאִשְׁתּוֹ, אוֹ שֻׁתָּפִין שֶׁשָּׁאֲלוּ זֶה מִזֶּה--הֲרֵי זוֹ שְׁאֵלָה בַּבְּעָלִים.  וְאִם אָמַר הַשֻּׁתָּף לַחֲבֵרוֹ, הַשְׁאִילֵנִי הַיּוֹם וְנַשְׁאִילָךְ לְמָחָר--אֵינָהּ שְׁאֵלָה בַּבְּעָלִים.</P>

<P><B>ב,ט</B>  [ח] שָׁאַל מִן הַשֻּׁתָּפִין, וְנִשְׁאַל לוֹ אֶחָד מֵהֶן, וְכֵן הַשֻּׁתָּפִין שֶׁשָּׁאֲלוּ, וְנִשְׁאַל לְאַחַד מֵהֶן--הֲרֵי זֶה סְפֵק אִם הִיא שְׁאֵלָה בַּבְּעָלִים, אוֹ אֵינָהּ.  לְפִיכָּךְ אִם מֵתָה, אֵינוּ מְשַׁלֵּם; וְאִם תָּפְסוּ הַבְּעָלִים, אֵין מוֹצִיאִין מִיָּדָם.  פָּשַׁע בָּהּ הַשּׁוֹמֵר, הֲרֵי זֶה מְשַׁלֵּם.</P>

<P><B>ב,י</B>  [ט] הַשּׁוֹאֵל אֶת הַבְּהֵמָה בַּבְּעָלִים לְרִבְעָהּ, אוֹ לְהֵרָאוֹת בָּהּ, אוֹ לַעֲשׂוֹת בָּהּ פָּחוּת מִשּׁוֹוֶה פְּרוּטָה, אוֹ שֶׁשָּׁאַל שְׁתֵּי פָּרוֹת לַעֲשׂוֹת בָּהֶן שׁוֹוֶה פְּרוּטָה--הֲרֵי כָּל אֵלּוּ סְפֵק שְׁאֵלָה בַּבְּעָלִים.</P>

<P><B>ב,יא</B>  [י] שְׁאָלָהּ בַּבְּעָלִים, וּשְׂכָרָהּ שֶׁלֹּא בַּבְּעָלִים--פָּטוּר, שֶׁהַשְּׂכִירוּת תְּלוּיָה בַּשְּׁאֵלָה.  אֲבָל אִם שְׂכָרָהּ בַּבְּעָלִים וְחָזַר וּשְׁאָלָהּ שֶׁלֹּא בַּבְּעָלִים, אוֹ שֶׁשְּׁאָלָהּ בַּבְּעָלִים וְחָזַר וּשְׂכָרָהּ שֶׁלֹּא בַּבְּעָלִים וְחָזַר וּשְׁאָלָהּ שֶׁלֹּא בַּבְּעָלִים, אוֹ שֶׁשְּׂכָרָהּ בַּבְּעָלִים וְחָזַר וּשְׁאָלָהּ שֶׁלֹּא בַּבְּעָלִים וְחָזַר וּשְׂכָרָהּ שֶׁלֹּא בַּבְּעָלִים--כָּל אֵלּוּ סְפֵק שְׁמִירָה בַּבְּעָלִים הִיא.</P>

<P><B>ב,יב</B>  [יא] אִשָּׁה שֶׁשָּׁאֲלָה, וְאַחַר כָּךְ נִשֵּׂאת--הֲרֵי הַבַּעַל כְּלוֹקֵחַ מִמֶּנָּה, וְאֵינוּ לֹא שׁוֹמֵר שָׂכָר וְלֹא שׁוֹאֵל.  לְפִיכָּךְ אִם הָיְתָה בְּהֵמָה וּמֵתָה--הַבַּעַל פָּטוּר, אַף עַל פִּי שְׁהוּא מִשְׁתַּמֵּשׁ בָּהּ כָּל יְמֵי שְׁאֵלָתָהּ:  אַפִלּוּ פָּשַׁע בָּהּ, מִפְּנֵי שְׁהוּא כְּלוֹקֵחַ.  וְהָאִשָּׁה חַיֶּבֶת לְשַׁלַּם, כְּשֶׁיִּהְיֶה לָהּ לְשַׁלַּם.  וְאִם הוֹדִיעָה אֶת בַּעְלָהּ שְׁהִיא שְׁאוּלָה, הֲרֵי זֶה נִכְנַס תַּחְתֶּיהָ.</P>

<P><B>ב,יג</B>  כָּל שֶׁאָמַרְנוּ שְׁהִיא שְׁאֵלָה בַּבְּעָלִים--כָּךְ אִם הָיָה שׂוֹכֵר אוֹ נוֹשֵׂא שָׂכָר, הֲרֵי הִיא שְׁמִירָה בַּבְּעָלִים וּפָטוּר.  וְכָל שְׁאֵינָהּ שְׁאֵלָה בַּבְּעָלִים, כָּךְ אֵינָהּ שְׂכִירוּת בַּבְּעָלִים.  וְכָל שְׁהוּא סָפֵק בַּשְּׁאֵלָה, כָּךְ הוּא סָפֵק בַּשְּׂכִירוּת.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ג</H2>

<P><B>ג,א</B>  הַשּׁוֹאֵל אֶת הַפָּרָה מֵחֲבֵרוֹ, וְשִׁלְּחָהּ לוֹ הַמַּשְׁאִיל בְּיַד בְּנוֹ אוֹ בְּיַד שְׁלוּחוֹ אוֹ בְּיַד עַבְדּוֹ, אַפִלּוּ שִׁלָּחָהּ לוֹ בְּיַד בְּנוֹ אוֹ בְּיַד עַבְדּוֹ אוֹ בְּיַד שְׁלוּחוֹ שֶׁלַּשּׁוֹאֵל, וּמֵתָה קֹדֶם שֶׁתִּכָּנֵס לִרְשׁוּת הַשּׁוֹאֵל--הֲרֵי זֶה פָּטוּר.  וְאִם אָמַר לוֹ הַשּׁוֹאֵל שַׁלְּחָהּ לִי בְּיַד בְּנִי בְּיַד עַבְדִּי בְּיַד שְׁלוּחִי, אוֹ בְּיַד בִּנָךְ אוֹ בְּיַד עַבְדָּךְ הָעִבְרִי אוֹ בְּיַד שְׁלוּחָךְ, אוֹ שֶׁאָמַר לוֹ הַמַּשְׁאִיל הֲרֵינִי מְשַׁלְּחָהּ לָךְ בְּיַד בִּנָךְ בְּיַד עַבְדָּךְ בְּיַד שְׁלוּחָךְ, בְּיַד בְּנִי בְּיַד עַבְדִּי הָעִבְרִי בְּיַד שְׁלוּחִי, וְאָמַר לוֹ הַשּׁוֹאֵל שַׁלַּח, וְשִׁלָּחָהּ וּמֵתָה בַּדֶּרֶךְ--הֲרֵי זֶה חַיָּב.</P>

<P><B>ג,ב</B>  שִׁלְּחָהּ לוֹ הַמַּשְׁאִיל בְּיַד עַבְדּוֹ הַכְּנַעֲנִי, אַף עַל פִּי שֶׁאָמַר לוֹ הַשּׁוֹאֵל שַׁלַּח, וּמֵתָה--פָּטוּר:  מִפְּנֵי שֶׁיָּדוֹ כְּיַד רִבּוֹ, וַעֲדַיִן לֹא יָצַאת מֵרְשׁוּת הַמַּשְׁאִיל.  [ב] אָמַר לוֹ הַשּׁוֹאֵל הַכִּישָׁהּ בְּמַקֵּל, וְהִיא תָּבוֹא אֵלַי מֵאֵלֶיהָ, וְעָשָׂה הַמַּשְׁאִיל כֵּן--אֵין הַשּׁוֹאֵל חַיָּב בָּהּ, עַד שֶׁתִּכָּנֵס לִרְשׁוּתוֹ; אֲבָל אִם מֵתָה בַּדֶּרֶךְ, פָּטוּר.</P>

<P><B>ג,ג</B>  וְכֵן בְּשָׁעָה שֶׁמַּחְזִירָהּ הַשּׁוֹאֵל לַבְּעָלִים--אִם שִׁלְּחָהּ בְּיַד אַחֵר, וּמֵתָה קֹדֶם שֶׁתַּגִּיעַ לִרְשׁוּת הַמַּשְׁאִיל--הֲרֵי זֶה חַיָּב, שֶׁעֲדַיִן הִיא בְּאַחְרָיוּת הַשּׁוֹאֵל.  וְאִם שִׁלְּחָהּ מִדַּעַת הַמַּשְׁאִיל עַל יְדֵי אַחֵר, וּמֵתָה--פָּטוּר.  שִׁלְּחָהּ בְּיַד עַבְדּוֹ הַכְּנַעֲנִי--אַף עַל פִּי שֶׁאָמַר לוֹ הַמַּשְׁאִיל שַׁלַּח--אִם מֵתָה בַּדֶּרֶךְ, חַיָּב:  שֶׁיַּד הָעֶבֶד כְּיַד רִבּוֹ, וַעֲדַיִן לֹא יָצַאת מִיַּד הַשּׁוֹאֵל.</P>

<P><B>ג,ד</B>  בַּמֶּה דְּבָרִים אֲמוּרִים, בְּשֶׁהִחְזִירָהּ בְּתוֹךְ יְמֵי שְׁאֵלָתָהּ.  אֲבָל אִם הִחְזִירָהּ בְּיַד אַחֵר אַחַר יְמֵי שְׁאֵלָתָהּ--הֲרֵי זֶה פָּטוּר, אִם מֵתָה בַּדֶּרֶךְ:  שֶׁהַשְּׁאֵלָה אַחַר יְמֵי שְׁאֵלָתָהּ יָצַאת מִדִּין שְׁאֵלָה, וַהֲרֵי הוּא כְּשׁוֹמֵר שָׂכָר עָלֶיהָ; וּלְפִיכָּךְ אִם נִשְׁבָּת אוֹ מֵתָה אַחַר יְמֵי שְׁאֵלָתָהּ, פָּטוּר.  וְכֵן כָּל כַּיּוֹצֶא בְּזֶה.</P>

<P><B>ג,ה</B>  [ג] הַשּׁוֹאֵל פָּרָה מֵחֲבֵרוֹ--שְׁאָלָהּ חֲצִי הַיּוֹם וּשְׂכָרָהּ חֲצִי הַיּוֹם, שְׁאָלָהּ הַיּוֹם וּשְׂכָרָהּ לְמָחָר, שָׁאַל אַחַת וְשָׂכַר אַחַת, וּמֵתָה אַחַת מֵהֶן, הַמַּשְׁאִיל אוֹמֵר שְׁאוּלָה מֵתָה, בַּיּוֹם שֶׁהָיְתָה שְׁאוּלָה מֵתָה, בְּשָׁעָה שֶׁהָיְתָה שְׁאוּלָה מֵתָה, וְהַשּׁוֹמֵר אוֹמֵר אֵינִי יוֹדֵעַ; אוֹ שֶׁאָמַר הַשּׁוֹמֵר שְׂכוּרָה מֵתָה, בַּיּוֹם שֶׁהָיְתָה שְׂכוּרָה מֵתָה, בְּשָׁעָה שֶׁהָיְתָה שְׂכוּרָה מֵתָה, וְהַמַּשְׁאִיל אוֹמֵר אֵינִי יוֹדֵעַ; אוֹ שֶׁאָמַר זֶה אֵינִי יוֹדֵעַ, וְזֶה אוֹמֵר אֵינִי יוֹדֵעַ:  הַמּוֹצִיא מֵחֲבֵרוֹ, עָלָיו הָרְאָיָה.</P>

<P><B>ג,ו</B>  לֹא הָיְתָה שָׁם רְאָיָה--יִשָּׁבַע הַשּׁוֹמֵר שֶׁשְּׂכוּרָה מֵתָה, אוֹ שְׁאֵינוּ יוֹדֵעַ, וְיִפָּטֵר.  זֶה אוֹמֵר שְׁאוּלָה מֵתָה, וְזֶה אוֹמֵר שְׂכוּרָה מֵתָה--יִשָּׁבַע הַשּׁוֹמֵר עַל הַשְּׂכוּרָה שֶׁמֵּתָה כְּדַרְכָּהּ כְּמוֹ שֶׁטָּעַן, וִיגַלְגַּל עָלָיו שֶׁהַשְּׂכוּרָה הִיא שֶׁמֵּתָה.</P>

<P><B>ג,ז</B>  [ד] הִשְׁאִילוֹ שְׁתֵּי פָּרוֹת, חֲצִי הַיּוֹם בִּשְׁאֵלָה וַחֲצִי הַיּוֹם בִּשְׂכִירוּת, הַמַּשְׁאִיל אוֹמֵר בִּזְמָן הַשְּׁאֵלָה מֵתוּ שְׁתֵּיהֶן, וְהַלָּה אוֹמֵר אַחַת מֵתָה בִּזְמָן שְׁאֵלָתָהּ וְהָאַחֶרֶת אֵינִי יוֹדֵעַ--מִתּוֹךְ שְׁאֵינוּ יָכוֹל לְהִשָּׁבַע, יְשַׁלַּם הַשְּׁתַּיִם.</P>

<P><B>ג,ח</B>  וְכֵן אִם מָסַר לוֹ שָׁלוֹשׁ פָּרוֹת, שְׁתַּיִם שְׁאוּלוֹת וְאַחַת שְׂכוּרָה, הַמַּשְׁאִיל אוֹמֵר שְׁתַּיִם הַשְּׁאוּלוֹת הֶן שֶׁמֵּתוּ, וְהַשּׁוֹאֵל אוֹמֵר הָאַחַת הַשְּׁאוּלָה מֵתָה וַדַּאי, אֲבָל הַשְּׁנִיָּה שֶׁמֵּתָה אֵינִי יוֹדֵעַ אִם הִיא הַשְּׁאוּלָה הָאַחֶרֶת אוֹ הַשְּׂכוּרָה--מִתּוֹךְ שְׁאֵינוּ יָכוֹל לְהִשָּׁבַע, שֶׁהֲרֵי אוֹמֵר אֵינִי יוֹדֵעַ--יְשַׁלַּם הַשְּׁתַּיִם.</P>

<P><B>ג,ט</B>  בְּהִלְכּוֹת טוֹעֵן וְנִטְעָן יִתְבָּאַר דִּין זֶה וְכַיּוֹצֶא בּוֹ, מִכָּל הַטּוֹעֲנִין שְׁאֵינָן יְכוּלִים לְהִשָּׁבַע, וְכֵיצַד מְשַׁלְּמִין, וּמֵאֵיזֶה טַעַם הֶן מְשַׁלְּמִין.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ד</H2>

<P><B>ד,א</B>  הַמַּפְקִיד אֵצֶל חֲבֵרוֹ בְּחִנָּם, וְנִגְנַב אוֹ אָבַד--הֲרֵי זֶה נִשְׁבָּע, וְנִפְטָר:  שֶׁנֶּאֱמָר "וְגֻנַּב, מִבֵּית הָאִישׁ . . . וְנִקְרַב בַּעַל-הַבַּיִת אֶל-הָאֱלֹהִים:  אִם-לֹא שָׁלַח יָדוֹ, בִּמְלֶאכֶת רֵעֵהוּ" (שמות כב,ו-ז).  וּמְגַלְגְּלִין עָלָיו בְּתוֹךְ הַשְּׁבוּעָה, שֶׁלֹּא פָשַׁע בָּהּ אֵלָא שָׁמַר כְּדֶרֶךְ הַשּׁוֹמְרִין, וְלֹא שָׁלַח בּוֹ יָד, וְאַחַר כָּךְ נִגְנַב:  שְׁאִם נִגְנַב אַחַר שֶׁשָּׁלַח יָד בַּפִּקָּדוֹן, חַיָּב בְּאַחְרָיוּתוֹ.</P>

<P><B>ד,ב</B>  הוֹאִיל וּפָטַר הַכָּתוּב אֶת שׁוֹמֵר חִנָּם מִן הַגְּנֵבָה, קַל וְחֹמֶר מִן הָאֻנְסִין הַגְּדוֹלִים כְּגוֹן שְׁבוּרָה וּשְׁבוּיָה וּמֵתָה:  וְהוּא, שֶׁלֹּא שָׁלַח יָד בַּפִּקָּדוֹן; אֲבָל אִם שָׁלַח יָד בַּפִּקָּדוֹן, חַיָּב בְּאֻנְסָיו.</P>

<P><B>ד,ג</B>  כֵּיצַד דֶּרֶךְ הַשּׁוֹמְרִין, הַכֹּל לְפִי הַפִּקָּדוֹן:  יֵשׁ פִּקָּדוֹן שֶׁדֶּרֶךְ שְׁמִירָתוֹ לְהַנִּיחוֹ בְּבֵית שַׁעַר, כְּגוֹן הַקּוֹרוֹת וְהָאֲבָנִים; וְיֵשׁ פִּקָּדוֹן שֶׁדֶּרֶךְ שְׁמִירָתוֹ לְהַנִּיחוֹ בֶּחָצֵר, כְּגוֹן חֲבִלּוֹת שֶׁלְּפִשְׁתָּן הַגְּדוֹלוֹת וְכַיּוֹצֶא בָּהֶן; וְיֵשׁ פִּקָּדוֹן שֶׁדֶּרֶךְ שְׁמִירָתוֹ לְהַנִּיחוֹ בַּבַּיִת, כְּגוֹן שִׂמְלָה וּטְלִית; וְיֵשׁ פִּקָּדוֹן שֶׁדֶּרֶךְ שְׁמִירָתוֹ לְהַנִּיחוֹ בַּתֵּבָה אוֹ בַּמִּגְדָּל וְנוֹעֵל עָלָיו, כְּגוֹן בִּגְדֵי מֶשִׁי וּכְלֵי כֶּסֶף וּכְלֵי זָהָב וְכַיּוֹצֶא בָּהֶן.</P>

<P><B>ד,ד</B>  [ג] הַשּׁוֹמֵר שֶׁהִנִּיחַ הַפִּקָּדוֹן בִּמְקוֹם שְׁאֵינוּ רָאוּי לוֹ, וְנִגְנַב מִשָּׁם אוֹ אָבַד--אַפִלּוּ נֶאֱנַס שָׁם, כְּגוֹן שֶׁנָּפְלָה דְּלֵקָה וְנִשְׂרַף כָּל הַבַּיִת--הֲרֵי זֶה פּוֹשֵׁעַ, וְחַיָּב לְשַׁלַּם.  וְאַף עַל פִּי שֶׁהִנִּיחַ הַפִּקָּדוֹן עִם שֶׁלּוֹ--אִם רָאוּי לִשְׁמִירָה, פָּטוּר; וְאִם אֵין הַמָּקוֹם רָאוּי לִשְׁמִירָה, חַיָּב:  בְּשֶׁלּוֹ, הוּא רַשָּׁאי; וְאֵינוּ רַשָּׁאי, בְּשֶׁלַּאֲחֵרִים.</P>

<P><B>ד,ה</B>  [ד] הַכְּסָפִים וְהַדֵּינָרִין--אֵין לָהֶם שְׁמִירָה אֵלָא שֶׁיִּטְמְנֵם בַּקַּרְקָע, וְיִתֵּן עֲלֵיהֶם טֶפַח עָפָר, אוֹ יִטְמְנֵם בַּכּוֹתָל בַּטֶּפַח הַסָּמוּךְ לַקַּרְקָע, אוֹ בַּטֶּפַח הַסָּמוּךְ לִשְׁמֵי קוֹרָה; אֲבָל לֹא בְּאֶמְצַע הַכּוֹתָל, שֶׁמֶּא יַחְפְּרוּ שָׁם הַגַּנָּבִים, וְיִגָּנְבוּ.  אַפִלּוּ נָעַל עֲלֵיהֶם כָּרָאוּי בְּתֵבָה, אוֹ הִחְבִּיא אוֹתָם בִּמְקוֹם שְׁאֵין אָדָם מַכִּירוֹ וְלֹא מַרְגִּישׁ בּוֹ--הֲרֵי זֶה פּוֹשֵׁעַ, וְחַיָּב לְשַׁלַּם.</P>

<P><B>ד,ו</B>  הוֹרוּ מִקְצַת הַמְּבִינִים, שְׁהוּא הַדִּין לְכָל דָּבָר שֶׁמַּשָּׂאוֹ קַל וְאֵין הַקַּרְקָע מְאַבֶּדֶת אוֹתוֹ בִּמְהֵרָה, כְּגוֹן לְשׁוֹנוֹת שֶׁלְּכֶסֶף, וְאֵין צָרִיךְ לוֹמַר לְשׁוֹנוֹת שֶׁלְּזָהָב וַאֲבָנִים טוֹבוֹת וּמַרְגָּלִיּוֹת--שְׁאֵין לָהֶם שְׁמִירָה אֵלָא בַּקַּרְקָע; וּלְזֶה דַּעְתִּי נוֹטָה.</P>

<P><B>ד,ז</B>  [ה] הַמַּפְקִיד אֵצֶל חֲבֵרוֹ כְּסָפִים עֶרֶב שַׁבָּת בֵּין הַשְּׁמָשׁוֹת--אֵינוּ חַיָּב לִטְרֹחַ וְלִקְבֹּר אוֹתָן, עַד מוֹצָאֵי שַׁבָּת.  וְאִם נִתְאַחַר לְמוֹצָאֵי שַׁבָּת כְּדֵי לְקָבְרָן, וְלֹא קְבָרָן, וְנִגְנְבוּ, אוֹ נֶאְנְסוּ--חַיָּב; וְאִם תַּלְמִיד חֲכָמִים הוּא--אֵינוּ חַיָּב, עַד שֶׁיִּשְׁהֶה כְּדֵי לְקָבְרָן אַחַר שֶׁיַּבְדִּיל.</P>

<P><B>ד,ח</B>  [ו] הִפְקִיד אֵצֶל חֲבֵרוֹ כְּסָפִים בַּדֶּרֶךְ לְהוֹלִיכָם לְבֵיתוֹ, אוֹ שֶׁשִּׁלַּח עִמּוֹ מָעוֹת מִמָּקוֹם לְמָקוֹם--צְרִיכִין שֶׁיִּהְיוּ צְרוּרִין וּמֻנָּחִין בְּיָדוֹ, אוֹ קְשׁוּרִין כָּרָאוּי עַל בִּטְנוֹ מִכְּנֶגֶד פָּנָיו, עַד שֶׁיַּגִּיעַ לְבֵיתוֹ, וְיִקְבְּרֵם כָּרָאוּי.  וְאִם לֹא קְשָׁרָן כַּדֶּרֶךְ הַזֹּאת--אַפִלּוּ נֶאְנְסוּ--חַיָּב לְשַׁלַּם, שֶׁהֲרֵי תְּחִלָּתוֹ בִּפְשִׁיעָה.</P>

<P><B>ד,ט</B>  מַעֲשֶׂה בְּאֶחָד שֶׁהִפְקִיד מָעוֹת אֵצֶל חֲבֵרוֹ, וְהִנִּיחָם בִּמְחִצָּה שֶׁלְּקָנִים, וַהֲרֵי הֶן טְמוּנִים בְּעֹבִי הַמְּחִצָּה, וְנִגְנְבוּ מִשָּׁם.  וְאָמְרוּ חֲכָמִים, אַף עַל פִּי שֶׁזּוֹ שְׁמִירָה מְעֻלָּה לְעִנְיַן גְּנֵבָה, אֵינָהּ שְׁמִירָה כָּרָאוּי לְעִנְיַן הָאֵשׁ; וּמֵאַחַר שֶׁלֹּא טְמָנָם בַּקַּרְקָע אוֹ בְּכוֹתַל בִּנְיָן, פּוֹשֵׁעַ הוּא, וְכָל שֶׁתְּחִלָּתוֹ בִּפְשִׁיעָה וְסוֹפוֹ בְּאֹנֶס, חַיָּב.  וְכֵן כָּל כַּיּוֹצֶא בְּזֶה.</P>

<P><B>ד,י</B>  [ז] הַמַּפְקִיד אֵצֶל חֲבֵרוֹ בֵּין כֵּלִים בֵּין מָעוֹת, וְאָמַר לוֹ תֶּן לִי פִּקְדוֹנִי, וְאָמַר לוֹ הַשּׁוֹמֵר אֵינִי יוֹדֵעַ הֵיאַךְ הִנַּחְתִּי פִּקָּדוֹן זֶה, אוֹ בְּאֵיזֶה מָקוֹם קָבַרְתִּי הַכְּסָפִים, הַמְתֵּן לִי עַד שֶׁאֲבַקַּשׁ וְאֶמְצָא, וְאַחְזִיר לָךְ--הֲרֵי זֶה פּוֹשֵׁעַ, וְחַיָּב לְשַׁלַּם מִיָּד.</P>

<P><B>ד,יא</B>  [ח] כָּל הַמַּפְקִיד אֵצֶל בַּעַל הַבַּיִת, בֵּין כֵּלִים בֵּין מָעוֹת--עַל דַּעַת אִשְׁתּוֹ וּבָנָיו וּבְנֵי בֵּיתוֹ הַגְּדוֹלִים הוּא מַפְקִיד.  אֲבָל אִם מְסָרָן לְבָנָיו וּבְנוֹתָיו הַקְּטַנִּים, אוֹ לַעֲבָדָיו בֵּין גְּדוֹלִים בֵּין קְטַנִּים, אוֹ לְאֶחָד מִקְּרוֹבָיו שְׁאֵינָן שְׁרוּיִין עִמּוֹ בַּבַּיִת וְסוֹמְכִין עַל שֻׁלְחָנוֹ, וְאֵין צָרִיךְ לוֹמַר אִם מְסָרָן לְאַחֵר--הֲרֵי זֶה פּוֹשֵׁעַ, וְחַיָּב לְשַׁלַּם, אֵלָא אִם כֵּן הֵבִיא הַשּׁוֹמֵר הַשֵּׁנִי רְאָיָה שֶׁלֹּא פָשַׁע, כְּמוֹ שֶׁבֵּאַרְנוּ.</P>

<P><B>ד,יב</B>  מַעֲשֶׂה בְּאֶחָד שֶׁהִפְקִיד מָעוֹת אֵצֶל חֲבֵרוֹ, וּנְתָנָם הַשּׁוֹמֵר לְאִמּוֹ, וְהִחְבִּיאָה אוֹתָן וְלֹא טָמְנָה אוֹתָן, וְנִגְנְבוּ.  וְאָמְרוּ חֲכָמִים, אֵין הַשּׁוֹמֵר חַיָּב לְשַׁלַּם מִפְּנֵי שֶׁנְּתָנָם לְאִמּוֹ, שֶׁכָּל הַמַּפְקִיד, עַל דַּעַת בָּנָיו וּבְנֵי בֵּיתוֹ הוּא מַפְקִיד:  וְאַף עַל פִּי שֶׁלֹּא אָמַר לָהּ, פִּקָּדוֹן הֶם; יֵשׁ לוֹ לִטְעֹן כָּל שֶׁכֵּן שְׁהִיא נִזְהֶרֶת בָּהֶן, אִם הֶן שֶׁלִּי.  וְכֵן אֵין אִמּוֹ חַיֶּבֶת לְשַׁלַּם, שֶׁהֲרֵי לֹא אָמַר לָהּ שְׁהֶן פִּקָּדוֹן.  וְאָמְרוּ חֲכָמִים, יִשָּׁבַע הַשּׁוֹמֵר שֶׁאוֹתָן הַמָּעוֹת עַצְמָן הֶן שֶׁנְּתָנָן לְאִמּוֹ, וְתִשָּׁבַע הָאֵם שֶׁהִחְבִּיאָה אוֹתָן וְנִגְנְבוּ; וְיִפָּטְרוּ שְׁנֵיהֶם.  וְכֵן כָּל כַּיּוֹצֶא בְּזֶה.</P>

<P><B>ד,יג</B>  [ט] מִכָּאן אַתָּה לָמֵד, שֶׁהַשּׁוֹמֵר שֶׁמָּסַר הַפִּקָּדוֹן לְאִשְׁתּוֹ וּבְנֵי בֵּיתוֹ, וְהוֹדִיעָן שְׁהוּא פִּקָּדוֹן, וְלֹא שָׁמְרוּ כְּדֶרֶךְ הַשּׁוֹמְרִין--שְׁהֶן חַיָּבִין לְשַׁלַּם לְבַעַל הַפִּקָּדוֹן, וּבַעַל הַבַּיִת פָּטוּר:  שֶׁכָּל הַמַּפְקִיד, עַל דַּעַת אִשְׁתּוֹ וּבָנָיו וּבְנֵי בֵּיתוֹ הוּא מַפְקִיד.</P>

<P><B>ד,יד</B>  מַעֲשֶׂה בְּאֶחָד שֶׁהִפְקִיד כִּישׁוּת אֵצֶל חֲבֵרוֹ, וְהָיָה לַשּׁוֹמֵר כִּישׁוּת אַחֶרֶת, וְאָמַר לְשַׁמָּשׁוֹ מִזֶּה הַכִּישׁוּת הַשְׁלֵךְ לְתוֹךְ הַשֵּׁכָר, וְהָלַךְ הַשַּׁמָּשׁ וְהִשְׁלִיךְ מִכִּישׁוּת שֶׁלַּפִּקָּדוֹן.  אָמְרוּ חֲכָמִים, הַשַּׁמָּשׁ פָּטוּר, שֶׁהֲרֵי לֹא אָמַר מִזֶּה הַשְׁלֵךְ וּמִזֶּה אַל תַּשְׁלֵךְ, וְדִמָּה שְׁהוּא מַרְאֶה מָקוֹם לוֹ וְאֵינוּ מַקְפִּיד עַל זֶה.  וְכֵן בַּעַל הַבַּיִת פָּטוּר, שֶׁהֲרֵי אָמַר לוֹ מִזֶּה הַשְׁלֵךְ.  וְאֵינוּ מְשַׁלֵּם אֵלָא דְּמֵי מַה שֶׁנִּהְנָה בִּלְבָד; לְפִיכָּךְ אִם נַעֲשָׂה הַשֵּׁכָר חֹמֶץ, פָּטוּר מִלְּשַׁלַּם.  וּבֵין כָּךְ וּבֵין כָּךְ, חַיָּב הַשּׁוֹמֵר שְׁבוּעָה שֶׁכָּךְ אֵרַע.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ה</H2>

<P><B>ה,א</B>  מִי שֶׁהִפְקִידוּ אֶצְלוֹ מָעוֹת שֶׁלַּעֲנִיִּים אוֹ שֶׁלְּפִדְיוֹן שְׁבוּיִים, וּפָשַׁע בָּהֶם וְנִגְנְבוּ--פָּטוּר:  שֶׁנֶּאֱמָר "לִשְׁמֹר" (שמות כב,ו), וְלֹא לְחַלַּק לָעֲנִיִּים; וַהֲרֵי הוּא מָמוֹן שְׁאֵין לוֹ תּוֹבְעִים.  אַפִלּוּ בָּאוּ עָלָיו גַּנָּבִים, וְקָדַם וְהִצִּיל עַצְמוֹ בִּמְמוֹן הַשְּׁבוּיִים--פָּטוּר:  אֵין לָךְ פִּדְיוֹן שְׁבוּיִים גָּדוֹל מִזֶּה.</P>

<P><B>ה,ב</B>  בַּמֶּה דְּבָרִים אֲמוּרִים, בִּשְׁאֵין זֶה הַמָּמוֹן הַמֻּפְקָד לַעֲנִיֵּי מָקוֹם זֶה, אוֹ לִשְׁבוּיִים אֵלּוּ.  אֲבָל אִם הָיָה לַעֲנִיִּים אֵלּוּ אוֹ לִשְׁבוּיִים אֵלּוּ, וַהֲרֵי הוּא קָצוּץ לָהֶן--הֲרֵי זֶה מָמוֹן שֶׁיֵּשׁ לוֹ תּוֹבְעִין; וִישַׁלַּם אִם פָּשַׁע, אוֹ יִשָּׁבַע שֶׁלֹּא פָשַׁע, כְּדֶרֶךְ כָּל הַשּׁוֹמְרִים.</P>

<P><B>ה,ג</B>  [ב] הַמַּפְקִיד אֵצֶל חֲבֵרוֹ מָמוֹן אוֹ כֵּלִים חֲשׁוּבִין, וּבָאוּ עָלָיו גַּנָּבִים, וְקָדַם וְנָתַן לָהֶם הַפִּקָּדוֹן לְהַצִּיל עַצְמוֹ--אִם הָיָה אָמוּד שְׁהוּא בַּעַל מָמוֹן--חַיָּב:  שֶׁחֶזְקָתוֹ שֶׁבִּגְלָלוֹ בָּאוּ הַגַּנָּבִים, וְנִמְצָא זֶה הִצִּיל עַצְמוֹ בִּמְמוֹן חֲבֵרוֹ.  וְאִם אֵינוּ אָמוּד--חֶזְקָתוֹ שֶׁלֹּא בָאוּ אֵלָא לְשֵׁמַע הַפִּקָּדוֹן, וּפָטוּר.  וְכֵן כָּל כַּיּוֹצֶא בְּזֶה.</P>

<P><B>ה,ד</B>  [ג] הַמַּפְקִיד אֵצֶל חֲבֵרוֹ כֵּלִים אוֹ פֵּרוֹת, וּבָאוּ גַּנָּבִים וּגְנָבוּם בְּפָנָיו, וְאִלּוּ הָיָה צוֹוֵחַ, הָיוּ בָּאִין בְּנֵי אָדָם וּמַצִּילִין אוֹתָן--הוֹאִיל וְלֹא צָוַח--הֲרֵי זֶה פּוֹשֵׁעַ, וְחַיָּב לְשַׁלַּם.  וְכֵן כָּל כַּיּוֹצֶא בְּזֶה.</P>

<P><B>ה,ה</B>  [ד] שְׁנַיִם שֶׁהִפְקִידוּ אֵצֶל אֶחָד, זֶה מֵאָה וְזֶה מָאתַיִם, וְכָל אֶחָד מִשְּׁנֵיהֶם אוֹמֵר אֲנִי הוּא שֶׁהִפְקַדְתִּי הַמָּאתַיִם, וְהַשּׁוֹמֵר אוֹמֵר אֵינִי יוֹדֵעַ--יִשָּׁבַע כָּל אֶחָד מֵהֶן שֶׁהִפְקִיד מָאתַיִם כְּדִין כָּל נִשְׁבָּע וְנוֹטֵל, וְיִתֵּן מָאתַיִם לְזֶה וּמָאתַיִם לְזֶה; וְיַפְסִיד מֵאָה מִבֵּיתוֹ, שֶׁהֲרֵי הוּא פּוֹשֵׁעַ, שֶׁהָיָה לוֹ לִכְתֹּב שֵׁם כָּל אֶחָד, עַל כִּיס שֶׁלּוֹ.</P>

<P><B>ה,ו</B>  לְפִיכָּךְ אִם הֵבִיאוּ לוֹ הַשְּׁנַיִם כְּאֶחָד, הַשְּׁלוֹשׁ מֵאוֹת בְּכֶרֶךְ אֶחָד, וּבָאוּ וְתָבְעוּ, וְכָל אֶחָד אוֹמֵר הַמָּאתַיִם שֶׁלִּי--נוֹתֵן מֵאָה לְזֶה וּמֵאָה לְזֶה; וְהַשְּׁאָר יִהְיֶה מֻנָּח אֶצְלוֹ עַד לְעוֹלָם, אוֹ עַד שֶׁיּוֹדֶה לַחֲבֵרוֹ:  שֶׁהֲרֵי הוּא אוֹמֵר לָהֶם, כֵּיוָן שֶׁרָאִיתִי שְׁאֵין אַתֶּם מַקְפִּידִין זֶה עַל זֶה, וַהֲבֵאתֶם בְּכֶרֶךְ אֶחָד, לֹא הִטְרַחְתִּי עַצְמִי לֵידַע וְלִזְכֹּר תָּמִיד, מִי בַּעַל הַמֵּאָה וּמִי בַּעַל הַמָּאתַיִם.</P>

<P><B>ה,ז</B>  וְכֵן אִם הִפְקִידוּ אֶצְלוֹ שְׁנֵי כֵּלִים, אֶחָד גָּדוֹל וְאֶחָד קָטָן, וְכָל אֶחָד וְאֶחָד אוֹמֵר אֲנִי הוּא בַּעַל הַגָּדוֹל--יִשָּׁבְעוּ שְׁנֵיהֶם; וְיִתֵּן הַגָּדוֹל לְאֶחָד מֵהֶם, וּדְמֵי הַגָּדוֹל לַשֵּׁנִי, וְיִשָּׁאֵר לוֹ הַקָּטָן.  וְאִם הֱבִיאוּם כְּאֶחָד בְּכֶרֶךְ אֶחָד--נוֹתֵן הַקָּטָן לְאֶחָד מֵהֶן, וּמִתּוֹךְ הַגָּדוֹל נוֹתֵן דְּמֵי הַקָּטָן לַשֵּׁנִי, וְהַשְּׁאָר יִהְיֶה מֻנָּח אֶצְלוֹ, עַד שֶׁיּוֹדֶה לַחֲבֵרוֹ אוֹ עַד לְעוֹלָם.</P>

<P><B>ה,ח</B>  וְכֵן מִי שֶׁתְּבָעוּהוּ שְׁנַיִם, זֶה אוֹמֵר אֲנִי הוּא בַּעַל הַפִּקָּדוֹן וְזֶה אוֹמֵר אֲנִי הוּא, וְהַשּׁוֹמֵר אוֹמֵר אֶחָד מִכֶּם הוּא, וְאֵינִי יוֹדֵעַ מִי הוּא--יְשַׁלַּם לִשְׁנֵיהֶם.</P>

<P><B>ה,ט</B>  וְכֵן שְׁנַיִם שֶׁהִפְקִידוּ שְׁתֵּי בְּהֵמוֹת אֵצֶל רוֹעֶה, וּמֵתָה אַחַת מֵהֶן, וְאֵינוּ יוֹדֵעַ שֶׁלְּמִי הָיְתָה--יְשַׁלַּם לִשְׁנֵיהֶם.  וְאִם הִפְקִידוּ בְּעֶדְרוֹ שֶׁלֹּא מִדַּעְתּוֹ--מַנִּיחַ הַבְּהֵמָה בֵּינֵיהֶם, וּמִסְתַּלֵּק; וְתִהְיֶה מֻנַּחַת, עַד שֶׁיּוֹדֶה הָאֶחָד לַחֲבֵרוֹ אוֹ עַד שֶׁיִּרְצוּ לַחְלֹק אוֹתָהּ.</P>

<P><B>ה,י</B>  [ה] הַמַּפְקִיד פֵּרוֹת אֵצֶל חֲבֵרוֹ, הֲרֵי זֶה לֹא יְעָרְבֵם עִם פֵּרוֹתָיו.  עָבַר וְעֵרְבָן--יְחַשַּׁב כַּמָּה הָיוּ פֵּרוֹתָיו, וְכַמָּה הָיָה הַפִּקָּדוֹן, וְיִרְאֶה כַּמָּה חָסֵר הַכֹּל, וִיחַשַּׁב חֶסְרוֹן הַפִּקָּדוֹן; וְיִתֵּן לוֹ, אַחַר שֶׁיִּשָּׁבַע.</P>

<P><B>ה,יא</B>  נִסְתַּפַּק מֵהֶן, וְלֹא יָדַע כַּמָּה נִסְתַּפַּק--יוֹצִיא לוֹ חֶסְרוֹנוֹת לְחִטִּים וּלְאֹרֶז קָלוּף, אַרְבַּעַת קַבִּין וּמֶחְצָה לְכָל כּוֹר; לִשְׂעוֹרִים וּלְדֹחַן, תִּשְׁעַת קַבִּין לְכָל כּוֹר; לְכֻסְּמִין וּלְזֶרַע פִּשְׁתָּן בְּגִבְעוֹלָיו וּלְאֹרֶז שְׁאֵינוּ קָלוּף, שָׁלוֹשׁ סְאִין לְכָל כּוֹר.  וְכַמִּדָּה הַזֹּאת, לְכָל שָׁנָה וְשָׁנָה.</P>

<P><B>ה,יב</B>  בַּמֶּה דְּבָרִים אֲמוּרִים, שֶׁמָּדַד לוֹ בִּימוֹת הַגֹּרֶן, וְהִחְזִיר לוֹ בִּימוֹת הַגֹּרֶן.  אֲבָל אִם מָדַד לוֹ בִּימוֹת הַגֹּרֶן, וְהִחְזִיר לוֹ בִּימוֹת הַגְּשָׁמִים--אֵינוּ מוֹצִיא לוֹ חֶסְרוֹנוֹת, מִפְּנֵי שְׁהֶן מוֹתִירוֹת.</P>

<P><B>ה,יג</B>  וְכֵן מוֹצִיא לוֹ שְׁתוּת, לַיַּיִן; וּשְׁלֹשֶׁת לוֹגִין שֶׁמֶן לְמֵאָה לוֹג, מֵהֶן לוֹג וּמֶחְצָה שְׁמָרִים וְלוֹג וּמֶחְצָה בֶּלַע.  אִם הָיָה שֶׁמֶן מְזֻקָּק, אֵינוּ מוֹצִיא לוֹ שְׁמָרִים; וְאִם הָיוּ הַקַּנְקַנִּים יְשָׁנִים, אֵינוּ מוֹצִיא לוֹ בֶּלַע.</P>

<P><B>ה,יד</B>  [ו] הִפְקִיד אֶצְלוֹ פֵּרוֹת שְׁאֵינָן מְדוּדִין, וְעֵרְבָן עִם פֵּרוֹתָיו וְלֹא מְדָדָן--הֲרֵי זֶה פּוֹשֵׁעַ.  בַּעַל הַפִּקָּדוֹן אוֹמֵר כָּךְ וְכָּךְ הָיוּ, וְהַשּׁוֹמֵר אוֹמֵר אֵינִי יוֹדֵעַ--יְשַׁלַּם בְּלֹא שְׁבוּעָה:  שֶׁהֲרֵי חִיַּב עַצְמוֹ בְּתַשְׁלוּמִין, וְאֵינוּ יוֹדֵעַ כַּמָּה הוּא חַיָּב; וְנִמְצָא מְחֻיָּב שְׁבוּעָה, וְאֵינוּ יָכוֹל לְהִשָּׁבַע.  וּכְזֶה הוֹרוּ רִבּוֹתַי, רִבִּי יוֹסֵף הַלֵּוִי וְרִבּוֹ.</P>

<P><B>ה,טו</B>  וְכֵן כָּל שׁוֹמֵר שֶׁנִּתְחַיַּב לְשַׁלַּם, וְאָמַר אֵינִי יוֹדֵעַ כַּמָּה דָּמִים אֲנִי חַיָּב לְשַׁלַּם, וְהַבְּעָלִים אוֹמְרִים אָנוּ יוֹדְעִין, וְכָּךְ וְכָּךְ הָיָה שׁוֹוֶה--יִטְּלוּ בְּלֹא שְׁבוּעָה:  וְהוּא שֶׁיִּטְעֲנוּ, דָּבָר שְׁהֶן אֲמוּדִין בּוֹ; וְיֵשׁ לַשּׁוֹמֵר לְהַחְרִים עַל מִי שֶׁלּוֹקֵחַ מִמֶּנּוּ, יָתֵר מִן הָרָאוּי לוֹ.</P>

<P><B>ה,טז</B>  וּמְנַיִן שֶׁהַדִּין כָּךְ הוּא:  הַגַּע עַצְמָךְ שֶׁהִפְקִיד אֶצְלוֹ כִּיס מָלֵא זְהוּבִים, וּפָשַׁע בּוֹ, הַבְּעָלִים אוֹמְרִים מָאתַיִם דֵּינָר הָיוּ בּוֹ, וְהַשּׁוֹמֵר אוֹמֵר וַדַּאי שֶׁהָיָה בּוֹ דֵּינָרִים אֲבָל אֵינִי יוֹדֵעַ כַּמָּה הָיוּ; נִמְצָא זֶה כְּטוֹעֵן מָאתַיִם, וְהוֹדָה לוֹ בְּמִקְצָת וְאָמַר הַשְּׁאָר אֵינִי יוֹדֵעַ, שְׁהוּא מְחֻיָּב שְׁבוּעָה וְאֵינוּ יָכוֹל לִשָּׁבַע, וּמְשַׁלֵּם כְּמוֹ שֶׁיִּתְבָּאַר.</P>

<P><B>ה,יז</B>  [ז] מֵת אָבִיו, וְהִנִּיחַ לוֹ שַׂק צָרוּר, וְהִפְקִידוֹ אֵצֶל חֲבֵרוֹ, וּפָשַׁע בּוֹ--הַמַּפְקִיד אוֹמֵר אֵינִי יוֹדֵעַ מַה הָיָה בּוֹ, שֶׁמֶּא מַרְגָּלִיּוֹת הָיוּ בּוֹ, וְכֵן הַשּׁוֹמֵר אוֹמֵר אֵינִי יוֹדֵעַ כַּמָּה אֲנִי חַיָּב לְשַׁלַּם, שֶׁמֶּא זְכוֹכִית הָיָה מָלֵא--שׁוּרַת הַדִּין בֵּינֵיהֶן:  שֶׁאֲנִי אוֹמֵר בִּטְעָנָה זוֹ שֶׁיִּשָּׁבַע הַשּׁוֹמֵר בְּתַקָּנַת חֲכָמִים, שְׁאֵינוּ בִּרְשׁוּתוֹ, וְיִכְלֹל בִּשְׁבוּעָתוֹ שְׁאֵינוּ יוֹדֵעַ בַּוַּדַּאי, שֶׁהָיָה בּוֹ יָתֵר עַל שׁוֹוֶה כָּךְ וְכָּךְ; וִישַׁלַּם מַה שֶׁהוֹדָה בּוֹ.  וְכֵן כָּל כַּיּוֹצֶא בְּזֶה.</P>

<P><B>ה,יח</B>  מַעֲשֶׂה בְּאֶחָד שֶׁהִפְקִיד שַׂק צָרוּר אֵצֶל חֲבֵרוֹ, וּפָשַׁע בּוֹ--הַמַּפְקִיד אוֹמֵר חֲלִי זָהָב וּמַרְגָּלִיּוֹת וְכַיּוֹצֶא בָּהֶן הָיוּ בּוֹ, וְהַשּׁוֹמֵר אוֹמֵר אֵינִי יוֹדֵעַ שֶׁמֶּא סִיגִים אוֹ חוֹל הָיָה בּוֹ.  וְאָמְרוּ חֲכָמִים, יִשָּׁבַע בַּעַל הַפִּקָּדוֹן וְיִטֹּל; וְהוּא שֶׁיִּטְעֹן דָּבָר שְׁהוּא אָמוּד בּוֹ, אוֹ שְׁהוּא אָמוּד לְהַפְקִידוֹ אֶצְלוֹ.  וְלָמָּה נִשְׁבָּע כָּאן בַּעַל הַפִּקָּדוֹן:  לְפִי שְׁאֵין הַשּׁוֹמֵר מְחֻיָּב שְׁבוּעָה--שֶׁאַפִלּוּ הוֹדָה וְאָמַר בָּרִיא לִי שֶׁהָיָה מָלֵא סִיגִים, וְהַמַּפְקִיד אוֹמֵר מַרְגָּלִיּוֹת הָיוּ, הַשּׁוֹמֵר נִשְׁבָּע הֶסֵּת וְנִפְטָר, כְּמִי שֶׁטְּעָנוֹ חִטִּים וְהוֹדָה לוֹ בִּשְׂעוֹרִים.  וְכֵן כָּל כַּיּוֹצֶא בְּזֶה.  וּבְהִלְכּוֹת טוֹעֵן וְנִטְעָן, יִתְבָּאֲרוּ עִיקָרֵי הַדְּבָרִים.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ו</H2>

<P><B>ו,א</B>  שׁוֹמֵר חִנָּם שֶׁאָמַר הֲרֵינִי מְשַׁלֵּם, וְאֵינִי נִשְׁבָּע--אִם הָיָה הַפִּקָּדוֹן דָּבָר שֶׁכָּל מִינוֹ שׁוֹוֶה וּמָצוּי בַּשּׁוּק לִקְנוֹת כְּמוֹתוֹ כְּגוֹן פֵּרוֹת, אוֹ יְרִיעוֹת שֶׁלְּצֶמֶר אוֹ שֶׁלְּפִשְׁתָּן הַשֹּׁווֹת בְּכָל עִנְיָנָם, אוֹ קוֹרוֹת הַמְּצוּיוֹת, וְכָל כַּיּוֹצֶא בָּהֶן--הֲרֵי זֶה מְשַׁלֵּם, וְאֵינוּ נִשְׁבָּע.  אֲבָל אִם הָיָה הַפִּקָּדוֹן בְּהֵמָה, אוֹ בֶּגֶד מְצֻיָּר, אוֹ כְּלִי מְתֻקָּן, אוֹ דָּבָר שְׁאֵינוּ מוֹצֶא לִקְנוֹת כְּמוֹתוֹ בְּשׁוֹוֶה--חוֹשְׁשִׁין שֶׁמֶּא עֵינָיו נָתַן בּוֹ, וּמַשְׁבִּיעִין אוֹתוֹ בְּתַקָּנַת חֲכָמִים שְׁבוּעָה בִּנְקִיטַת חֵפֶץ שְׁאֵינוּ בִּרְשׁוּתוֹ; וְאַחַר כָּךְ מְשַׁלֵּם.</P>

<P><B>ו,ב</B>  וְהוּא הַדִּין לִשְׁאָר הַשּׁוֹמְרִין, כְּגוֹן הַשּׁוֹאֵל שֶׁאָמַר מֵתָה אוֹ נִגְנְבָה, וְשׁוֹמֵר שָׂכָר וְהַשּׂוֹכֵר, שֶׁאָמַר נִגְנְבָה אוֹ אָבְדָה--אַף עַל פִּי שְׁהֶן חַיָּבִין לְשַׁלַּם--מַשְׁבִּיעִין אוֹתָן שְׁבוּעָה שְׁאֵינָהּ בִּרְשׁוּתָן, וְאַחַר כָּךְ מְשַׁלְּמִין דְּמֵי הַבְּהֵמָה אוֹ הַחֵפֶץ:  שֶׁאָנוּ חוֹשְׁשִׁין לוֹ, שֶׁמֶּא עֵינָיו נָתַן בָּהּ.  וְאִם אָמְרוּ הַבְּעָלִים, יָתֵר עַל זֶה הָיָה שׁוֹוֶה--כּוֹלֵל בִּשְׁבוּעָתוֹ שְׁאֵינוּ שׁוֹוֶה אֵלָא כָּךְ וְכָּךְ.</P>

<P><B>ו,ג</B>  נִמְצָא כָּל שׁוֹמֵר שֶׁנִּשְׁבָּע שְׁבוּעַת הַשּׁוֹמְרִין, כּוֹלֵל בִּשְׁבוּעָתוֹ שְׁלוֹשָׁה דְּבָרִים--שֶׁשָּׁמַר כְּדֶרֶךְ הַשּׁוֹמְרִין, וְשֶׁאֵרְעוֹ כָּךְ וְכָּךְ וַהֲרֵי אֵינוּ בִּרְשׁוּתוֹ, וְשֶׁלֹּא שָׁלַח בּוֹ יָד קֹדֶם שֶׁאֵרְעוֹ הַמְּאֹרָע הַפּוֹטֵר אוֹתוֹ.  וְאִם רָצָה לְשַׁלַּם--נִשְׁבָּע שְׁאֵינוּ בִּרְשׁוּתוֹ, וְכוֹלֵל בִּשְׁבוּעָתוֹ שֶׁכָּךְ וְכָּךְ הָיָה שׁוֹוֶה.</P>

<P><B>ו,ד</B>  [ב] יֵשׁ לַשּׁוֹמֵר לְהַתְנוֹת שְׁאֵינוּ שׁוֹמֵר כְּדֶרֶךְ הַשּׁוֹמְרִין, אֵלָא מָעוֹת אֵלּוּ שֶׁתַּפְקִיד אֶצְלִי בְּזָוִית בֵּיתִי אֲנִי מַנִּיחַ אוֹתָן, וְכַיּוֹצֶא בְּזֶה.  טָעַן הַשּׁוֹמֵר שֶׁתְּנָאי הָיָה בֵּינֵינוּ, וּבַעַל הַפִּקָּדוֹן אוֹמֵר לֹא הָיָה שָׁם תְּנָאי--אַף עַל פִּי שֶׁהִפְקִיד אֶצְלוֹ בְּעֵדִים--מִתּוֹךְ שֶׁיָּכוֹל לוֹמַר שָׁמַרְתִּי כְּדֶרֶךְ הַשּׁוֹמְרִין וְנֶאֱנַסְתִּי, נֶאֱמָן לוֹמַר שֶׁהָיָה בֵּינֵיהֶן תְּנָאי.  לְפִיכָּךְ יִשָּׁבַע שֶׁלֹּא שָׁלַח בּוֹ יָד, וּשְׁאֵינוּ בִּרְשׁוּתוֹ, וְשֶׁהָיָה בֵּינֵיהֶן תְּנָאי.</P>

<P><B>ו,ה</B>  [ג] שׁוֹמֵר חִנָּם שֶׁהֵבִיא רְאָיָה שֶׁלֹּא פָשַׁע--פָּטוּר מִשְּׁבוּעָה, וְאֵין אוֹמְרִים שֶׁמֶּא שָׁלַח בּוֹ יָד קֹדֶם שֶׁאָבַד.  וּבַעַל הַפִּקָּדוֹן שֶׁהֵבִיא רְאָיָה שֶׁפָּשַׁע הַשּׁוֹמֵר, מְשַׁלֵּם; וְאִם טָעַן וְאָמַר תְּנָאי הָיָה בֵּינֵינוּ--אֵינוּ נֶאֱמָן, שֶׁהֲרֵי יֵשׁ עֵדִים שֶׁפָּשַׁע.</P>

<P><B>ו,ו</B>  [ד] הִפְקִיד אֵצֶל חֲבֵרוֹ בְּעֵדִים, וּבָאוּ עֵדִים שֶׁזֶּה הַחֵפֶץ בְּפָנֵינוּ הִפְקִידוֹ אֶצְלוֹ--אֵין הַשּׁוֹמֵר יָכוֹל לִטְעֹן וְלוֹמַר חָזַרְתִּי וּלְקַחְתִּיו מִמֶּנּוּ, אוֹ נְתָנוֹ לִי בְּמַתָּנָה.  לְפִיכָּךְ אִם מֵת הַשּׁוֹמֵר, מוֹצִיאִין הַפִּקָּדוֹן עַצְמוֹ מִן הַיְּתוֹמִים בְּלֹא שְׁבוּעָה.</P>

<P><B>ו,ז</B>  וְלֹא עוֹד אֵלָא מִי שֶׁבָּא וְאָמַר כָּךְ וְכָּךְ הִפְקַדְתִּי אֵצֶל אֲבִיכֶם, וְנָתַן סִימָנִין מֻבְהָקִין, וְנִמְצָא הַפִּקָּדוֹן כְּמוֹ שֶׁאָמַר, וְהָיָה הַדַּיָּן יוֹדֵעַ שֶׁלֹּא הָיָה הַמֵּת אָמוּד שֶׁזֶּה הַפִּקָּדוֹן שֶׁלּוֹ--יֵשׁ לַדַּיָּן הַזֶּה לִתֵּן הַפִּקָּדוֹן לְזֶה שֶׁנָּתַן סִימָנָיו:  וְהוּא שֶׁלֹּא יִהְיֶה הַמַּפְקִיד, רָגִיל לְהִכָּנֵס לְזֶה שֶׁמֵּת; אֲבָל אִם הָיָה רָגִיל אֶצְלוֹ--שֶׁמֶּא שֶׁלְּאַחֵר הוּא, וְהִכִּיר הַסִּימָנִין שֶׁלּוֹ.</P>

<P><B>ו,ח</B>  בָּאוּ עֵדִים וְהֵעִידוּ לַדַּיָּן שְׁאֵין זֶה אָמוּד, אֵין מוֹצִיאִין מִן הַיְּתוֹמִים בְּעֵדוּתָן:  שְׁאֵין זֶה רְאָיָה בְּרוּרָה, וְאֻמְדַּן דַּעְתָּן אֵינוּ אֹמֶד דַּעְתּוֹ; וְאֵין לוֹ לַדַּיָּן אֵלָא מַה שֶׁדַּעְתּוֹ סוֹמֶכֶת עָלָיו, כְּמוֹ שֶׁיִּתְבָּאַר בְּהִלְכּוֹת סַנְהֶדְּרִין.</P>

<P><B>ו,ט</B>  מַעֲשֶׂה בְּאֶחָד שֶׁהִפְקִיד שֻׁמְשְׁמִין אֵצֶל חֲבֵרוֹ בְּעֵדִים, וּבָא לְתָבְעוֹ, וְאָמַר לוֹ הִחְזַרְתִּים לָךְ, אָמַר לוֹ הַמַּפְקִיד וַהֲלוֹא כָּךְ וְכָּךְ הִיא מִדָּתָם וַהֲרֵי הֶם מֻנָּחִים אֶצְלָךְ בֶּחָבִית, אָמַר לוֹ שֶׁלָּךְ הִחְזַרְתִּי לָךְ, וְאֵלּוּ אֲחֵרִים הֶן.  וְאָמְרוּ חֲכָמִים, אֵין מוֹצִיאִין מִיָּדוֹ, שֶׁמֶּא אֵלּוּ הַשֻּׁמְשְׁמִין שֶׁלַּשּׁוֹמֵר הֶן; אֵלָא יִשָּׁבַע הַשּׁוֹמֵר בִּנְקִיטַת חֵפֶץ שֶׁהִחְזִיר, כְּמוֹ שֶׁבֵּאַרְנוּ.</P>

<P><B>ו,י</B>  [ה] בַּעַל הַפִּקָּדוֹן שֶׁתָּבַע פִּקְדוֹנוֹ, וְנָתַן לוֹ הַשּׁוֹמֵר, וְאָמַר הַמַּפְקִיד אֵין זֶה פִּקְדוֹנִי אֵלָא אַחֵר הוּא, אוֹ שָׁלֵם הָיָה וְאַתָּה שִׁבַּרְתּוֹ, אוֹ חָדָשׁ הָיָה וְאַתָּה נִשְׁתַּמַּשְׁתָּ בּוֹ, מֵאָה סְאִין הִפְקַדְתִּי אֶצְלָךְ וְאֵין אֵלּוּ אֵלָא חֲמִשִּׁים, וּבַעַל הַבַּיִת אוֹמֵר זֶה הוּא שֶׁהִפְקַדְתָּ בְּעַצְמוֹ, וּמַה שֶׁנָּתַתָּ אַתָּה נוֹטֵל--הֲרֵי הַשּׁוֹמֵר נִשְׁבָּע הֶסֵּת, כִּשְׁאָר כָּל הַנִּתְבָּעִין:  שְׁאֵין כָּל שׁוֹמֵר נִשְׁבָּע שְׁבוּעַת הַשּׁוֹמְרִין הָאֲמוּרָה בַּתּוֹרָה, אֵלָא בִּזְמָן שֶׁמּוֹדֶה בְּעַצְמוֹ שֶׁלַּפִּקָּדוֹן כְּמוֹ שֶׁהַמַּפְקִיד אוֹמֵר, וְטוֹעֵן שֶׁנִּגְנַב אוֹ מֵת אוֹ נִשְׁבָּה; כְּלָלוֹ שֶׁלַּדָּבָר, טוֹעֵן לִפְטֹר עַצְמוֹ מִן הַתַּשְׁלוּמִין.  אֲבָל אִם אָמַר, זֶה הוּא שֶׁהִשְׁאַלְתַּנִי, אוֹ שֶׁהִשְׂכַּרְתָּ לִי, אוֹ שֶׁנָּטַלְתִּי שָׂכָר עַל שְׁמִירָתוֹ, וְהַבְּעָלִים אוֹמְרִים אֵינוּ זֶה אֵלָא אַחֵר, אוֹ נִשְׁתַּנָּה מִכְּמוֹת שֶׁהָיָה--הַשּׂוֹכֵר נִשְׁבָּע הֶסֵּת; אוֹ שְׁבוּעַת הַתּוֹרָה, אִם הוֹדָה בְּמִקְצָת.</P>

<P><B>ו,יא</B>  כֵּיצַד:  מֵאָה סְאָה הִפְקַדְתִּי אֶצְלָךְ, וְהַשּׁוֹמֵר אוֹמֵר לֹא הִפְקַדְתָּ אֶצְלִי אֵלָא חֲמִשִּׁים--נִשְׁבָּע שְׁבוּעַת הַתּוֹרָה, מִפְּנֵי שֶׁהוֹדָה בְּמִקְצָת:  לֹא מִשּׁוֹם שְׁבוּעַת הַשּׁוֹמְרִין.  מֵאָה כּוֹר שֶׁלְּחִטִּים הִפְקַדְתִּי אֶצְלָךְ, וְהוּא אוֹמֵר לֹא הִפְקַדְתָּ אֶצְלִי אֵלָא מֵאָה כּוֹר שֶׁלִּשְׂעוֹרִים--נִשְׂבָּע הֶסֵּת כִּשְׁאָר כָּל הַנִּשְׁבָּעִין בִּטְעָנָה כְּזוֹ.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ז</H2>

<P><B>ז,א</B>  הַמַּפְקִיד פֵּרוֹת אֵצֶל חֲבֵרוֹ--הֲרֵי זֶה לֹא יִגַּע בָּהֶן, וְאַף עַל פִּי שְׁהֶן חוֹסְרִין וּמִתְמַעֲטִין וְהוֹלְכִין.  בַּמֶּה דְּבָרִים אֲמוּרִים, בְּשֶׁחָסְרוּ חֶסְרוֹן הָרָאוּי לָהֶן בְּכָל שָׁנָה.  אֲבָל אִם חָסְרוּ יוֹתֵר מִכְּדֵי חֶסְרוֹנָן--מוֹכְרָן בְּבֵית דִּין, מִפְּנֵי הָשֵׁב אֲבֵדָה לַבְּעָלִים; וְכִשְׁהוּא מוֹכְרָן, יִמְכֹּר לַכּוֹהֲנִים בִּדְמֵי תְּרוּמָה, שֶׁמֶּא עָשׂוּ אוֹתָן הַבְּעָלִים תְּרוּמָה אוֹ תְּרוּמַת מַעֲשֵׂר, עַל פֵּרוֹת אֲחֵרוֹת.</P>

<P><B>ז,ב</B>  הַמַּפְקִיד אֵצֶל חֲבֵרוֹ פֵּרוֹת וְהִרְקִיבוּ, יַיִן וְהִחְמִיץ, דְּבַשׁ וְנִפְסַד--עוֹשֶׂה תַּקָּנָה לְבַעַל הַפִּקָּדוֹן, וּמוֹכְרָן לוֹ בְּבֵית דִּין:  אַף עַל פִּי שֶׁעָמְדוּ בְּהֶפְסֵדָן, וְאֵין הַהֶפְסֵד פּוֹסֶה בָּהֶן--הֲרֵי הַקַּנְקַנִּים וְהַכֵּלִים מוֹסִיפִין הֶפְסֵד.</P>

<P><B>ז,ג</B>  הַמַּפְקִיד חָמֵץ אֵצֶל חֲבֵרוֹ, וְהִגִּיעַ הַפֶּסַח--הֲרֵי זֶה לֹא יִגַּע בּוֹ, עַד שָׁעָה חֲמִישִׁית מִיּוֹם אַרְבָּעָה עָשָׂר; יוֹצֶא וּמוֹכְרוֹ בַּשּׁוּק לְשָׁעָתוֹ, מִשּׁוֹם הָשֵׁב אֲבֵדָה לַבְּעָלִים.  וְהוּא הַדִּין לִשְׁאָר הַפִּקְדוֹנוֹת, שֶׁלֹּא יִגַּע בָּהֶן, אַף עַל פִּי שְׁהוּא יוֹדֵעַ בַּוַּדַּאי שֶׁיּוּזְלוּ בִּזְמָן פְּלוֹנִי, אוֹ יֶאֱנֹס אוֹתָם הַמֶּלֶךְ:  שֶׁמֶּא יָבוֹאוּ בַּעְלֵיהֶן מִקֹּדֶם, וְיִטְּלוּ מְמוֹנָם.</P>

<P><B>ז,ד</B>  הַמַּפְקִיד סֵפֶר תּוֹרָה אֵצֶל חֲבֵרוֹ, גּוֹלְלוֹ אֶחָד לִשְׁנֵים עָשָׂר חֹדֶשׁ.  וְאִם כִּשְׁהוּא גּוֹלְלוֹ, פּוֹתְחוֹ וְקוֹרֶא בּוֹ--מֻתָּר; אֲבָל לֹא יִפְתַּח בִּגְלַל עַצְמוֹ, וְיִקְרָא.  וְהוּא הַדִּין לִשְׁאָר הַסְּפָרִים.  וְאִם פָּתַח, וְקָרָא בִּגְלַל עַצְמוֹ--הֲרֵי שָׁלַח יָד בַּפִּקָּדוֹן, וְנִתְחַיַּב בְּאֻנְסִין.</P>

<P><B>ז,ה</B>  הִפְקִיד אֶצְלוֹ כְּסוּת שֶׁלְּצֶמֶר--מְנַעֲרָהּ אַחַת לִשְׁלוֹשִׁים יוֹם, כְּדֶרֶךְ שֶׁאָמְרוּ בָּאֲבֵדָה; וְכֵן כָּל כַּיּוֹצֶא בְּזֶה, שֶׁזּוֹ חוֹבָה עָלָיו מִשּׁוֹם הָשֵׁב אֲבֵדָה לַבְּעָלִים.  בַּמֶּה דְּבָרִים אֲמוּרִים, בַּפִּקָּדוֹן שֶׁהָלְכוּ בְּעָלָיו לִמְדִינַת הַיָּם; אֲבָל אִם הָיוּ עִמּוֹ בְּאוֹתָהּ הָאָרֶץ--הֲרֵי זֶה לֹא יִגַּע בּוֹ, אַף עַל פִּי שְׁהוּא אָבֵד.</P>

<P><B>ז,ו</B>  [ה] כָּל הַמּוֹכֵר פִּקָּדוֹן עַל פִּי בֵּית דִּין, הֲרֵי זֶה מוֹכֵר לַאֲחֵרִים; וְאֵינוּ מוֹכֵר לְעַצְמוֹ, מִפְּנֵי הַחֲשָׁד.  וְהַדָּמִים יִהְיוּ מֻנָּחִים אֶצְלוֹ, וְיֵשׁ לוֹ לְהִשְׁתַּמַּשׁ בָּהֶן; לְפִיכָּךְ הֲרֵי הוּא עֲלֵיהֶן שׁוֹמֵר שָׂכָר, אַף עַל פִּי שֶׁעֲדַיִן לֹא נִשְׁתַּמַּשׁ בָּהֶן.</P>

<P><B>ז,ז</B>  [ו] הַמַּפְקִיד מָעוֹת אֵצֶל הַשֻּׁלְחָנִי, אוֹ הַחֶנְוָנִי--אִם הָיוּ צְרוּרִין וַחֲתוּמִין, אוֹ קְשׁוּרִין קֶשֶׁר מְשֻׁנֶּה--הֲרֵי זֶה לֹא יִשְׁתַּמַּשׁ בָּהֶן; לְפִיכָּךְ אִם אָבְדוּ אוֹ נִגְנְבוּ, אֵינוּ חַיָּב בְּאַחְרָיוּתָן.  וְאִם אֵינָן חֲתוּמִין, וְלֹא קְשׁוּרִין קֶשֶׁר מְשֻׁנֶּה--אַף עַל פִּי שְׁהֶן צְרוּרִין, יֵשׁ לוֹ לְהִשְׁתַּמַּשׁ בָּהֶן; לְפִיכָּךְ הוּא נַעֲשֶׂה עֲלֵיהֶם שׁוֹמֵר שָׂכָר, וְאִם אָבְדוּ אוֹ נִגְנְבוּ, חַיָּב בְּאַחְרָיוּתָן.  נֶאְנְסוּ, כְּגוֹן שֶׁאָבְדוּ בְּלִסְטִיס מְזֻיָּן--הֲרֵי זֶה פָּטוּר.  [ז] בַּמֶּה דְּבָרִים אֲמוּרִים, קֹדֶם שֶׁיִּשְׁתַּמַּשׁ בָּהֶן; אֲבָל אַחַר שֶׁנִּשְׁתַּמַּשׁ בָּהֶן--נִתְחַיַּב בְּאַחְרָיוּתָן כְּכָל מַלְוָה שֶׁבָּעוֹלָם, עַד שֶׁיַּחְזִירֵן לַבְּעָלִים.</P>

<P><B>ז,ח</B>  הַמַּפְקִיד מָעוֹת אֵצֶל בַּעַל הַבַּיִת, בֵּין צְרוּרִין בֵּין מֻתָּרִין--הֲרֵי זֶה לֹא יִשְׁתַּמַּשׁ בָּהֶן; לְפִיכָּךְ אִם אָבְדוּ אוֹ נִגְנְבוּ, אֵינוּ חַיָּב בְּאַחְרָיוּתָן--וְהוּא, שֶׁיַּטְמְנֵם בַּקַּרְקָע כְּמוֹ שֶׁבֵּאַרְנוּ.</P>

<P><B>ז,ט</B>  הַמַּפְקִיד חָבִית אֵצֶל חֲבֵרוֹ, בֵּין שֶׁיֵּחֲדוּ לָהּ הַבְּעָלִים מָקוֹם בֵּין שֶׁלֹּא יֵחֲדוּ לָהּ מָקוֹם, וְטִלְטְלָהּ לְצָרְכּוֹ וְנִשְׁבְּרָה, בֵּין מִתּוֹךְ יָדוֹ נִשְׁבְּרָה בֵּין אַחַר שֶׁהִחְזִירָהּ לִמְקוֹם שֶׁיֵּחֲדוּ לָהּ נִשְׁבְּרָה--חַיָּב לְשַׁלַּם; טִלְטְלָהּ לְצָרְכָּהּ, בֵּין שֶׁנִּשְׁבְּרָה מִתּוֹךְ יָדוֹ בֵּין שֶׁנִּשְׁבְּרָה מִשֶּׁהִנִּיחָהּ בְּמָקוֹם אַחֵר--הֲרֵי זֶה פָּטוּר.</P>

<P><B>ז,י</B>  אֵין מְקַבְּלִין פִּקְדוֹנוֹת לֹא מִן הַנָּשִׁים, וְלֹא מִן הָעֲבָדִים, וְלֹא מִן הַתִּינוֹקוֹת.  קִבַּל מִן הָאִשָּׁה, יַחְזִיר לָאִשָּׁה; מֵתָה, יַחְזִיר לְבַעְלָהּ.  קִבַּל מִן הָעֶבֶד, יַחְזִיר לָעֶבֶד; מֵת, יַחְזִיר לְרִבּוֹ.  קִבַּל מִן הַקָּטָן--יִקְנֶה לוֹ בּוֹ סֵפֶר תּוֹרָה, אוֹ דֶּקֶל שֶׁיֹּאכַל פֵּרוֹתָיו.  וְכֻלָּן שֶׁאָמְרוּ בְּשָׁעַת מִיתָתָן, שֶׁלִּפְלוֹנִי הֶם--אִם נֶאֱמָנִין לוֹ, יַעֲשֶׂה כְּפֵרוּשָׁן; וְאִם לָאו, יַחְזִיר לְיוֹרְשֵׁיהֶם.</P>

<P><B>ז,יא</B>  הַפִּקָּדוֹן וְהָאֲבֵדָה, לֹא נִתְּנוּ לִתָּבַע אֵלָא בִּמְקוֹמָם.  כֵּיצַד:  הִפְקִיד אֶצְלוֹ בִּירוּשָׁלַיִם, אֵינוּ יָכוֹל לְתָבְעוֹ בְּנוֹב; וְאִם הִחְזִיר לוֹ פִּקְדוֹנוֹ בְּנוֹב, מְקַבְּלוֹ מִמֶּנּוּ.  הִפְקִיד אֶצְלוֹ בַּיִּשּׁוּב, וְהֵבִיא לוֹ פִּקְדוֹנוֹ בַּמִּדְבָּר--אֵינוּ מְקַבְּלוֹ מִמֶּנּוּ, אֵלָא יֹאמַר לוֹ הֲרֵי הוּא בְּאַחְרָיוּתָךְ, עַד שֶׁתַּחְזִירֵהוּ לִי בַּיִּשּׁוּב, כְּדֶרֶךְ שֶׁהִפְקַדְתִּי אֶצְלָךְ בַּיִּשּׁוּב.</P>

<P><B>ז,יב</B>  הַמַּפְקִיד אֵצֶל חֲבֵרוֹ, וְהָלַךְ בַּעַל הַפִּקָּדוֹן לִמְדִינַת הַיָּם, וַהֲרֵי הַשּׁוֹמֵר רוֹצֶה לְפָרַשׁ, אוֹ לָצֵאת בִּשְׁיָרָה--יֵשׁ מִי שֶׁהוֹרָה שְׁאִם בָּא הַשּׁוֹמֵר וְהֵבִיא הַפִּקָּדוֹן לְבֵית דִּין, נִפְטָר מֵאַחְרָיוּת שְׁמִירָתוֹ.  וּדְבָרִים שֶׁלְּטַעַם הֶם, שְׁאֵין אוֹסְרִין זֶה בִּמְדִינָה זוֹ, מִפְּנֵי פִּקָּדוֹן שֶׁלְּזֶה שֶׁבָּרַח; וְאֵי אִפְשָׁר לוֹ לְהוֹלִיכוֹ עִמּוֹ, שֶׁמֶּא יֵארַע לוֹ אֹנֶס, וְיִהְיֶה חַיָּב בְּאַחְרָיוּתוֹ.  וּבֵית דִּין מַפְקִידִין אוֹתוֹ בְּיַד נֶאֱמָן אֶצְלָם, מִשּׁוֹם הָשֵׁב אֲבֵדָה לַבְּעָלִים.
<BR> </P>

<H2>הִלְכּוֹת שְׁאֵלָה וּפִקָּדוֹן פֵּרֶק ח</H2>

<P><B>ח,א</B>  הַמַּפְקִיד אֵצֶל חֲבֵרוֹ בְּהֵמָה אוֹ כֵּלִים, וְנִגְנְבוּ אוֹ אָבְדוּ, וְאָמַר הֲרֵינִי מְשַׁלֵּם, וְלֹא רָצָה לְהִשָּׁבַע, וְנִמְצָא הַגַּנָּב--מְשַׁלֵּם תַּשְׁלוּמֵי כֵּפֶל; טָבַח אוֹ מָכַר, מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  לְמִי מְשַׁלֵּם--לְמִי שֶׁהָיָה הַפִּקָּדוֹן אֶצְלוֹ, שֶׁהֲרֵי אָמַר אֲשַׁלַּם.</P>

<P><B>ח,ב</B>  חָזְרָה הַבְּהֵמָה עַצְמָהּ--חוֹזֶרֶת לִבְעָלֶיהָ, הִיא וְגִזּוֹתֶיהָ וּוַלְדוֹתֶיהָ:  שְׁאֵין זֶה הַשּׁוֹמֵר קוֹנֶה שְׁבָח הַבָּא מִגּוּפָהּ, אֵלָא שְׁבָח הַבָּא מֵאֵלָיו.  וּכְבָר בֵּאַרְנוּ שְׁאֵין הַגַּנָּב מַחְזִיר גִּזּוֹת וּוְלָדוֹת, אֵלָא לִפְנֵי יֵאוּשׁ.</P>

<P><B>ח,ג</B>  נִשְׁבַּע הַשּׁוֹמֵר וְלֹא רָצָה לְשַׁלַּם, וְאַחַר כָּךְ נִמְצָא הַגַּנָּב--מְשַׁלֵּם תַּשְׁלוּמֵי כֵּפֶל; טָבַח אוֹ מָכַר, מְשַׁלֵּם תַּשְׁלוּמֵי אַרְבָּעָה וַחֲמִשָּׁה.  לְמִי מְשַׁלֵּם, לְבַעַל הַפִּקָּדוֹן.</P>

<P><B>ח,ד</B>  וְכֵן הַשּׂוֹכֵר פָּרָה מֵחֲבֵרוֹ, וְנִגְנְבָה, וְאָמַר הֲרֵינִי מְשַׁלֵּם וְאֵינִי נִשְׁבָּע, וְאַחַר כָּךְ הֻכַּר הַגַּנָּב--מְשַׁלֵּם תַּשְׁלוּמֵי כֵּפֶל וְתַשְׁלוּמֵי אַרְבָּעָה וַחֲמִשָּׁה לַשּׂוֹכֵר:  שֶׁאִלּוּ רָצָה הַשּׂוֹכֵר, הָיָה נִשְׁבָּע שֶׁנִּגְנְבָה בְּאֹנֶס, וְנִפְטָר.</P>

<P><B>ח,ה</B>  [ב] שׁוֹמֵר חִנָּם שֶׁאָמַר פָּשַׁעְתִּי, זָכָה בַּכֵּפֶל:  שֶׁהֲרֵי חִיַּב עַצְמוֹ לְשַׁלַּם; וְאִלּוּ רָצָה, אָמַר נִגְנְבָה אוֹ אָבְדָה, וְהָיָה נִפְטָר.  וְכֵן נוֹשֵׂא שָׂכָר, וְהַשּׂוֹכֵר שֶׁאָמַר נִגְנְבָה--קָנָה הַכֵּפֶל:  שֶׁהֲרֵי חִיַּב עַצְמוֹ לְשַׁלַּם; וְאִלּוּ רָצָה, אָמַר מֵתָה, וְהָיָה נִפְטָר.  אֲבָל הַשּׁוֹאֵל--אֵינוּ קוֹנֶה הַכֵּפֶל, עַד שֶׁיְּשַׁלַּם מֵעַצְמוֹ.  קָדַם וְשִׁלַּם מֵעַצְמוֹ, וְאַחַר כָּךְ הֻכַּר הַגַּנָּב--מְשַׁלֵּם כֵּפֶל וְתַשְׁלוּמֵי אַרְבָּעָה וַחֲמִשָּׁה לַשּׁוֹאֵל.</P>

<P><B>ח,ו</B>  [ג] כָּל הַקּוֹנֶה הַכֵּפֶל, קוֹנֶה הַשְּׁבָח הַבָּא מֵאֵלָיו.  כֵּיצַד:  הִפְקִיד אַרְבַּע סְאִין אֵצֶל חֲבֵרוֹ, וַהֲרֵי הֶן שׁוֹוִין סֶלַע, וְנִגְנְבוּ אוֹ אָבְדוּ, וְאָמַר הֲרֵינִי מְשַׁלֵּם סֶלַע וְאֵינִי נִשְׁבָּע, וְאַחַר כָּךְ נִמְצְאוּ, וַהֲרֵי הֶן שׁוֹוִין אַרְבַּע סְלָעִים--הֲרֵי הֶן שֶׁלַּשּׁוֹמֵר, וְאֵינוּ מְשַׁלֵּם אֵלָא סֶלַע.</P>

<P><B>ח,ז</B>  בַּמֶּה דְּבָרִים אֲמוּרִים, שֶׁלֹּא הִטְרִיחָן לַבְּעָלִים בַּדִּין.  אֲבָל אִם הוֹדָה שֶׁפָּשַׁע, וְחִיְּבוּהוּ בֵּית דִּין לִתֵּן, וְלֹא נָתַן בִּרְצוֹנוֹ, עַד שֶׁכָּפוּהוּ בֵּית דִּין עַל כָּרְחוֹ וְנָטְלוּ מִמֶּנּוּ, וְאַחַר כָּךְ הֻכַּר הַגַּנָּב, אוֹ נִמְצָא הַפִּקָּדוֹן--יַחְזִיר לַבְּעָלִים כְּמוֹת שְׁהוּא, וּמַחְזִירִין לַשּׁוֹמֵר הַדָּמִים שֶׁלָּקְחוּ מִמֶּנּוּ.  וְאִם כֵּלִים אוֹ קַרְקָע גָּבוּ בֵּית דִּין מִמֶּנּוּ בְּשׁוּמָה, מַחְזִיר לַשּׁוֹמֵר כֵּלָיו אוֹ שָׂדֵהוּ.</P>

<P><B>ח,ח</B>  [ד] תְּבָעוּהוּ בְּעָלִים לַשּׁוֹמֵר, וְנִשְׁבַּע, וְאַחַר כָּךְ שִׁלַּם, וְהֻכַּר הַגַּנָּב--הוֹאִיל וְשִׁלַּם בִּרְצוֹנוֹ, זָכָה בַּכֵּפֶל, אַף עַל פִּי שֶׁהִטְרִיחָן בַּתְּחִלָּה לַדִּין, עַד שֶׁנִּשְׁבַּע.  אָמַר הַשּׁוֹמֵר בַּתְּחִלָּה אֵינִי מְשַׁלֵּם, וְחָזַר וְאָמַר הֲרֵינִי מְשַׁלֵּם--זָכָה בַּכֵּפֶל.</P>

<P><B>ח,ט</B>  [ה] אָמַר הֲרֵינִי מְשַׁלֵּם, וְחָזַר וְאָמַר אֵינִי מְשַׁלֵּם, אוֹ שֶׁאָמַר הֲרֵינִי מְשַׁלֵּם וּמֵת, וְאָמְרוּ הַבָּנִים אֵין אָנוּ מְשַׁלְּמִין, אוֹ שֶׁלֹּא הִסְפִּיק לִתְבֹּעַ אֶת הַשּׁוֹמֵר עַד שֶׁמֵּת, וְתָבַע אֶת הַבָּנִים וְשִׁלְּמוּ בְּנֵי הַשּׁוֹמֵר, אוֹ שֶׁשִּׁלְּמוּ הַבָּנִים לַבָּנִים, אוֹ שֶׁשִּׁלַּם הַשּׁוֹמֵר מֶחְצָה; שָׁאַל שְׁתֵּי פָּרוֹת וְשִׁלַּם אַחַת מֵהֶן, שָׁאַל מִשֻּׁתָּפִין וְשִׁלַּם לְאֶחָד מֵהֶן, שֻׁתָּפִין שֶׁשָּׁאֲלוּ וְשִׁלַּם אֶחָד מֵהֶן, שָׁאַל מִן הָאִשָּׁה וְשִׁלַּם לְבַעְלָהּ, אִשָּׁה שֶׁשָּׁאֲלָה וְשִׁלַּם בַּעְלָהּ:  כָּל אֵלּוּ סָפֵק, וַהֲרֵי הַכֵּפֶל מֻטָּל בְּסָפֵק, וְאֵינוּ תַּחַת יַד אֶחָד מֵהֶן; לְפִיכָּךְ חוֹלְקִין הַכֵּפֶל אוֹ הַשְּׁבָח, בֵּין בַּעַל הַפִּקָּדוֹן וּבֵין הַשּׁוֹמֵר.  וְאִם קָדַם אֶחָד מֵהֶן, וְתָפַס הַכֹּל--אֵין מוֹצִיאִין מִיָּדוֹ, וְאַפִלּוּ בְּחוּצָה לָאָרֶץ.</P>

<P><B>ח,י</B>  [ו] נִגְנַב הַפִּקָּדוֹן בְּאֹנֶס, וְאַחַר כָּךְ הֻכַּר הַגַּנָּב--אֶחָד שׁוֹמֵר חִנָּם וְאֶחָד שׁוֹמֵר שָׂכָר--עוֹשֶׂה דִּין עִם הַגַּנָּב, וְאֵינוּ נִשְׁבָּע.  קָדַם וְנִשְׁבַּע, וְאַחַר כָּךְ הֻכַּר הַגַּנָּב--אִם שׁוֹמֵר חִנָּם הוּא--רָצָה, עוֹמֵד בִּשְׁבוּעָתוֹ, רָצָה, עוֹשֶׂה דִּין עִם הַגַּנָּב; וְאִם שׁוֹמֵר שָׂכָר הוּא, עוֹשֶׂה עִמּוֹ דִּין.  נִגְנַב הַפִּקָּדוֹן בְּאֹנֶס, וְהִחְזִירוֹ הַגַּנָּב לְבֵית הַשּׁוֹמֵר, וַהֲרֵי הוּא בְּהֵמָה, וּמֵתָה שָׁם בִּפְשִׁיעָה--יֵשׁ בַּדָּבָר סְפֵק אִם כָּלְתָה שְׁמִירָתוֹ וְנִפְטָר, אוֹ עֲדַיִן לֹא כָלְתָה שְׁמִירָתוֹ.  לְפִיכָּךְ הַשּׁוֹמֵר פָּטוּר מִלְּשַׁלַּם; וְאִם תָּפְסוּ הַבְּעָלִים, אֵין מוֹצִיאִין מִיָּדָם.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר משפטים - הלכות מלווה ולווה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת מַלְוֶה וְלוֹוֶה</H1>

<P>יֵשׁ בִּכְלָלָן שְׁתֵּים עֶשְׂרֵה מִצְווֹת--אַרְבַּע מִצְווֹת עֲשֵׂה, וּשְׁמוֹנֶה מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהַלְווֹת לְעָנִי וּמָךְ; (ב) שֶׁלֹּא יִגֹּשׂ אוֹתוֹ; (ג) לִנְגֹשׂ אֶת הַנָּכְרִי; (ד) שֶׁלֹּא יְמַשְׁכַּן בַּעַל חוֹב בִּזְרוֹעַ; (ה) לְהַחְזִיר הַמַּשְׁכּוֹן לִבְעָלָיו, בִּזְמָן שְׁהוּא צָרִיךְ לוֹ; (ו) שֶׁלֹּא יְאַחַר הַמַּשְׁכּוֹן מִבְּעָלָיו הֶעָנִי, בְּעֵת שְׁהוּא צָרִיךְ לוֹ; (ז) שֶׁלֹּא יַחְבֹּל אַלְמָנָה; (ח) שֶׁלֹּא יַחְבֹּל כֵּלִים שֶׁעוֹשִׂין בָּהֶן אֹכֶל נֶפֶשׁ; (ט) שֶׁלֹּא יִתֵּן הַמַּלְוֶה בְּרִבִּית; (י) שֶׁלֹּא יִלְוֶה הַלּוֹוֶה בְּרִבִּית; (יא) שֶׁלֹּא יִתְעַסַּק אָדָם בֵּין מַלְוֶה וְלוֹוֶה בְּרִבִּית, לֹא יָעִיד בֵּינֵיהֶן, וְלֹא יִכְתֹּב שְׁטָר, וְלֹא יַעֲרֹב; (יב) לִלְווֹת מִן הַנָּכְרִי וּלְהַלְווֹת לוֹ בְּרִבִּית.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק א</H2>

<P><B>א,א</B>  מִצְוַת עֲשֵׂה לְהַלְווֹת לַעֲנִיֵּי יִשְׂרָאֵל, שֶׁנֶּאֱמָר "אִם-כֶּסֶף תַּלְוֶה אֶת-עַמִּי, אֶת-הֶעָנִי עִמָּךְ" (שמות כב,כד):  יָכוֹל רְשׁוּת, תִּלְמֹד לוֹמַר "הַעֲבֵט, תַּעֲבִיטֶנּוּ . . ." (דברים טו,ח).  וּמִצְוָה זוֹ, גְּדוֹלָה מִן הַצְּדָקָה עַל הֶעָנִי הַשּׁוֹאֵל--שֶׁזֶּה כְּבָר נִצְרַךְ לִשְׁאֹל, וְזֶה עֲדַיִן לֹא הִגִּיעַ לְמִדָּה זוֹ.  וְהַתּוֹרָה הִקְפִּידָה עַל מִי שֶׁיִּמְנַע מִלְּהַלְווֹת לֶעָנִי, שֶׁנֶּאֱמָר "וְרָעָה עֵינְךָ בְּאָחִיךָ הָאֶבְיוֹן . . ." (דברים טו,ט).</P>

<P><B>א,ב</B>  כָּל הַנּוֹגֵשׂ אֶת הֶעָנִי, וְהוּא יוֹדֵעַ שְׁאֵין לוֹ מַה יַחְזִיר לוֹ--עוֹבֵר בְּלֹא תַעֲשֶׂה, שֶׁנֶּאֱמָר "לֹא-תִהְיֶה לוֹ, כְּנֹשֶׁה" (שמות כב,כד).  וּמִצְוַת עֲשֵׂה לִנְגֹּשׂ אֶת הַנָּכְרִי, וּלְהָצֵר לוֹ--שֶׁנֶּאֱמָר "אֶת-הַנָּכְרִי, תִּגֹּשׂ" (דברים טו,ג):  מִפִּי הַשְּׁמוּעָה לָמְדוּ, שֶׁזּוֹ מִצְוַת עֲשֵׂה.</P>

<P><B>א,ג</B>  אָסוּר לָאָדָם לְהֵרָאוֹת לְבַעַל חוֹבוֹ, בִּזְמָן שֶׁיּוֹדֵעַ שְׁאֵין לוֹ, אַפִלּוּ לַעֲבֹר לְפָנָיו:  שֶׁלֹּא יַפְחִידוֹ אוֹ יַכְלִימוֹ, אַף עַל פִּי שְׁאֵינוּ תּוֹבְעוֹ; וְאֵין צָרִיךְ לוֹמַר, אִם תְּבָעוֹ.  וּכְשֵׁם שֶׁאָסוּר לְזֶה לִתְבֹּעַ--כָּךְ אָסוּר לַלּוֹוֶה לִכְבֹּשׁ מְמוֹן חֲבֵרוֹ שֶׁבְּיָדוֹ וְלוֹמַר לוֹ לֵךְ וְשׁוּב, וְהוּא יֵשׁ לוֹ:  שֶׁנֶּאֱמָר "אַל-תֹּאמַר לְרֵעֲךָ, לֵךְ וָשׁוּב" (משלי ג,כח).</P>

<P><B>א,ד</B>  וְכֵן אָסוּר לַלּוֹוֶה לִקַּח הַהַלְוָאָה, וּלְהוֹצִיאָהּ שֶׁלֹּא לְצֹרֶךְ וּלְאַבְּדָהּ, עַד שֶׁלֹּא יִמְצָא בַּעַל חוֹב מֵאַיִן יִגְבֶּה, אַף עַל פִּי שֶׁהַמַּלְוֶה עָשִׁיר גָּדוֹל.  וְעוֹשֶׂה זֶה--רָשָׁע הוּא, שֶׁנֶּאֱמָר "לֹוֶה רָשָׁע, וְלֹא יְשַׁלֵּם" (תהילים לז,כא).  וְצִוּוּ חֲכָמִים, יְהִי מְמוֹן חֲבֵרָךְ חַבִּיב עָלֶיךָ כְּשֶׁלָּךְ.</P>

<P><B>א,ה</B>  [ד] כְּשֶׁיִּתְבַּע הַמַּלְוֶה הַלְוָאָתוֹ--אַף עַל פִּי שְׁהוּא עָשִׁיר, וְהַלּוֹוֶה דָּחוּק וְטָרוּד בַּמְּזוֹנוֹת--אֵין מְרַחֲמִין בַּדִּין, אֵלָא גּוֹבִין לוֹ חוֹבוֹ עַד פְּרוּטָה אַחֲרוֹנָה מִכָּל הַמִּטַּלְטְלִין שֶׁיִּמְצְאוּ לוֹ.  וְאִם לֹא הִסְפִּיקוּ הַמִּטַּלְטְלִין--גּוֹבִין מִן הַקַּרְקָע, אַחַר שֶׁמַּחְרִימִין עַל מִי שֶׁיֵּשׁ לוֹ מִטַּלְטְלִין אוֹ מִי שֶׁיָּדַע לוֹ מִטַּלְטְלִין, וְלֹא יְבִיאֵם לְבֵית דִּין.  וְגוֹבִין מִכָּל קַרְקָע שֶׁיֵּשׁ לוֹ:  אַף עַל פִּי שְׁהִיא מְשֻׁעְבֶּדֶת לִכְתֻבַּת אִשְׁתּוֹ, אוֹ לְבַעַל חוֹב שֶׁקָּדַם--גּוֹבִין לְזֶה; וְאִם יָבוֹא הָרִאשׁוֹן וְיִטְרֹף, יִטְרֹף.</P>

<P><B>א,ו</B>  טָעַן הַלּוֹוֶה שֶׁמִּטַּלְטְלִין אֵלּוּ שֶׁבְּיָדִי אֵינָן שֶׁלִּי, אֵלָא פִּקָּדוֹן הֶם בְּיָדִי, אוֹ שְׂכוּרִין, אוֹ שְׁאוּלִין--אֵין שׁוֹמְעִין לוֹ:  אֵלָא אוֹ יָבִיא רְאָיָה, אוֹ יִגְבֶּה מֵהֶן בַּעַל חוֹבוֹ.</P>

<P><B>א,ז</B>  [ה] אֵין בַּעַל חוֹב גּוֹבֶה לֹא מִכְּסוּת אִשְׁתּוֹ וּבָנָיו שֶׁלַּלּוֹוֶה, וְלֹא מִבְּגָדִים צְבוּעִים שֶׁצְּבָעָן לִשְׁמָן, אַף עַל פִּי שֶׁעֲדַיִן לֹא לָבְשׁוּ אוֹתָן, וְלֹא מִסַּנְדָּלִים חֲדָשִׁים שֶׁלְּקָחָן לִשְׁמָן; אֵלָא הֲרֵי אֵלּוּ שֶׁלָּהֶן.  בַּמֶּה דְּבָרִים אֲמוּרִים, בִּכְלֵי הַחֹל.  אֲבָל בִּגְדֵי הַשַּׁבָּת וְהַמּוֹעֵד, גּוֹבֶה אוֹתָן בַּעַל חוֹב; וְאֵין צָרִיךְ לוֹמַר אִם הָיוּ בָּהֶן טַבָּעוֹת, וַחֲלִי זָהָב אוֹ כֶּסֶף--שֶׁהַכֹּל לְבַעַל חוֹבוֹ.</P>

<P><B>א,ח</B>  [ו] הָיוּ לוֹ מִטַּלְטְלִין אוֹ קַרְקָע, וַהֲרֵי עָלָיו שִׁטְרֵי חוֹבוֹת לַגּוֹיִים, וְאָמַר הֲרֵי כָּל נְכָסַי מְשֻׁעְבָּדִין לַגּוֹיִים, וְאִם יִטְּלוּ אוֹתָן הַיִּשְׂרְאֵלִיִּים בְּחוֹבָם, יַאַסְרוּ אוֹתִי הַגּוֹיִים בְּחוֹבָן, וְאֶהְיֶה בְּשִׁבְיָה--הוֹרוּ רִבּוֹתַי שְׁאֵין שׁוֹמְעִין לוֹ, וְיִגְבּוּ הַיִּשְׂרְאֵלִיִּים; וּכְשֶׁיָּבוֹאוּ הַגּוֹיִים וְיַאַסְרוּהוּ, הֲרֵי כָּל יִשְׂרָאֵל מְצֻוִּין לִפְדּוֹתוֹ.</P>

<P><B>א,ט</B>  [ז] מְסַדְּרִין לְבַעַל חוֹב, כְּדֶרֶךְ שֶׁמְּסַדְּרִין בַּעֲרָכִין.  כֵּיצַד:  אוֹמְרִין לַלּוֹוֶה הָבֵא כָּל הַמִּטַּלְטְלִין שֶׁיֵּשׁ לָךְ, וְלֹא תַנִּיחַ אַפִלּוּ מַחַט אַחַת.  וְנוֹתְנִין לוֹ מִן הַכֹּל, מָזוֹן שְׁלוֹשִׁים יוֹם.  וּכְסוּת שְׁנֵים עָשָׂר חֹדֶשׁ, מִכְּסוּת הָרְאוּיָה לוֹ; לֹא שֶׁיִּלְבֹּשׁ בִּגְדֵי מֶשִׁי אוֹ מִצְנֶפֶת זְהוּבָה, אֵלָא מַעְבִירִין אוֹתָהּ מִמֶּנּוּ, וְנוֹתְנִין לוֹ כְּסוּת הָרְאוּיָה לוֹ לִשְׁנֵים עָשָׂר חֹדֶשׁ.  וּמִטָּה לֵישֵׁב עָלֶיהָ, וּמִטָּה וּמַצָּע הָרְאוּיִין לוֹ לִישַׁן עֲלֵיהֶם; וְאִם הָיָה עָנִי, מִטָּה וּמַפָּץ לִישַׁן עָלָיו.  וְאֵין נוֹתְנִין כֵּלִים כְּאֵלּוּ לְאִשְׁתּוֹ וּבָנָיו, אַף עַל פִּי שְׁהוּא חַיָּב בִּמְזוֹנוֹתָם.  וְנוֹתְנִין לוֹ סַנְדָּלָיו וּתְפִלָּיו.</P>

<P><B>א,י</B>  הָיָה אֻמָּן--נוֹתְנִין לוֹ שְׁנֵי כְּלֵי אֻמָּנוּת, מִכָּל מִין וּמִין:  כְּגוֹן שֶׁהָיָה חָרָשׁ--נוֹתְנִין לוֹ שְׁנֵי מַעֲצָדִין, וּשְׁתֵּי מְגֵרוֹת.  הָיָה לוֹ מִין אֶחָד מְרֻבֶּה, וּמִין אֶחָד מוּעָט--נוֹתְנִין לוֹ שְׁנַיִם מִן הַמְּרֻבֶּה, וְכָל שֶׁיֵּשׁ לוֹ מִן הַמּוּעָט; וְאֵין לוֹקְחִין לוֹ כֵּלִים מִדְּמֵי הַמְּרֻבֶּה.</P>

<P><B>א,יא</B>  הָיָה אִכָּר אוֹ חַמָּר, אֵין נוֹתְנִין לוֹ לֹא צִמְדּוֹ וְלֹא חֲמוֹרוֹ; וְכֵן אִם הָיָה סַפָּן, אֵין נוֹתְנִין לוֹ סְפִינָתוֹ:  אַף עַל פִּי שְׁאֵין לוֹ מְזוֹנוֹת אֵלָא מֵאֵלּוּ.  אֵין אֵלּוּ כֵּלִים, אֵלָא נְכָסִים; וְיִמָּכְרוּ עִם שְׁאָר הַמִּטַּלְטְלִין בְּבֵית דִּין, וְיִנָּתְנוּ לְבַעַל חוֹבוֹ.</P>

<P><B>א,יב</B>  [ח] מַלְוֶה שֶׁבָּא לְהִפָּרַע שֶׁלֹּא בִּפְנֵי הַלּוֹוֶה, כְּגוֹן שֶׁהָיָה הַלּוֹוֶה בִּמְדִינָה רְחוֹקָה, וְתָפְסָה הָאִשָּׁה מִטַּלְטְלִין מִנִּכְסֵי הַבַּעַל, כְּדֵי שֶׁתִּזּוֹן מֵהֶן--מוֹצִיאִין אוֹתָן מִיָּדָהּ, וְנוֹתְנִין לְבַעַל חוֹב:  שֶׁאַפִלּוּ הָיָה בַּעְלָהּ עוֹמֵד--לֹא הָיָה יָכוֹל לָזוּן אֶת אִשְׁתּוֹ וּבָנָיו, עַד שֶׁיִּפְרַע כָּל חוֹבוֹ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ב</H2>

<P><B>ב,א</B>  דִּין תּוֹרָה שֶׁבִּזְמָן שֶׁיִּתְבַּע הַמַּלְוֶה אֶת חוֹבוֹ--אִם נִמְצְאוּ לַלּוֹוֶה נְכָסִים--מְסַדְּרִין לוֹ, וְנוֹתְנִין לְבַעַל חוֹב אֶת הַשְּׁאָר כְּמוֹ שֶׁבֵּאַרְנוּ.  וְאִם לֹא נִמְצָא לַלּוֹוֶה כְּלוּם, אוֹ נִמְצָא לוֹ דְּבָרִים שֶׁמְּסַדְּרִין לוֹ בִּלְבָד--יֵלֵךְ הַלּוֹוֶה לְדַרְכּוֹ.  וְאֵין אוֹסְרִין אוֹתוֹ, וְאֵין אוֹמְרִים לוֹ הָבֵא רְאָיָה שֶׁאַתָּה עָנִי, וְלֹא מַשְׁבִּיעִין אוֹתוֹ כְּדֶרֶךְ שֶׁדָּנִין הַגּוֹיִים, שֶׁנֶּאֱמָר "לֹא-תִהְיֶה לוֹ, כְּנֹשֶׁה" (שמות כב,כד); אֵלָא אוֹמְרִים לַמַּלְוֶה, אִם אַתָּה יוֹדֵעַ נְכָסִים לְזֶה הַמְּחֻיָּב לָךְ, לֵךְ וּתְפֹס אוֹתָן.</P>

<P><B>ב,ב</B>  טָעַן שֶׁיֵּשׁ לוֹ מִטַּלְטְלִין וְהִחְבִּיא אוֹתָן, וַהֲרֵי הֶן בְּתוֹךְ בֵּיתוֹ--אֵין מִן הַדִּין שֶׁיִּכָּנֵס לְבֵיתוֹ, לֹא הוּא וְלֹא שְׁלִיחַ בֵּית דִּין:  שֶׁהַתּוֹרָה הִקְפִּידָה עַל זֶה, שֶׁנֶּאֱמָר "בַּחוּץ, תַּעֲמֹד" (דברים כד,יא).  אֲבָל מַחְרִימִין עַל מִי שֶׁיֵּשׁ לוֹ, וְלֹא יִתֵּן לְבַעַל חוֹבוֹ.</P>

<P><B>ב,ג</B>  כְּשֶׁרָאוּ הַגְּאוֹנִים הָרִאשׁוֹנִים שֶׁעָמְדוּ אַחַר חִבּוּר הַתַּלְמוּד, שֶׁרַבּוּ הָרַמָּאִים וְנִנְעֲלָה דֶּלֶת בִּפְנֵי לוֹוִין, הִתְקִינוּ שֶׁמַּשְׁבִּיעִין אֶת הַלּוֹוֶה שְׁבוּעָה חֲמוּרָה כְּעֵין שֶׁלַּתּוֹרָה בִּנְקִיטַת חֵפֶץ, שְׁאֵין לוֹ כְּלוּם יָתֵר עַל דְּבָרִים שֶׁמְּסַדְּרִין לוֹ, וְשֶׁלֹּא הִחְבִּיא בְּיַד אֲחֵרִים, וְלֹא נָתַן מַתָּנָה עַל מְנָת לְהַחְזִיר.</P>

<P><B>ב,ד</B>  וְכוֹלֵל בִּשְׁבוּעָה זוֹ שֶׁכָּל שֶׁיַּרְוִיחַ, וְכָל שֶׁיָּבוֹא לְיָדוֹ אוֹ לִרְשׁוּתוֹ מֵאֲשֶׁר תַּשִּׂיג יָדוֹ--לֹא יַאֲכִיל מִמֶּנּוּ כְּלוּם, לֹא לְאִשְׁתּוֹ וְלֹא לְבָנָיו, וְלֹא יַלְבִּישׁ אוֹתָן, וְלֹא יִטַּפַּל בָּהֶן וְלֹא יִתֵּן מַתָּנָה לָאָדָם בָּעוֹלָם; אֵלָא יוֹצִיא מִכָּל אֲשֶׁר תַּשִּׂיג יָדוֹ מְזוֹן שְׁלוֹשִׁים יוֹם שְׁלוֹשִׁים יוֹם וּכְסוּת שְׁנֵים עָשָׂר חֹדֶשׁ שְׁנֵים עָשָׂר חֹדֶשׁ, מָזוֹן הָרָאוּי לוֹ וּכְסוּת הָרְאוּיָה לוֹ--לֹא אֲכִילַת הַזּוֹלְלִים וְהַסּוֹבְאִין אוֹ בְּנֵי מְלָכִים וְלֹא מַלְבּוּשֵׁי הַפַּחוֹת וְהַסְּגָנִים, אֵלָא כְּדַרְכּוֹ.  וְכָל הַיָּתֵר עַל צָרְכּוֹ--יִתֵּן לְבַעַל חוֹבוֹ רִאשׁוֹן רִאשׁוֹן, עַד שֶׁיִּגְבֶּנּוּ כָּל חוֹבוֹ.</P>

<P><B>ב,ה</B>  וּמַחְרִימִין תְּחִלָּה עַל מִי שֶׁיָּדַע לִפְלוֹנִי נְכָסִים גְּלוּיִין אוֹ טְמוּנִין, וְלֹא יוֹדִיעַ לְבֵית דִּין.  גַּם אַחַר הַתַּקָּנָה הַזֹּאת, אֵין בַּעַל חוֹב יָכוֹל לְהִכָּנֵס לְתוֹךְ בֵּיתוֹ שֶׁלַּלּוֹוֶה, לֹא הוּא וְלֹא שְׁלִיחַ בֵּית דִּין:  שֶׁלֹּא תִקְּנוּ לַעְקֹר גּוּף הַתּוֹרָה.  אֵלָא הַלּוֹוֶה עַצְמוֹ יוֹצִיא כֵּלָיו, אוֹ יֹאמַר כָּךְ וְכָּךְ הוּא שֶׁיֵּשׁ לִי; מַנִּיחִין הָרָאוּי לוֹ, וְיוֹצִיא הַשְּׁאָר, וְיִשָּׁבַע בְּתַקָּנָה זוֹ.  וּכְזֶה דָּנִין יִשְׂרָאֵל, בְּכָל מְקוֹמוֹתָן.</P>

<P><B>ב,ו</B>  נִרְאָה לוֹ מָמוֹן אַחַר שֶׁנִּשְׁבַּע שְׁבוּעָה זוֹ, וְאָמַר שֶׁלַּאֲחֵרִים הוּא, אוֹ עֲסָק הוּא בְּיָדִי--אֵין שׁוֹמְעִין לוֹ, עַד שֶׁיָּבִיא רְאָיָה; וְכֵן הוֹרוּ רִבּוֹתַי.</P>

<P><B>ב,ז</B>  [ג] מִי שֶׁנִּשְׁבַּע שְׁבוּעָה זוֹ, שְׁאֵין לוֹ כְּלוּם וְכָל מַה שֶׁיַּרְוִיחַ יִתֵּן לְבַעֲלֵי חוֹבוֹ--אֵין כָּל אֶחָד וְאֶחָד מִבַּעֲלֵי חוֹבוֹת בָּא וּמַשְׁבִּיעוֹ, שֶׁשְּׁבוּעָה אַחַת כּוֹלֶלֶת כָּל בַּעֲלֵי הַחוֹבוֹת.  וְתַקָּנַת אַחֲרוֹנִים הִיא, וְאֵין מְדַקְדְּקִין בָּהּ לְהַחְמִיר אֵלָא לְהָקֶל.</P>

<P><B>ב,ח</B>  [ד] מִי שֶׁהֻחְזַק שְׁהוּא עָנִי וְכָשֵׁר וְהוֹלֵךְ בְּתֹם, וְהַדָּבָר גָּלוּי וְיָדוּעַ לַדַּיָּן וּלְרֹב הָעָם, וּבָא בַּעַל חוֹבוֹ לְהַשְׁבִּיעוֹ בְּתַקָּנָה זוֹ, וְהֻחְזַק הַתּוֹבֵעַ שְׁאֵינוּ מִסְתַּפֵּק בַּעֲנִיּוּת זֶה, אֵלָא רוֹצֶה לְצַעֲרוֹ בִּשְׁבוּעָה זוֹ וּלְהָצֵר לוֹ וּלְבַיְּשׁוֹ בָּרַבִּים כְּדֵי לְהִנָּקֵם מִמֶּנּוּ, אוֹ כְּדֵי שֶׁיֵּלֵךְ וְיִלְוֶה מִן הַגּוֹיִים בְּרִבִּית אוֹ יִקַּח נִכְסֵי אִשְׁתּוֹ וְיִתֵּן לְזֶה, עַד שֶׁיִּנָּצֵל מִשְּׁבוּעָה זוֹ--יֵרָאֶה לִי שֶׁאָסוּר לַדַּיָּן יְרֵא שָׁמַיִם לְהַשְׁבִּיעוֹ שְׁבוּעָה זוֹ; וְאִם הִשְׁבִּיעוֹ--בִּטַּל לֹא תַעֲשֶׂה שֶׁלַּתּוֹרָה, "לֹא-תִהְיֶה לוֹ, כְּנֹשֶׁה" (שמות כב,כד).</P>

<P><B>ב,ט</B>  וְלֹא עוֹד, אֵלָא רָאוּי לַדַּיָּן לִגְעֹר בַּתּוֹבֵעַ וּלְטָרְדוֹ, מִפְּנֵי שְׁהוּא עִוֵּר וְהוֹלֵךְ בִּשְׁרִירוּת לִבּוֹ:  שֶׁלֹּא תִקְּנוּ הַגְּאוֹנִים תַּקָּנָה זוֹ אֵלָא מִפְּנֵי הָרַמָּאִין; וַהֲרֵי נֶאֱמָר "עַד דְּרֹשׁ אָחִיךָ אֹתוֹ" (דברים כב,ב)--עַד שֶׁתִּדְרֹשׁ אֶת אָחִיךָ אִם רַמָּאי הוּא, אוֹ אֵינוּ רַמָּאי.  וּמֵאַחַר שֶׁהֻחְזַק זֶה שְׁהוּא עָנִי, וּשְׁאֵינוּ רַמָּאי--אָסוּר לְהַשְׁבִּיעוֹ.</P>

<P><B>ב,י</B>  וְכֵן אֲנִי אוֹמֵר, שֶׁמִּי שֶׁהֻחְזַק רַמָּאי וּדְרָכָיו מְקֻלְקָלִין בְּמַשָּׂאוֹ וּמַתָּנוֹ, וַהֲרֵי הוּא אָמוּד שֶׁיֵּשׁ לוֹ מָמוֹן, וְטָעַן שְׁאֵין לוֹ כְּלוּם וַהֲרֵי הוּא רָץ לְהִשָּׁבַע בְּתַקָּנָה זוֹ--שְׁאֵין רָאוּי לְהַשְׁבִּיעוֹ; אֵלָא אִם יֵשׁ כּוֹחַ בַּדַּיָּן לַעֲשׂוֹתוֹ, עַד שֶׁיִּפָּרַע בַּעַל חוֹבוֹ, אוֹ לְנַדּוֹתוֹ עַד שֶׁיִּתֵּן--יַעֲשֶׂה, מֵאַחַר שְׁהוּא אָמוּד:  שֶׁפְּרִיעַת בַּעַל חוֹב מִצְוָה.</P>

<P><B>ב,יא</B>  כְּלָלוֹ שֶׁלַּדָּבָר:  כָּל שֶׁיַּעֲשֶׂה הַדַּיָּן מִדְּבָרִים אֵלּוּ, וְכַוָּנָתוֹ לִרְדֹּף הַצֶּדֶק בִּלְבָד שֶׁנִּצְטַוִּינוּ לְרָדְפוֹ וְלֹא לַעֲבֹר הַדִּין עַל אֶחָד מִבַּעֲלֵי דִּינִין--הֲרֵי זֶה מֻרְשֶׁה לַעֲשׂוֹת וּמְקַבֵּל שָׂכָר:  וְהוּא, שֶׁיִּהְיוּ מַעֲשָׂיו לְשֵׁם שָׁמַיִם.</P>

<P><B>ב,יב</B>  [ה] מִי שֶׁנִּתְחַיַּב בִּשְׁבוּעָה זוֹ, מִפְּנֵי שְׁטָר חוֹב שֶׁעָלָיו, וְהוֹדָה לַאֲחֵרִים בְּחוֹבוֹת אֲחֵרִים, וְהִשִּׂיגָה יָדוֹ יָתֵר עַל הָרָאוּי לוֹ--לֹא יִטֹּל הַיָּתֵר אֵלָא בַּעֲלֵי הַשְּׁטָרוֹת בִּלְבָד, שֶׁמֶּא קְנוּנְיָה עָשָׂה בְּהוֹדָאָתוֹ עַל נְכָסָיו שֶׁלְּזֶה.</P>

<P><B>ב,יג</B>  [ו] רְאוּבֵן שֶׁהָיָה חַיָּב לְשִׁמְעוֹן מֵאָה, וְלֵוִי חַיָּב לִרְאוּבֵן מֵאָה--מוֹצִיאִין מִלֵּוִי, וְנוֹתְנִין לְשִׁמְעוֹן.  לְפִיכָּךְ אִם אֵין לִרְאוּבֵן נְכָסִים, וְהָיָה לוֹ שְׁטָר חוֹב עַל לֵוִי, וְאָמַר לֵוִי שְׁטָר אֲמָנָה הוּא פָּרוּעַ הוּא, וְהוֹדָה לוֹ רְאוּבֵן--אֵין מַשְׁגִּיחִין עַל הוֹדָאָתוֹ, שֶׁמֶּא קְנוּנְיָה הֶם עוֹשִׂין לְאַבַּד זְכוּתוֹ שֶׁלְּשִׁמְעוֹן; אֵלָא יִשָּׁבַע שִׁמְעוֹן, וְיִטֹּל מִלֵּוִי, כְּדִין כָּל טוֹרֵף, שְׁאֵינוּ נִפְרַע אֵלָא בִּשְׁבוּעָה.</P>

<P><B>ב,יד</B>  וְכֵן כָּל מִי שֶׁיֵּשׁ עָלָיו שְׁטָר חוֹב, וְהוֹדָה לְאַחֵר מֵעַצְמוֹ בְּחוֹב אַחֵר--אִם אֵין לוֹ נְכָסִים כְּדֵי שֶׁיִּגְבּוּ שְׁנֵיהֶם, גּוֹבֶה בַּעַל הַשְּׁטָר בִּלְבָד:  שֶׁלֹּא יַעֲשׂוּ קְנוּנְיָה עַל שְׁטָרוֹ שֶׁלְּזֶה.</P>

<P><B>ב,טו</B>  [ז] אָסוּר לָאָדָם לְהַלְווֹת מָעוֹתָיו בְּלֹא עֵדִים, וְאַפִלּוּ לְתַלְמִיד חֲכָמִים, אֵלָא אִם כֵּן הִלְוָהוּ עַל הַמַּשְׁכּוֹן; וְהַמַּלְוֶה בַּשְּׁטָר, מְשֻׁבָּח יָתֵר.  וְכָל הַמַּלְוֶה בְּלֹא עֵדִים--עוֹבֵר מִשּׁוֹם "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד), וְגוֹרֵם קְלָלָה לְעַצְמוֹ.</P>

<P><B>ב,טז</B>  [ח] הָרָב שֶׁלָּוָה מֵעַבְדּוֹ, וְאַחַר כָּךְ שִׁחְרְרוֹ, אוֹ לָוָה מֵאִשְׁתּוֹ, וְאַחַר כָּךְ גֵּרְשָׁהּ--אֵין לָהֶן עָלָיו כְּלוּם:  שֶׁכָּל מַה שֶׁקָּנָה עֶבֶד, קָנָה רִבּוֹ; וְכָל הַמָּעוֹת שֶׁבְּיַד הָאִשָּׁה, בְּחֶזְקַת בַּעְלָהּ--אֵלָא אִם כֵּן הֵבִיאָה רְאָיָה, שְׁהֶן מִנְּדוּנְיָתָהּ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ג</H2>

<P><B>ג,א</B>  אַלְמָנָה--בֵּין שְׁהִיא עֲנִיָּה בֵּין שְׁהִיא עֲשִׁירָה, אֵין מְמַשְׁכְּנִין אוֹתָהּ, לֹא בְּשָׁעַת הַלְוָאָה וְלֹא שֶׁלֹּא בְּשָׁעַת הַלְוָאָה, וְלֹא עַל פִּי בֵּית דִּין:  שֶׁנֶּאֱמָר "וְלֹא תַחֲבֹל, בֶּגֶד אַלְמָנָה" (דברים כד,יז).  וְאִם חָבַל, מַחְזִירִין מִמֶּנּוּ בְּעַל כָּרְחוֹ.  וְאִם תּוֹדֶה לוֹ, תְּשַׁלַּם; וְאִם תִּכְפֹּר, תִּשָּׁבַע.  אָבַד הַמַּשְׁכּוֹן, אוֹ נִשְׂרַף, קֹדֶם שֶׁיַּחְזִיר--לוֹקֶה.</P>

<P><B>ג,ב</B>  וְכֵן הַמַּלְוֶה אֶת חֲבֵרוֹ--בֵּין שֶׁהִלְוָהוּ עַל הַמַּשְׁכּוֹן בֵּין שֶׁמִּשְׁכְּנוֹ אַחַר הַלְוָאָה, בְּיָדוֹ אוֹ עַל פִּי בֵּית דִּין--לֹא יַחְבֹּל כֵּלִים שֶׁעוֹשִׂין בָּהֶם אֹכֶל נֶפֶשׁ, כְּגוֹן הָרֵחַיִם, וְהָעֲרֵבוֹת שֶׁלְּעֵץ, וְהַיּוּרוֹת שֶׁמְּבַשְּׁלִין בָּהֶם, וְסַכִּין שֶׁלִּשְׁחִיטָה, וְכַיּוֹצֶא בָּהֶן:  שֶׁנֶּאֱמָר "כִּי-נֶפֶשׁ, הוּא חֹבֵל" (דברים כד,ו).  וְאִם חָבַל, מַחְזִיר בְּעַל כָּרְחוֹ; וְאִם אָבַד הַמַּשְׁכּוֹן, אוֹ נִשְׂרַף, קֹדֶם שֶׁיַּחְזִיר--לוֹקֶה.</P>

<P><B>ג,ג</B>  חָבַל כֵּלִים הַרְבֵּה שֶׁלְּאֹכֶל נֶפֶשׁ, כְּגוֹן שֶׁחָבַל עֲרֵבָה וְיוּרָה וְסַכִּין--חַיָּב עַל כָּל כְּלִי וּכְלִי בִּפְנֵי עַצְמוֹ; אַפִלּוּ שְׁנֵי כֵּלִים שְׁהֶן עוֹשִׂין מְלָאכָה אַחַת--חַיָּב עֲלֵיהֶן מִשּׁוֹם שְׁנֵי כֵּלִים, וְלוֹקֶה שְׁתַּיִם עַל שְׁנֵיהֶם:  שֶׁנֶּאֱמָר "לֹא-יַחֲבֹל רֵחַיִם, וָרָכֶב" (דברים כד,ו)--לְחַיַּב עַל הָרֶכֶב בִּפְנֵי עַצְמוֹ, וְעַל הָרֵחַיִם בִּפְנֵי עַצְמוֹ.  כְּשֵׁם שֶׁהָרֶכֶב וְהָרֵחַיִם מְיֻחָדִין, שְׁנֵי כֵּלִים וּמְשַׁמְּשִׁין מְלָאכָה אַחַת, וְחַיָּב עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ--כָּךְ כָּל שְׁנֵי כֵּלִים, אַף עַל פִּי שֶׁמְּשַׁמְּשִׁין מְלָאכָה אַחַת, חַיָּב עַל זֶה בִּפְנֵי עַצְמוֹ, וְעַל זֶה בִּפְנֵי עַצְמוֹ.  וְכֵן אִם חָבַל צֶמֶד בָּקָר הַחוֹרֵשׁ, לוֹקֶה שְׁתַּיִם.</P>

<P><B>ג,ד</B>  הַמַּלְוֶה אֶת חֲבֵרוֹ, אֶחָד עָנִי וְאֶחָד עָשִׁיר--לֹא יְמַשְׁכְּנֶנּוּ אֵלָא בְּבֵית דִּין.  וְאַפִלּוּ שְׁלוּחַ בֵּית דִּין שֶׁבָּא לְמַשְׁכַּן--לֹא יִכָּנֵס לְבֵיתוֹ וִימַשְׁכְּנֶנּוּ, אֵלָא עוֹמֵד בַּחוּץ, וְהַלּוֹוֶה נִכְנָס לְבֵיתוֹ, וּמוֹצִיא לוֹ הַמַּשְׁכּוֹן:  שֶׁנֶּאֱמָר "בַּחוּץ, תַּעֲמֹד" (דברים כד,יא).</P>

<P><B>ג,ה</B>  אִם כֵּן, מַה בֵּין בַּעַל חוֹב לִשְׁלוּחַ בֵּית דִּין:  שֶׁשְּׁלוּחַ בֵּית דִּין--יֵשׁ לוֹ לִקַּח הַמַּשְׁכּוֹן מִיַּד הַלּוֹוֶה בִּזְרוֹעַ, וְנוֹתְנוֹ לַמַּלְוֶה; וּבַעַל חוֹב--אֵין לוֹ לִקַּח הַמַּשְׁכּוֹן, עַד שֶׁיִּתֵּן לוֹ הַלּוֹוֶה מִדַּעְתּוֹ.</P>

<P><B>ג,ו</B>  עָבַר בַּעַל חוֹב, וְנִכְנַס לְבֵית הַלּוֹוֶה וּמִשְׁכְּנוֹ, אוֹ שֶׁחָטַף הַמַּשְׁכּוֹן מִיָּדוֹ בִּזְרוֹעַ--אֵינוּ לוֹקֶה, שֶׁהֲרֵי נִתַּק לַעֲשֵׂה:  שֶׁנֶּאֱמָר "הָשֵׁב תָּשִׁיב לוֹ אֶת-הַעֲבוֹט" (דברים כד,יג).  וְאִם לֹא קִיַּם עֲשֵׂה שֶׁבָּהּ, כְּגוֹן שֶׁאָבַד הַמַּשְׁכּוֹן אוֹ נִשְׂרַף--לוֹקֶה.  וּמְחַשֵּׁב דְּמֵי הַמַּשְׁכּוֹן לִבְעָלָיו, וְתוֹבֵעַ הַשְּׁאָר בַּדִּין.</P>

<P><B>ג,ז</B>  [ה] אֶחָד הַמְּמַשְׁכֵּן אֶת חֲבֵרוֹ בְּבֵית דִּין, אוֹ שֶׁמִּשְׁכְּנוֹ בְּיָדוֹ בִּזְרוֹעַ, אוֹ מִדַּעַת הַלּוֹוֶה--אִם אִישׁ עָנִי הוּא, וּמִשְׁכְּנוֹ דָּבָר שְׁהוּא צָרִיךְ לוֹ--הֲרֵי זֶה מְצֻוֶּה לְהַחְזִיר לוֹ הָעֲבוֹט בְּעֵת שְׁהוּא צָרִיךְ לוֹ, מַחְזִיר לוֹ אֶת הַכַּר בַּלַּיְלָה כְּדֵי לִישַׁן עָלָיו, וְאֶת הַמַּחְרֵשָׁה בַּיּוֹם כְּדֵי לַעֲשׂוֹת בָּהּ מְלַאכְתּוֹ:  שֶׁנֶּאֱמָר "הָשֵׁב תָּשִׁיב לוֹ אֶת-הַעֲבוֹט" (דברים כד,יג).</P>

<P><B>ג,ח</B>  עָבַר וְלֹא הֵשִׁיב לוֹ כְּלִי הַיּוֹם בַּיּוֹם, וּכְלִי הַלַּיְלָה בַּלַּיְלָה--עוֹבֵר בְּלֹא תַעֲשֶׂה:  שֶׁנֶּאֱמָר "לֹא תִשְׁכַּב, בַּעֲבֹטוֹ" (דברים כד,יב)--לֹא תִשְׁכַּב וַעֲבוֹטוֹ אֶצְלָךְ, זוֹ כְּסוּת לַיְלָה; וּבַכֵּלִים שְׁהוּא עוֹשֶׂה בָּהֶן מְלַאכְתּוֹ בַּיּוֹם, אוֹ לוֹבְשָׁן--הוּא אוֹמֵר "עַד-בֹּא הַשֶּׁמֶשׁ, תְּשִׁיבֶנּוּ לוֹ" (שמות כב,כה), מְלַמֵּד שֶׁמַּחְזִירוֹ כָּל הַיּוֹם.</P>

<P><B>ג,ט</B>  אִם כֵּן הוּא שֶׁמַּחְזִיר לוֹ הַמַּשְׁכּוֹן בְּעֵת שְׁהוּא צָרִיךְ לוֹ, וְלוֹקֵחַ אוֹתוֹ בְּעֵת שְׁאֵינוּ צָרִיךְ לוֹ--מַה יוֹעִיל הַמַּשְׁכּוֹן:  כְּדֵי שֶׁלֹּא יִשָּׁמֵט הַחוֹב בַּשְּׁבִיעִית; וְלֹא יֵעָשֶׂה מִטַּלְטְלִין אֵצֶל בָּנָיו, אֵלָא יִפָּרַע מִן הַמַּשְׁכּוֹן אַחַר שֶׁמֵּת הַלּוֹוֶה.</P>

<P><B>ג,י</B>  הַא לָמַדְתָּ, שֶׁהַמְּמַשְׁכֵּן אֶת הֶעָנִי דָּבָר שְׁהוּא צָרִיךְ לוֹ, וְלֹא הִחְזִירוֹ לוֹ בִּזְמַנּוֹ--עוֹבֵר מִשּׁוֹם שְׁלוֹשָׁה שֵׁמוֹת:  מִשּׁוֹם "לֹא-תָבֹא אֶל-בֵּיתוֹ" (דברים כד,י), וּמִשּׁוֹם "הָשֵׁב תָּשִׁיב לוֹ אֶת-הַעֲבוֹט" (דברים כד,יג), וּמִשּׁוֹם "לֹא תִשְׁכַּב, בַּעֲבֹטוֹ" (דברים כד,יב).</P>

<P><B>ג,יא</B>  בַּמֶּה דְּבָרִים אֲמוּרִים, שֶׁמִּשְׁכְּנוֹ שֶׁלֹּא בְּשָׁעַת הַלְוָאָתוֹ.  אֲבָל אִם מִשְׁכְּנוֹ בְּשָׁעַת הַלְוָאָתוֹ--אֵינוּ חַיָּב לְהַחְזִיר לוֹ כְּלָל, וְאֵינוּ עוֹבֵר בְּשֵׁם מִן הַשֵּׁמוֹת הָאֵלּוּ.</P>

<P><B>ג,יב</B>  [ו] שְׁלוּחַ בֵּית דִּין שֶׁבָּא לְמַשְׁכַּן--לֹא יְמַשְׁכַּן דְּבָרִים שְׁאֵי אִפְשָׁר לָאָדָם לִתֵּן אוֹתָם מַשְׁכּוֹן, כְּגוֹן בֶּגֶד שֶׁעָלָיו, וּכְלִי שֶׁאוֹכֵל בּוֹ, וְכַיּוֹצֶא בְּאֵלּוּ; וּמַנִּיחַ מִטָּה וּמַצָּע לֶעָשִׁיר, וּמִטָּה וּמַפָּץ לֶעָנִי.  וְכָל הַנִּמְצָא בְּיָדוֹ חוּץ מֵאֵלּוּ, יֵשׁ לוֹ לְמַשְׁכְּנוֹ; וְיַחְזִיר לוֹ כְּלִי הַיּוֹם בַּיּוֹם, וּכְלִי הַלַּיְלָה בַּלַּיְלָה.  הָיוּ לְפָנָיו שְׁנֵי כֵּלִים--נוֹטֵל אֶחָד, וּמַחְזִיר אֶחָד.</P>

<P><B>ג,יג</B>  עַד מָתַי הוּא חַיָּב לְהַחְזִיר וְלִקַּח, עַד לְעוֹלָם.  וְאִם הָיָה הַמַּשְׁכּוֹן מִדְּבָרִים שְׁאֵינוּ צָרִיךְ לָהֶם, וְאֵין מַנִּיחִין אוֹתָן לַלּוֹוֶה--הֲרֵי זֶה מַנִּיחָן אֶצְלוֹ, עַד שְׁלוֹשִׁים יוֹם; וּמִשְּׁלוֹשִׁים יוֹם וּלְהַלָּן, מוֹכֵר הַמַּשְׁכּוֹן בְּבֵית דִּין.  מֵת הַלּוֹוֶה, אֵינוּ מַחְזִיר לְבָנָיו; מֵת הַלּוֹוֶה אַחַר שֶׁהוּשַׁב לוֹ הַמַּשְׁכּוֹן--שׁוֹמְטוֹ הַמַּלְוֶה מֵעַל בָּנָיו, וְאֵינוּ מַחְזִיר.</P>

<P><B>ג,יד</B>  [ז] הָעַרָּב--מֻתָּר לְמַשְׁכֵּנוֹ בִּזְרוֹעַ, וּלְהִכָּנֵס לְבֵיתוֹ, וְלִטֹּל הַמַּשְׁכּוֹן:  שֶׁנֶּאֱמָר "לְקַח-בִּגְדוֹ, כִּי-עָרַב זָר" (משלי כ,טז).  וְכֵן מִי שֶׁיֵּשׁ לוֹ שָׂכָר אֵצֶל חֲבֵרוֹ--בֵּין שְׂכַר מְלַאכְתּוֹ, בֵּין שְׂכַר בְּהֶמְתּוֹ וְכֵלָיו, בֵּין שְׂכַר בֵּיתוֹ--הֲרֵי זֶה מֻתָּר לְמַשְׁכֵּנוֹ, שֶׁלֹּא עַל פִּי בֵּית דִּין, וְנִכְנָס לְבֵיתוֹ, וְנוֹטֵל הַמַּשְׁכּוֹן בִּשְׂכָרוֹ.  וְאִם זָקַף הַשָּׂכָר עָלָיו בְּמַלְוָה--אָסוּר, שֶׁנֶּאֱמָר "כִּי-תַשֶּׁה בְרֵעֲךָ, מַשַּׁאת מְאוּמָה . . ." (דברים כד,י).</P>

<P><B>ג,טו</B>  [ח] מִי שֶׁהָיָה בְּיָדוֹ מַשְׁכּוֹנוֹ שֶׁלֶּעָנִי--אִם הָיָה שְׂכָרוֹ יָתֵר עַל פְּחָתוֹ, כְּגוֹן קֻרְדֹּם וּמַסָּר גָּדוֹל וְכַיּוֹצֶא בָּהֶן--הֲרֵי זֶה מֻתָּר לְהַשְׂכִּירוֹ, וּמְנַכֶּה שְׂכָרוֹ מֵחוֹבוֹ תָּמִיד, מִפְּנֵי שֶׁזֶּה כְּמֵשִׁיב אֲבֵדָה, וְאֵינוּ צָרִיךְ רְשׁוּת בְּעָלִים.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ד</H2>

<P><B>ד,א</B>  נֶשֶׁךְ וְתַרְבִּית אֶחָד הוּא--שֶׁנֶּאֱמָר "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ; וּבְמַרְבִּית, לֹא-תִתֵּן אָכְלֶךָ" (ויקרא כה,לז), וּלְהַלָּן הוּא אוֹמֵר "נֶשֶׁךְ כֶּסֶף נֶשֶׁךְ אֹכֶל:  נֶשֶׁךְ, כָּל-דָּבָר אֲשֶׁר יִשָּׁךְ" (דברים כג,כ).  וְלָמָּה נִקְרָא שְׁמוֹ נֶשֶׁךְ--מִפְּנֵי שְׁהוּא כְּנוֹשֵׁךְ, שֶׁמְּצַעֵר חֲבֵרוֹ וְאוֹכֵל בְּשָׂרוֹ.  וְלָמָּה חֲלָקָן הַכָּתוּב, לַעֲבֹר עָלָיו בִּשְׁנֵי לָאוִין.</P>

<P><B>ד,ב</B>  כְּדֶרֶךְ שֶׁאָסוּר לַנּוֹתֵן לְהַלְווֹת בְּרִבִּית, כָּךְ אָסוּר לַלּוֹקֵחַ לִלְווֹת בְּרִבִּית:  שֶׁנֶּאֱמָר "לֹא-תַשִּׁיךְ לְאָחִיךָ" (דברים כג,כ)--מִפִּי הַשְּׁמוּעָה לָמְדוּ שֶׁזּוֹ אַזְהָרָה לַלּוֹוֶה, כְּלוֹמַר לֹא תִנָּשֵׁךְ לְאָחִיךָ.</P>

<P><B>ד,ג</B>  וְכֵן אָסוּר לְהִתְעַסַּק בֵּין לוֹוֶה וּמַלְוֶה בְּרִבִּית.  וְכָל מִי שֶׁהָיָה עַרָּב, אוֹ סוֹפֵר, אוֹ עֵד בֵּינֵיהֶן--הֲרֵי זֶה עוֹבֵר בְּלֹא תַעֲשֶׂה:  שֶׁנֶּאֱמָר "לֹא-תְשִׂימוּן עָלָיו, נֶשֶׁךְ" (שמות כב,כד), זוֹ אַזְהָרָה אַף לָעֵדִים וְלָעַרָּב וְלַסּוֹפֵר.</P>

<P><B>ד,ד</B>  הַא לָמַדְתָּ, שֶׁהַמַּלְוֶה בְּרִבִּית עוֹבֵר עַל שִׁשָּׁה לָאוִין--"לֹא-תִהְיֶה לוֹ, כְּנֹשֶׁה" (שמות כב,כד), "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ" (ויקרא כה,לז), "וּבְמַרְבִּית, לֹא-תִתֵּן אָכְלֶךָ" (שם), "אַל-תִּקַּח מֵאִתּוֹ נֶשֶׁךְ וְתַרְבִּית" (ויקרא כה,לו), "לֹא-תְשִׂימוּן עָלָיו, נֶשֶׁךְ" (שמות כב,כד), "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).  וְהַלּוֹוֶה עוֹבֵר בִּשְׁנַיִם--"לֹא-תַשִּׁיךְ לְאָחִיךָ" (דברים כג,כ), "וְלִפְנֵי עִוֵּר, לֹא תִתֵּן מִכְשֹׁל".</P>

<P><B>ד,ה</B>  עַרָּב, וְעֵדִים, וְכַיּוֹצֶא בָּהֶן--אֵין עוֹבְרִין אֵלָא מִשּׁוֹם "לֹא-תְשִׂימוּן עָלָיו, נֶשֶׁךְ" (שמות כב,כד).  וְכָל מִי שֶׁהָיָה סִרְסוּר בֵּין שְׁנֵיהֶם, אוֹ שֶׁסִּיַּע אֶחָד מֵהֶן, אוֹ הוֹרָהוּ--עוֹבֵר מִשּׁוֹם "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</P>

<P><B>ד,ו</B>  [ג] אַף עַל פִּי שֶׁהַמַּלְוֶה וְהַלּוֹוֶה עוֹבְרִין עַל כָּל אֵלּוּ הַלָּאוִין, אֵינָן לוֹקִין, מִפְּנֵי שֶׁנִּתַּן לְהִשָּׁבוֹן:  שֶׁכָּל הַמַּלְוֶה בְּרִבִּית--אִם הָיְתָה רִבִּית קְצוּצָה, שְׁהִיא אֲסוּרָה מִן הַתּוֹרָה--הֲרֵי זוֹ יוֹצְאָה בַּדַּיָּנִין, וּמוֹצִיאִין אוֹתָהּ מִן הַמַּלְוֶה, וּמַחְזִירִין לַלּוֹוֶה; וְאִם מֵת הַמַּלְוֶה, אֵין מוֹצִיאִין מִיַּד הַבָּנִים.</P>

<P><B>ד,ז</B>  [ד] הִנִּיחַ לָהֶם אֲבִיהֶם מָעוֹת שֶׁלְּרִבִּית--אַף עַל פִּי שְׁהֶן יוֹדְעִין שְׁהֶן שֶׁלְּרִבִּית, אֵינָן חַיָּבִים לְהַחְזִיר.  הִנִּיחַ לָהֶם פָּרָה וּטְלִית שֶׁלְּרִבִּית, וְכָל דָּבָר הַמְּסֻיָּם--חַיָּבִים לְהַחְזִיר, מִפְּנֵי כְּבוֹד אֲבִיהֶן.  בַּמֶּה דְּבָרִים אֲמוּרִים, בְּשֶׁעָשָׂה תְּשׁוּבָה וְלֹא הִסְפִּיק לְהַחְזִיר עַד שֶׁמֵּת.  אֲבָל אִם לֹא עָשָׂה תְּשׁוּבָה, אֵין חוֹשְׁשִׁין לִכְבוֹדוֹ; וְאַפִלּוּ דָּבָר הַמְּסֻיָּם, אֵין מַחְזִירִין.</P>

<P><B>ד,ח</B>  [ה] הַגַּזְלָנִין וּמַלְוֵי בְּרִבִּית שֶׁהִחְזִירוּ--אֵין מְקַבְּלִין מֵהֶן, כְּדֵי לִפְתֹּחַ לָהֶן דֶּרֶךְ לַתְּשׁוּבָה; וְכָל הַמְּקַבֵּל מֵהֶן, אֵין רוּחַ חֲכָמִים נוֹחָה הִמֶּנּוּ.  וְאִם הָיְתָה הַגְּזֵלָה קַיֶּמֶת, וְהָרִבִּית דָּבָר מְסֻיָּם, וַהֲרֵי הוּא בְּעַצְמוֹ--מְקַבְּלִין מֵהֶן.</P>

<P><B>ד,ט</B>  [ו] שְׁטָר שֶׁכָּתוּב בּוֹ רִבִּית, בֵּין קְצוּצָה בֵּין שֶׁלְּדִבְרֵיהֶם--גּוֹבֶה אֶת הַקֶּרֶן, וְאֵינוּ גּוֹבֶה אֶת הָרִבִּית.  קָדַם וְגָבָה הַכֹּל, מוֹצִיאִין מִמֶּנּוּ הָרִבִּית הַקְּצוּצָה; אֲבָל אֲבַק רִבִּית, שְׁהוּא מִדִּבְרֵיהֶם--אֵינוּ גּוֹבֶה מִן הַלּוֹוֶה לַמַּלְוֶה, וְאֵין מַחְזִירִין אוֹתוֹ מִן הַמַּלְוֶה לַלּוֹוֶה.</P>

<P><B>ד,י</B>  [ז] כָּל הַכּוֹתֵב שְׁטָר רִבִּית, הֲרֵי זֶה כְּכוֹתֵב וּמֵעִיד עָלָיו עֵדִים שֶׁכָּפַר בַּה' אֱלֹהֵי יִשְׂרָאֵל.  וְכֵן כָּל הַלּוֹוֶה וּמַלְוֶה בְּרִבִּית בֵּינָן לְבֵין עַצְמָן--שְׁנֵיהֶן כְּכוֹפְרִים בַּה' אֱלֹהֵי יִשְׂרָאֵל, וְכָפְרוּ בִּיצִיאַת מִצְרַיִם שֶׁנֶּאֱמָר "אֶת-כַּסְפְּךָ--לֹא-תִתֵּן לוֹ, בְּנֶשֶׁךְ . . . אֲנִי, ה' אֱלֹהֵיכֶם, אֲשֶׁר-הוֹצֵאתִי אֶתְכֶם, מֵאֶרֶץ מִצְרָיִם" (ויקרא כה,לז-לח).</P>

<P><B>ד,יא</B>  [ח] אָסוּר לָאָדָם לְהַלְווֹת בָּנָיו וּבְנֵי בֵּיתוֹ בְּרִבִּית--אַף עַל פִּי שְׁאֵינוּ מַקְפִּיד, וּמַתָּנָה הוּא שֶׁנּוֹתֵן לָהֶן--הֲרֵי זֶה אָסוּר, שֶׁמֶּא יַרְגִּילֵם בְּדָבָר זֶה.</P>

<P><B>ד,יב</B>  [ט] תַּלְמִידֵי חֲכָמִים שֶׁהִלְווּ זֶה אֶת זֶה, וְנָתַן לוֹ יָתֵר עַל מַה שֶׁלָּוָה מִמֶּנּוּ--הֲרֵי זֶה מֻתָּר, שֶׁהַדָּבָר יָדוּעַ שֶׁלֹּא נָתַן לוֹ אֵלָא מַתָּנָה:  שֶׁהֲרֵי הֶן יוֹדְעִין חֹמֶר אִסּוּר הָרִבִּית.</P>

<P><B>ד,יג</B>  [י] הַמַּלְוֶה אֶת חֲבֵרוֹ, וּמָצָא הַלּוֹוֶה יָתֵר, אוֹ שֶׁהִחְזִיר לוֹ חוֹבוֹ, וּמָצָא יָתֵר--אִם בִּכְדֵי שֶׁהַדַּעַת נוֹטָה--חַיָּב לְהַחְזִיר; וְאִם לָאו--מַתָּנָה הוּא שֶׁנָּתַן לוֹ, אוֹ גְּזֵלָה הָיְתָה לוֹ בְּיָדוֹ וְהִבְלִיעַ לוֹ בְּחֶשְׁבּוֹן, אוֹ אַחֵר צִוָּה לוֹ לְהַבְלִיעַ לוֹ.</P>

<P><B>ד,יד</B>  בְּכַמָּה הַדַּעַת נוֹטָה--בְּאַחַת וּבִשְׁתַּיִם אוֹ בַּחֲמִשָּׁה אוֹ בַּעֲשָׂרָה, שֶׁמֶּא חֲמִשָּׁה חֲמִשָּׁה מָנָה אוֹ עֲשָׂרָה עֲשָׂרָה.  וְכֵן אִם מָצָא יָתֵר מִנְיַן הַחֲמִישִׁיּוֹת אוֹ מִנְיַן הָעֲשָׂרוֹת--חַיָּב לְהַחְזִיר לוֹ, שֶׁמֶּא הָאֲחָדִים שֶׁהָיָה מוֹנֶה בָּהֶן הַחֲמִישִׁיּוֹת אוֹ הָעֲשָׂרוֹת נִתְעָרְבוּ עִם הַעֲשָׂרוֹת.</P>

<P><B>ד,טו</B>  [יא] הַמַּלְוֶה אֶת חֲבֵרוֹ עַל הַמַּטְבֵּעַ, וְכֵן הַכּוֹתֵב לְאִשְׁתּוֹ בִּכְתֻבָּתָהּ מַטְבֵּעַ יָדוּעַ, וּפֵרַשׁ מִשְׁקָלוֹ, וְהוֹסִיפוּ עַל מִשְׁקָלוֹ--אִם הוּזְלוּ הַפֵּרוֹת מֵחֲמַת הַתּוֹסֶפֶת--מְנַכֶּה לוֹ שֵׁעוּר הַתּוֹסֶפֶת, וְאַפִלּוּ הוֹסִיפוּ עָלָיו כָּל שְׁהוּא; וְאִם לֹא הוּזְלוּ מֵחֲמַת הַתּוֹסֶפֶת--אֵינוּ מְנַכֶּה לוֹ, אֵלָא נוֹתֵן לוֹ מִמַּטְבֵּעַ הַיּוֹצֶא בְּאוֹתָהּ שָׁעָה.</P>

<P><B>ד,טז</B>  בַּמֶּה דְּבָרִים אֲמוּרִים, בְּשֶׁהוֹסִיפוּ עָלָיו עַד חֲמִישִׁיתוֹ, כְּגוֹן שֶׁהָיָה מִשְׁקָלוֹ אַרְבָּעָה וְעָשׂוּהוּ חֲמִשָּׁה.  אֲבָל אִם הוֹסִיפוּ עָלָיו יָתֵר עַל חֲמִישִׁיתוֹ--מְנַכֶּה לוֹ כָּל הַתּוֹסֶפֶת, אַף עַל פִּי שֶׁלֹּא הוּזְלוּ הַפֵּרוֹת.  וְהוּא הַדִּין לַמַּלְוֶה עַל הַמַּטְבֵּעַ, וּפָחֲתוּ מִמֶּנּוּ.</P>

<P><B>ד,יז</B>  [יב] הַמַּלְוֶה אֶת חֲבֵרוֹ עַל הַמַּטְבֵּעַ, וְנִפְסַל--אִם יָכוֹל לְהוֹצִיאוֹ בִּמְדִינָה אַחֶרֶת, וְיֵשׁ לוֹ דֶּרֶךְ לְאוֹתָהּ מְדִינָה--נוֹתֵן לוֹ מִמַּטְבֵּעַ שֶׁהִלְוָהוּ, וְאוֹמֵר לוֹ לֵךְ וְהוֹצִיאוֹ בְּמָקוֹם פְּלוֹנִי; וְאִם אֵין לוֹ דֶּרֶךְ לְשָׁם, נוֹתֵן לוֹ מִמַּטְבֵּעַ הַיּוֹצֶא בְּאוֹתָהּ שָׁעָה.  וְכֵן בִּכְתֻבָּה.</P>

<P><B>ד,יח</B>  [יג] הוֹרוּ מִקְצַת הַגְּאוֹנִים, שֶׁהַלּוֹוֶה שֶׁמָּחַל לַמַּלְוֶה בְּרִבִּית שֶׁלָּקַח מִמֶּנּוּ, אוֹ שֶׁעֲתִיד לִקַּח--אַף עַל פִּי שֶׁקָּנוּ מִיָּדוֹ שֶׁמָּחַל אוֹ נָתַן מַתָּנָה, אֵינוּ מוֹעִיל כְּלוּם:  שֶׁכָּל רִבִּית שֶׁבָּעוֹלָם מְחִילָה הִיא; אֲבָל הַתּוֹרָה לֹא מָחֲלָה, וְאָסְרָה מְחִילָה זוֹ.  וּלְפִיכָּךְ אֵין הַמְּחִילָה מוֹעֶלֶת בְּרִבִּית, אַפִלּוּ בְּרִבִּית שֶׁלְּדִבְרֵיהֶם.</P>

<P><B>ד,יט</B>  יֵרָאֶה לִי, שְׁאֵין הוֹרָאָה זוֹ נְכוֹנָה; אֵלָא מֵאַחַר שֶׁאוֹמְרִים לַמַּלְוֶה, הַחְזֵר לוֹ, וְיָדַע הַלּוֹוֶה שֶׁדָּבָר אָסוּר עָשָׂה, וְשֶׁיֵּשׁ לוֹ לִטֹּל מִמֶּנּוּ--אִם רָצָה לִמְחֹל, מוֹחֵל כְּדֶרֶךְ שֶׁמּוֹחֵל הַגָּזֵל.  וּבַפֵּרוּשׁ אָמְרוּ חֲכָמִים שֶׁהַגַּזְלָנִין וּמַלְוֵי בְּרִבִּית שֶׁהִחְזִירוּ--אֵין מְקַבְּלִין מֵהֶן, מִכְּלָל שֶׁהַמְּחִילָה לָהֶם מוֹעֶלֶת.</P>

<P><B>ד,כ</B>  [יד] נִכְסֵי יְתוֹמִים--מֻתָּר לִתֵּן אוֹתָם לָאָדָם נֶאֱמָן שֶׁיֵּשׁ לוֹ נְכָסִים טוֹבִים רַבִּים, קָרוֹב לְשָׂכָר וְרָחוֹק לְהֶפְסֵד.  כֵּיצַד:  אוֹמְרִים לוֹ תִּהְיֶה נוֹשֵׂא וְנוֹתֵן בָּהֶן--אִם הָיָה שָׁם רֵוַח, תֵּן לָהֶם חֶלְקָן מִן הָרֵוַח, וְאִם יֵשׁ שָׁם הֶפְסֵד, אַתָּה תַּפְסִיד לְבַדָּךְ.  שֶׁזֶּה אֲבַק רִבִּית הוּא; וְכָל אֲבַק רִבִּית אֵינָהּ אֲסוּרָה אֵלָא מִדִּבְרֵיהֶם, וּבְנִכְסֵי יְתוֹמִים לֹא גָזְרוּ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ה</H2>

<P><B>ה,א</B>  הַגּוֹי וְגֵר תּוֹשָׁב, לוֹוִין מֵהֶן וּמַלְוִין אוֹתָן בְּרִבִּית:  שֶׁנֶּאֱמָר "לֹא-תַשִּׁיךְ לְאָחִיךָ" (דברים כג,כ)--"לְאָחִיךָ" אָסוּר, וְלִשְׁאָר הָעוֹלָם מֻתָּר.  וּמִצְוַת עֲשֵׂה לְהַשִּׁיךְ לַגּוֹי, שֶׁנֶּאֱמָר "לַנָּכְרִי תַשִּׁיךְ" (דברים כג,כא)--מִפִּי הַשְּׁמוּעָה לָמְדוּ, שֶׁזּוֹ מִצְוַת עֲשֵׂה; וְזֶה הוּא דִּין תּוֹרָה.</P>

<P><B>ה,ב</B>  אָסְרוּ חֲכָמִים שֶׁיִּהְיֶה יִשְׂרָאֵל מַלְוֶה אֶת הַגּוֹי בְּרִבִּית קְצוּצָה, אֵלָא בִּכְדֵי חַיָּיו.  גָּזְרוּ שֶׁמֶּא יִלְמֹד מִמַּעֲשָׂיו, בְּרֹב יְשִׁיבָתוֹ עִמּוֹ; לְפִיכָּךְ מֻתָּר לִלְווֹת מִן הַגּוֹי בְּרִבִּית, שֶׁהֲרֵי הוּא בּוֹרֵחַ מִלְּפָנָיו, וְאֵינוּ רָגִיל אֶצְלוֹ.  וְתַלְמִיד חֲכָמִים, שְׁאֵינוּ בָּא לִלְמֹד מִמַּעֲשָׂיו, מֻתָּר לְהַלְווֹת לַגּוֹי בְּרִבִּית, אַפִלּוּ לְהַרְוִיחַ.  וְכָל אֲבַק רִבִּית עִם הַגּוֹיִים, מֻתֶּרֶת לַכֹּל.</P>

<P><B>ה,ג</B>  יִשְׂרָאֵל שֶׁלָּוָה מָעוֹת מִן הַגּוֹי בְּרִבִּית, וּבִקַּשׁ לְהַחְזִירָם לוֹ--מְצָאוֹ יִשְׂרָאֵל אַחֵר, וְאָמַר לוֹ תְּנֵם לִי וַאֲנִי אַעֲלֶה לָךְ כְּדֶרֶךְ שֶׁאַתָּה מַעֲלֶה לַגּוֹי--הֲרֵי זוֹ רִבִּית קְצוּצָה, אַפִלּוּ הִעְמִידוֹ אֵצֶל הַגּוֹי:  עַד שֶׁיִּטֹּל הַגּוֹי מָעוֹתָיו, וְיַחְזֹר וְיִתְּנֵם בְּיַד יִשְׂרָאֵל הָאַחֵר.</P>

<P><B>ה,ד</B>  גּוֹי שֶׁלָּוָה מָעוֹת מִיִּשְׂרָאֵל בְּרִבִּית, וּבִקַּשׁ לְהַחְזִירָם לוֹ--מְצָאוֹ יִשְׂרָאֵל אַחֵר, וְאָמַר לוֹ תְּנֵם לִי וַאֲנִי אַעֲלֶה לָךְ כְּדֶרֶךְ שֶׁאַתָּה מַעֲלֶה לְיִשְׂרָאֵל--הֲרֵי זֶה מֻתָּר; וְאִם הִעְמִידוֹ אֵצֶל יִשְׂרָאֵל--אַף עַל פִּי שֶׁנָּתַן הַגּוֹי הַמָּעוֹת בְּיָדוֹ--הוֹאִיל וּמִדַּעַת יִשְׂרָאֵל נָתַן, הֲרֵי זוֹ רִבִּית קְצוּצָה.</P>

<P><B>ה,ה</B>  אָסוּר לְיִשְׂרָאֵל לִתְלוֹת מָעוֹתָיו בְּיַד גּוֹי, כְּדֵי לְהַלְווֹת אוֹתָן לְיִשְׂרָאֵל בְּרִבִּית.  וְגוֹי שֶׁהִלְוָה אֶת יִשְׂרָאֵל בְּרִבִּית, אָסוּר לְיִשְׂרָאֵל אַחֵר לִהְיוֹת לוֹ עַרָּב, שֶׁכֵּיוָן שֶׁדִּינֵיהֶם שֶׁתּוֹבֵעַ הָעַרָּב תְּחִלָּה, נִמְצָא הָעַרָּב תּוֹבֵעַ אֶת יִשְׂרָאֵל בְּרִבִּית שֶׁהָעַרָּב חַיָּב בָּהּ לַגּוֹי; לְפִיכָּךְ אִם קִבַּל עָלָיו הַגּוֹי שֶׁלֹּא יִתְבַּע אֶת הָעַרָּב תְּחִלָּה, הֲרֵי זֶה מֻתָּר.</P>

<P><B>ה,ו</B>  יִשְׂרָאֵל שֶׁלָּוָה מָעוֹת מִן הַגּוֹי בְּרִבִּית, וּזְקָפָן עָלָיו בְּמַלְוָה, וְנִתְגַּיַּר--אִם עַד שֶׁלֹּא נִתְגַּיַּר זְקָפָן עָלָיו בְּמַלְוָה--גּוֹבֶה אֶת הַקֶּרֶן, וְאֶת הָרִבִּית; וְאִם מִשֶּׁנִּתְגַּיַּר זְקָפָן--גּוֹבֶה אֶת הַקֶּרֶן, וְאֵינוּ גּוֹבֶה אֶת הָרִבִּית.</P>

<P><B>ה,ז</B>  אֲבָל גּוֹי שֶׁלָּוָה מִיִּשְׂרָאֵל בְּרִבִּית, וְזָקַף עָלָיו אֶת הָרִבִּית בְּמַלְוָה--אַף עַל פִּי שֶׁזְּקָפָן עָלָיו אַחַר שֶׁנִּתְגַּיַּר, גּוֹבֶה אֶת הַקֶּרֶן וְאֶת הָרִבִּית, שֶׁלֹּא יֹאמְרוּ בִּשְׁבִיל מָעוֹתָיו, נִתְגַּיַּר זֶה; וְגוֹבֶה הַיִּשְׂרְאֵלִי מִמֶּנּוּ אַחַר שֶׁנִּתְגַּיַּר, כָּל מְעוֹת הָרִבִּית שֶׁנִּתְחַיַּב בָּהֶן כְּשֶׁהָיָה גּוֹי.</P>

<P><B>ה,ח</B>  [ז] מִצְוָה לְהַקְדִּים הַלְוָאַת יִשְׂרָאֵל בְּחִנָּם, לְהַלְוָאַת גּוֹי בְּרִבִּית.  [ח] וְאָסוּר לָאָדָם שֶׁיִּתֵּן מָעוֹתָיו קָרוֹב לְשָׂכָר וְרָחוֹק לְהֶפְסֵד, שֶׁזֶּה אֲבַק רִבִּית הוּא; וְהָעוֹשֶׂה כֵּן רָשָׁע.  וְאִם נָתַן, חוֹלְקִין בַּשָּׂכָר וּבַהֶפְסֵד כְּדִין הָעֲסָק.  וְהַנּוֹתֵן מָעוֹתָיו קָרוֹב לְהֶפְסֵד וְרָחוֹק לְשָׂכָר, הֲרֵי זֶה חָסִיד.</P>

<P><B>ה,ט</B>  אֵין מוֹשִׁיבִין חֶנְוָנִי לְמַחֲצִית שָׂכָר, וְלֹא יִתֵּן לוֹ מָעוֹת לִקַּח בָּהֶן פֵּרוֹת לְמַחֲצִית שָׂכָר, וְלֹא בֵּיצִים לְהוֹשִׁיבָן תַּחַת הַתֻּרְנְגוֹלִין שֶׁלּוֹ לְמַחֲצִית שָׂכָר, וְלֹא שָׁמִין עֲגָלִים וּסְיָחִין לְפַטְּמָן לְמַחֲצִית שָׂכָר--אֵלָא אִם כֵּן נָתַן לוֹ שְׂכַר עֲמָלוֹ וּמְזוֹנוֹ, אוֹ יִהְיֶה רֵוַח הַמִּתְעַסֵּק יוֹתֵר עַל הֶפְסֵדוֹ, כְּמוֹ שֶׁבֵּאַרְנוּ בְּעִנְיַן הַשֻּׁתָּפוּת.</P>

<P><B>ה,י</B>  הַמִּשְׁתַּתֵּף עִם חֲבֵרוֹ בְּמָעוֹת, אוֹ בְּקַרְקָע, אוֹ הַנּוֹתֵן לוֹ עֲסָק--לֹא יְצָרַף הַשָּׂכָר עִם הַקֶּרֶן:  שֶׁמֶּא לֹא יִהְיֶה שָׁם שָׂכָר, וְנִמְצְאוּ בָּאִין לִידֵי רִבִּית.  וְכֵן לֹא יִתֵּן לוֹ מָעוֹת בְּתוֹרַת עֲסָק אוֹ שֻׁתָּפוּת, וְיִכְתֹּב אוֹתָן מַלְוָה:  שֶׁמֶּא יָמוּת; וְנִמְצָא הַשְּׁטָר בְּיַד הַיּוֹרֵשׁ, וְגוֹבֶה בּוֹ אֶת הָרִבִּית.</P>

<P><B>ה,יא</B>  אָסוּר לְהַקְדִּים אֶת הָרִבִּית, אוֹ לְאַחֵר אוֹתָהּ.  כֵּיצַד:  נָתַן עֵינָיו לִלְווֹת מִמֶּנּוּ, וְהָיָה מְשַׁלֵּחַ לוֹ סִבְלוֹנוֹת בִּשְׁבִיל שֶׁיַּלְוֵהוּ--זוֹ הִיא רִבִּית מֻקְדֶּמֶת; לָוָה מִמֶּנּוּ וְהִחְזִיר לוֹ מָעוֹתָיו, וְהָיָה מְשַׁלֵּחַ לוֹ סִבְלוֹנוֹת בִּשְׁבִיל מָעוֹתָיו שֶׁהָיוּ בְּטֵלִין אֶצְלוֹ--זוֹ הִיא רִבִּית מְאֻחֶרֶת.  וְאִם עָבַר וְעָשָׂה כֵּן, הֲרֵי זֶה אֲבַק רִבִּית.</P>

<P><B>ה,יב</B>  מִי שֶׁלָּוָה מֵחֲבֵרוֹ, וְלֹא הָיָה רָגִיל מִקֹּדֶם לְהַקְדִּים לוֹ שָׁלוֹם--אָסוּר לְהַקְדִּים לוֹ שָׁלוֹם; וְאֵין צָרִיךְ לוֹמַר שֶׁיְּקַלְּסוֹ בִּדְבָרִים, אוֹ יַשְׁכִּים לְפִתְחוֹ:  שֶׁנֶּאֱמָר "נֶשֶׁךְ, כָּל-דָּבָר" (דברים כג,כ), אַפִלּוּ דְּבָרִים אֲסוּרִים.  וְכֵן אָסוּר לוֹ לְלַמַּד אֶת הַמַּלְוֶה מִקְרָא אוֹ תַּלְמוּד, כָּל זְמָן שֶׁמָּעוֹתָיו בְּיָדוֹ, אִם לֹא הָיָה רָגִיל בְּזֶה מִקֹּדֶם:  שֶׁנֶּאֱמָר "נֶשֶׁךְ, כָּל-דָּבָר".</P>

<P><B>ה,יג</B>  הַמַּלְוֶה אֶת חֲבֵרוֹ--לֹא יֹאמַר לוֹ, דַּע אִם בָּא אִישׁ פְּלוֹנִי מִמָּקוֹם פְּלוֹנִי, כְּלוֹמַר שֶׁתְּכַבְּדוֹ וְתַאֲכִילוֹ וְתַשְׁקֵהוּ כָּרָאוּי; וְכֵן כָּל כַּיּוֹצֶא בְּזֶה.</P>

<P><B>ה,יד</B>  יֵשׁ דְּבָרִים שְׁהֶן כְּמוֹ רִבִּית, וּמֻתָּרִין.  כֵּיצַד:  לוֹקֵחַ אָדָם שְׁטָרוֹתָיו שֶׁלַּחֲבֵרוֹ וּמַלְוָתוֹ שֶׁלַּחֲבֵרוֹ בְּפָחוּת, וְאֵינוּ חוֹשֵׁשׁ; וּמֻתָּר לָאָדָם לִתֵּן לַחֲבֵרוֹ דֵּינָר, כְּדֵי שֶׁיַּלְוֶה לִפְלוֹנִי מֵאָה דֵּינָרִין:  שֶׁלֹּא אָסְרָה תּוֹרָה, אֵלָא רִבִּית הַבָּאָה מִן הַלּוֹוֶה לַמַּלְוֶה.  וְכֵן אוֹמֵר אָדָם לַחֲבֵרוֹ, הֵא לָךְ דֵּינָר זֶה וֶאֱמֹר לִפְלוֹנִי שֶׁיַּלְוֵנִי, שֶׁלֹּא נָתַן לוֹ אֵלָא שְׂכַר אֲמִירָה.</P>

<P><B>ה,טו</B>  יֵשׁ דְּבָרִים שְׁהֶן מֻתָּרִין; וְאָסוּר לַעֲשׂוֹתָן, מִפְּנֵי הַעְרָמַת רִבִּית.  כֵּיצַד:  אָמַר לוֹ הַלְוֵנִי מָנֶה, אָמַר לוֹ מָנֶה אֵין לִי, חִטִּים בְּמָנֶה יֵשׁ לִי, וְנָתַן לוֹ חִטִּים בְּמָנֶה, וְחָזַר וּלְקָחָן מִמֶּנּוּ בְּתִשְׁעִים--הֲרֵי זֶה מֻתָּר; אֲבָל אֲסָרוּהוּ, מִפְּנֵי הַעְרָמַת רִבִּית, שֶׁהֲרֵי נָתַן לוֹ תִּשְׁעִים, וְלוֹקֵחַ מֵאָה.  וְאִם עָבַר וְעָשָׂה כְּזֶה--הֲרֵי הוּא מוֹצִיא מִמֶּנּוּ מֵאָה בַּדִּין, שֶׁאַפִלּוּ אֲבַק רִבִּית אֵין כָּאן.</P>

<P><B>ה,טז</B>  וְכֵן מִי שֶׁהָיְתָה שְׂדֵה חֲבֵרוֹ מְמֻשְׁכֶּנֶת בְּיָדוֹ--לֹא יַחְזֹר וְיַשְׂכִּיר אוֹתָהּ לְבַעַל הַשָּׂדֶה, מִפְּנֵי הַעְרָמַת רִבִּית:  שֶׁהֲרֵי זֶה עוֹמֵד בְּשָׂדֵהוּ כְּשֶׁהָיָה; וְנוֹתֵן לְזֶה שָׂכָר בְּכָל חֹדֶשׁ, בִּשְׁבִיל מָעוֹתָיו שֶׁהִלְוָהוּ.</P>

<P><B>ה,יז</B>  [טז] אָסוּר לְהַשְׂכִּיר אֶת הַדֵּינָרִין, שְׁאֵין זֶה דּוֹמֶה לְמַשְׂכִּיר אֶת הַכְּלִי:  שֶׁהַכְּלִי חוֹזֵר בְּעַצְמוֹ; וְזֶה מוֹצִיא אֵלּוּ וּמֵבִיא דֵּינָרִין אֲחֵרוֹת, וְנִמְצָא זֶה אֲבַק רִבִּית.</P>

<P><B>ה,יח</B>  [יז] מֶלֶךְ שֶׁהָיוּ דִּינָיו, שֶׁכָּל מִי שֶׁיִּתֵּן הַמַּס הַקָּצוּב עַל כָּל אִישׁ וְאִישׁ, עַל יָדֵי זֶה שֶׁלֹּא נָתַן, יִשְׁתַּעְבַּד בּוֹ, וְנָתַן עַל יָדוֹ דֵּינָר--אַף עַל פִּי שֶׁמִּשְׁתַּעְבֵּד בּוֹ יָתֵר מִדֵּינָר, הֲרֵי זֶה מֻתָּר.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ו</H2>

<P><B>ו,א</B>  הַמַּלְוֶה אֶת חֲבֵרוֹ סֶלַע בַּחֲמִשָּׁה דֵּינָרִים, אוֹ סָאתַיִם חִטִּים בְּשָׁלוֹשׁ, אוֹ סֶלַע בְּסֶלַע וּסְאָה, אוֹ שָׁלוֹשׁ סְאִין בְּשָׁלוֹשׁ סְאִין וְדֵינָר--כְּלָלוֹ שֶׁלַּדָּבָר, כָּל הַלְוָאָה בְּתוֹסֶפֶת כָּל שְׁהוּא--הֲרֵי זוֹ רִבִּית שֶׁלַּתּוֹרָה, וְיוֹצְאָה בַּדַּיָּנִין.</P>

<P><B>ו,ב</B>  וְכֵן הַמַּלְוֶה אֶת חֲבֵרוֹ, וְהִתְנָה עִמּוֹ שֶׁיָּדוּר בַּחֲצֵרוֹ בְּחִנָּם עַד שֶׁיַּחְזִיר לוֹ הַלְוָאָתוֹ, אוֹ שֶׁשָּׂכַר מִמֶּנּוּ בְּפָחוּת וְקָצַב הַדָּבָר שֶׁפּוֹחֵת לוֹ מִן הַשָּׂכָר עַד שֶׁיַּחְזִיר לוֹ הַלְוָאָתוֹ, אוֹ שֶׁמִּשְׁכַּן בְּיָדוֹ מְקוֹם שֶׁפֵּרוֹתָיו מְצוּיִין בְּעֵת הַהַלְוָאָה, כְּגוֹן שֶׁמִּשְׁכַּן חֲצֵרוֹ עַל מְנָת שֶׁיָּדוּר בּוֹ בְּחִנָּם--הֲרֵי זוֹ רִבִּית שֶׁלַּתּוֹרָה, וְיוֹצְאָה בַּדַּיָּנִין.</P>

<P><B>ו,ג</B>  וְכֵן הַמּוֹכֵר שָׂדֶה אוֹ חָצֵר בְּאַסְמַכְתָּא--הוֹאִיל וְלֹא קָנָה הַגּוּף--הֲרֵי כָּל הַפֵּרוֹת שֶׁאָכַל רִבִּית, וּמַחְזִיר אוֹתָן.  וְהוּא הַדִּין לְכָל מִי שֶׁלֹּא קָנָה קִנְיָן גָּמוּר מִתְּחִלָּה, שְׁהוּא מַחְזִיר אֶת הַפֵּרוֹת, מִפְּנֵי שְׁאִם אָכַל אֶת הַפֵּרוֹת, הֲרֵי זוֹ רִבִּית שֶׁלַּתּוֹרָה.  וְכָל דָּבָר שְׁהוּא אָסוּר מִשּׁוֹם רִבִּית, חוּץ מֵאֵלּוּ--הֲרֵי הוּא אָסוּר מִדִּבְרֵיהֶם, גְּזֵרָה שֶׁמֶּא יָבוֹא לְרִבִּית שֶׁלַּתּוֹרָה; וְהוּא הַנִּקְרָא אֲבַק רִבִּית, וְאֵינוּ יוֹצֶא בַּדַּיָּנִין.</P>

<P><B>ו,ד</B>  [ב] הַמַּלְוֶה אֶת חֲבֵרוֹ--לֹא יִמְשֹׁךְ עַבְדּוֹ כְּדֵי שֶׁיַּעֲשֶׂה בּוֹ מְלָאכָה, אַף עַל פִּי שֶׁהָעֶבֶד יוֹשֵׁב וּבָטֵל.  וְלֹא יָדוּר בַּחֲצֵרוֹ בְּחִנָּם, אַף עַל פִּי שְׁאֵין הֶחָצֵר עֲשׂוּיָה לְשָׂכָר, וְאֵין דֶּרֶךְ בַּעַל הֶחָצֵר לְהַשְׂכִּיר.  וְאִם דָּר, צָרִיךְ לְהַעֲלוֹת לוֹ שָׂכָר; וְאִם לֹא הֶעֱלָה לוֹ--הֲרֵי זֶה אֲבַק רִבִּית, לְפִי שֶׁלֹּא הִתְנָה עִמּוֹ שֶׁיַּלְוֵהוּ וְיָדוּר בַּחֲצֵרוֹ.</P>

<P><B>ו,ה</B>  לְפִיכָּךְ אִם עֲדַיִן לֹא הִחְזִיר לוֹ חוֹבוֹ, וּבָא לְנַכּוֹת שְׂכַר הֶחָצֵר שֶׁדָּר בָּהּ מִן הַחוֹב--אִם הָיָה הַשָּׂכָר כְּנֶגֶד הַחוֹב--אֵינוּ מְנַכֶּה לוֹ הַכֹּל, אֵלָא כְּמוֹ שֶׁיִּרְאוּ הַדַּיָּנִים:  שְׁאִם תְּסַלַּק אוֹתוֹ בְּלֹא כְּלוּם, הֲרֵי זֶה כְּמוֹ שֶׁהוֹצִיא אוֹתוֹ בַּדַּיָּנִין; וַאֲבַק רִבִּית, אֵינָהּ יוֹצְאָה בַּדַּיָּנִין.</P>

<P><B>ו,ו</B>  [ג] הוֹרוּ רִבּוֹתַי, שֶׁהַמַּלְוֶה אֶת חֲבֵרוֹ וּלְאַחַר זְמָן תָּבַע חוֹבוֹ, וְאָמַר לוֹ הַלּוֹוֶה דּוּר בַּחֲצֵרִי עַד שֶׁאַחְזִיר לָךְ חוֹבָךְ--הֲרֵי זֶה אֲבַק רִבִּית, לְפִי שֶׁלֹּא קָצַץ בְּשָׁעַת הַלְוָאָה:  שֶׁנֶּאֱמָר "לֹא-תִתֵּן לוֹ, בְּנֶשֶׁךְ" (ויקרא כה,לז).</P>

<P><B>ו,ז</B>  [ד] הַמַּלְוֶה אֶת חֲבֵרוֹ עַל הַשָּׂדֶה, וְאָמַר לוֹ, אִם לֹא תַחְזִיר לִי מִכָּאן וְעַד שָׁלוֹשׁ שָׁנִים, הֲרֵי הִיא שֶׁלִּי--הֲרֵי זֶה לֹא קָנָה, מִפְּנֵי שְׁהִיא אַסְמַכְתָּא; לְפִיכָּךְ מְנַכֶּה כָּל הַפֵּרוֹת שֶׁאָכַל, מִפְּנֵי שְׁהִיא רִבִּית שֶׁלַּתּוֹרָה.  אֲבָל אִם אָמַר לוֹ הַמּוֹכֵר, אִם לֹא אַחְזִיר לָךְ עַד שָׁלוֹשׁ שָׁנִים, קְנֵה אוֹתָהּ מֵעַכְשָׁו, וְהֵבִיא לוֹ בְּתוֹךְ שָׁלוֹשׁ--אֵין לוֹ פֵּרוֹת; לֹא הֵבִיא לוֹ בְּתוֹךְ שָׁלוֹשׁ, הֲרֵי כָּל הַפֵּרוֹת לַלּוֹקֵחַ.</P>

<P><B>ו,ח</B>  [ה] הַמּוֹכֵר בַּיִת אוֹ שָׂדֶה, וְאָמַר הַמּוֹכֵר לַלּוֹקֵחַ, לִכְשֶׁיִּהְיוּ לִי מָעוֹת, תַּחְזִיר לִי קַרְקָעִי--לֹא קָנָה; וְכָל הַפֵּרוֹת שֶׁאָכַל--רִבִּית קְצוּצָה, וּמוֹצִיאִין אוֹתָהּ.  אֲבָל אִם אָמַר לוֹ הַלּוֹקֵחַ מִדַּעְתּוֹ, כְּשֶׁיִּהְיוּ לָךְ מָעוֹת, אֲנִי אַחְזִיר לָךְ קַרְקָע--זֶה מֻתָּר; וְהַלּוֹקֵחַ אוֹכֵל פֵּרוֹת, עַד שֶׁיַּחְזִיר לוֹ מָעוֹתָיו.</P>

<P><B>ו,ט</B>  [ו] מָכַר לוֹ אֶת הַשָּׂדֶה, וְנָתַן לוֹ מִקְצַת הַדָּמִים--אִם אָמַר לוֹ הַמּוֹכֵר, קְנֵה כְּשֵׁעוּר מָעוֹתֶיךָ--כָּל אֶחָד מִשְּׁנֵיהֶם אוֹכֵל פֵּרוֹת כְּשֵׁעוּר מָעוֹתָיו.</P>

<P><B>ו,י</B>  אָמַר הַמּוֹכֵר לַלּוֹקֵחַ לִכְשֶׁתָּבִיא שְׁאָר הַמָּעוֹת, תִּקְנֶה מֵעַכְשָׁו--שְׁנֵיהֶם אֲסוּרִים לֶאֱכֹל הַפֵּרוֹת מִיָּד:  הַמּוֹכֵר אָסוּר--שֶׁמֶּא יָבִיא הַלּוֹקֵחַ שְׁאָר הַמָּעוֹת, וְנִמְצֵאת הַשָּׂדֶה שֶׁלּוֹ; וְנִמְצָא הַמּוֹכֵר אוֹכֵל הַפֵּרוֹת, בִּשְׁבִיל הַמָּעוֹת שֶׁנִּשְׁאֲרוּ לוֹ אֵצֶל הַלּוֹקֵחַ.  וְכֵן הַלּוֹקֵחַ אָסוּר--שֶׁמֶּא לֹא יָבִיא, וְנִמְצָא שֶׁאָכַל בִּשְׁבִיל מִקְצַת הַמָּעוֹת שֶׁיֵּשׁ לוֹ אֵצֶל הַמּוֹכֵר.  לְפִיכָּךְ מַנִּיחִין אֶת הַפֵּרוֹת עַל יְדֵי שָׁלִישׁ, עַד שֶׁיִּנָּתְנוּ לְאֶחָד מֵהֶן.</P>

<P><B>ו,יא</B>  אָמַר לוֹ הַמּוֹכֵר, לִכְשֶׁתָּבִיא שְׁאָר הַמָּעוֹת תִּקְנֶה--הֲרֵי הַמּוֹכֵר אוֹכֵל פֵּרוֹת, עַד שֶׁיָּבִיא הַלּוֹקֵחַ; וְאִם אָכַל הַלּוֹקֵחַ, מוֹצִיאִין מִמֶּנּוּ.  אָמַר לוֹ הַמּוֹכֵר, קְנֵה מֵעַכְשָׁו וּשְׁאָר הַמָּעוֹת הֲרֵי הֶן חוֹב אֶצְלָךְ--הֲרֵי הַלּוֹקֵחַ אוֹכֵל הַפֵּרוֹת; וְאִם אָכַל הַמּוֹכֵר, מוֹצִיאִין מִמֶּנּוּ כָּל מַה שֶׁאָכַל.</P>

<P><B>ו,יב</B>  [ז] הוֹרוּ רִבּוֹתַי, שֶׁהַמַּלְוֶה אֶת חֲבֵרוֹ, וּמִשְׁכַּן לוֹ שָׂדֵהוּ עַל מְנָת שֶׁיֹּאכַל כָּל פֵּרוֹתֶיהָ כָּל יְמֵי הַמַּשְׁכּוֹנָה--אַף עַל פִּי שְׁאֵינוּ מְנַכֶּה לוֹ כְּלוּם--הֲרֵי זוֹ אֲבַק רִבִּית, וְאֵינָהּ יוֹצְאָה בַּדַּיָּנִין:  שְׁאֵין הַמְּמַשְׁכֵּן אֶת הַשָּׂדֶה דּוֹמֶה לִמְמַשְׁכֵּן חֲצֵרוֹ, שֶׁהֲרֵי אֵין בַּשָּׂדֵה פֵּרוֹת מְצוּיִין בְּעֵת הַהַלְוָאָה, וְאִפְשָׁר שֶׁיַּרְוִיחַ וְיִהְיוּ שָׁם פֵּרוֹת, וְאִפְשָׁר שֶׁיַּפְסִיד בִּזְרִיעָתָהּ וַעֲבוֹדָתָהּ; וּלְפִיכָּךְ הִיא אֲבַק רִבִּית.</P>

<P><B>ו,יג</B>  וְכֵן אֵין הַמַּשְׁכּוֹנָה דּוֹמָה לְמִי שֶׁמָּכַר בְּאַסְמַכְתָּא--שֶׁהַמּוֹכֵר בְּאַסְמַכְתָּא לֹא גָמַר וְהִקְנָהוּ, וְהַמְּמַשְׁכֵּן גָּמַר וְהִקְנָהוּ גּוּף זֶה לְפֵרוֹתָיו.  וּכְזֶה יֵרָאֶה מִן הַתַּלְמוּד, שֶׁהַמַּשְׁכּוֹנָה אֲבַק רִבִּית, וְאֵין לָךְ לְהַעְמִידָהּ אֵלָא בִּמְמַשְׁכֵּן שָׂדֵהוּ, כְּמוֹ שֶׁהוֹרוּ רִבּוֹתַי.</P>

<P><B>ו,יד</B>  נִמְצֵאתָ לָמֵד שֶׁשָּׁלוֹשׁ מַשְׁכּוֹנוֹת הֶן--מַשְׁכּוֹנָה שְׁהִיא רִבִּית קְצוּצָה, וּמַשְׁכּוֹנָה שְׁהִיא אֲבַק רִבִּית, וּמַשְׁכּוֹנָה הַמֻּתֶּרֶת.  כֵּיצַד:  מִשְׁכַּן לוֹ מְקוֹם שֶׁפֵּרוֹתָיו מְצוּיִין תָּדִיר, כְּגוֹן חָצֵר אוֹ מֶרְחֵץ אוֹ חָנוּת, וְאָכַל פֵּרוֹתֵיהֶן--הֲרֵי זוֹ רִבִּית קְצוּצָה.  מִשְׁכַּן לוֹ שָׂדֶה וְכַיּוֹצֶא בָּהּ, וּבָאוּ שָׁם פֵּרוֹת וַאֲכָלָן--הֲרֵי זוֹ אֲבַק רִבִּית; וְכֵן אִם מִשְׁכַּן חֲצֵרוֹ וְכַיּוֹצֶא בָּהּ בְּנִכּוּי, הֲרֵי זוֹ אֲבַק רִבִּית.  מִשְׁכַּן שָׂדֵהוּ בְּנִכּוּי, הֲרֵי זֶה מֻתָּר.</P>

<P><B>ו,טו</B>  כֵּיצַד הוּא הַנִּכּוּי:  כְּגוֹן שֶׁהִלְוָהוּ מֵאָה דֵּינָרִין, וּמִשְׁכַּן לוֹ בָּהֶן חֲצֵרוֹ אוֹ שָׂדֵהוּ, וְאָמַר לוֹ הַמַּלְוֶה, הֲרֵינִי מְנַכֶּה לָךְ מָעָה כֶּסֶף בְּכָל שָׁנָה בִּשְׂכַר קַרְקָע זוֹ כְּדֵי שֶׁיִּהְיוּ כָּל פֵּרוֹתֶיהָ שֶׁלִּי--בֶּחָצֵר וְכַיּוֹצֶא בָּהּ, אָסוּר; וּבַשָּׂדֶה וְכַיּוֹצֶא בָּהּ, מֻתָּר.</P>

<P><B>ו,טז</B>  [ח] הוֹרוּ מִקְצַת גְּאוֹנִים שֶׁכָּל מַשְׁכּוֹנָה שְׁאֵין בָּהּ נִכּוּי כְּלָל, הֲרֵי הִיא רִבִּית קְצוּצָה; וְלֹא יָרְדוּ לְעֹמֶק הַדָּבָר, לְהַפְרִישׁ בֵּין שָׂדֶה לְחָצֵר, וּלְפִיכָּךְ נִתְקַשּׁוּ לָהֶן דִּבְרֵי חַכְמֵי תַּלְמוּד.  וְכֵן הוֹרוּ שֶׁכָּל מַשְׁכּוֹנָה, אַפִלּוּ בְּנִכּוּי--אֲסוּרָה, בֵּין בְּחָצֵר בֵּין בְּשָׂדֶה; וְאֵין לָהֶם מַשְׁכּוֹנָה מֻתֶּרֶת אֵלָא בַּדֶּרֶךְ הַזֹּאת.  כֵּיצַד:  כְּגוֹן שֶׁהִלְוָהוּ מֵאָה דֵּינָרִין, וּמִשְׁכַּן לוֹ בָּהֶן בַּיִת אוֹ שָׂדֶה, וְהִתְנָה עִמּוֹ שֶׁאַחַר עֶשֶׂר שָׁנִים, תַּחְזֹר קַרְקָע זוֹ לִבְעָלֶיהָ חִנָּם--הֲרֵי זֶה מֻתָּר לֶאֱכֹל פֵּרוֹתֶיהָ כָּל עֶשֶׂר הַשָּׁנִים, אַפִלּוּ הָיָה שְׂכָרָהּ שׁוֹוֶה אֶלֶף דֵּינָר בְּכָל שָׁנָה, שְׁאֵין זֶה אֵלָא כְּמִי שֶׁשָּׂכָר בְּפָחוּת.</P>

<P><B>ו,יז</B>  וְכֵן אִם הִתְנָה בַּעַל הַשָּׂדֶה עִמּוֹ, שֶׁכָּל זְמָן שֶׁיָּבִיא לוֹ מָעוֹת יְחַשַּׁב לוֹ עֶשֶׂר בְּכָל שָׁנָה וִיסַלְּקוֹ מִמֶּנָּה--הֲרֵי זֶה מֻתָּר.  וְכֵן אִם הִתְנָה הַלּוֹוֶה שֶׁכָּל זְמָן שֶׁיִּרְצֶה מְחַשֵּׁב לוֹ מַה שֶׁדָּר בּוֹ, וְיַחְזִיר לוֹ שְׁאָר הַדָּמִים וְיִסְתַּלַּק--הֲרֵי זֶה מֻתָּר:  שְׁאֵין זֶה אֵלָא כִּשְׂכִירוּת; וְכָל תְּנָאי שֶׁבִּשְׂכִירוּת קַיָּם כְּמוֹ שֶׁבֵּאַרְנוּ, וּמֻתָּר.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ז</H2>

<P><B>ז,א</B>  הַמַּלְוֶה אֶת חֲבֵרוֹ, וּמִשְׁכַּן לוֹ אֶת הַשָּׂדֶה עַד זְמָן קָצוּב, אוֹ עַד שֶׁיָּבִיא לוֹ מָעוֹת וְיִסְתַּלַּק, וְהָיָה הַמַּלְוֶה אוֹכֵל כָּל פֵּרוֹתֶיהָ--אַפִלּוּ אָכַל כְּשֵׁעוּר חוֹבוֹ, אֵין מְסַלְּקִין אוֹתוֹ בְּלֹא כְּלוּם:  שְׁאִם תְּסַלַּק אוֹתוֹ בְּלֹא מָעוֹת, הֲרֵי זֶה כְּמִי שֶׁהוֹצִיאוֹ מִמֶּנּוּ בַּדַּיָּנִין.  וְאֵין צָרִיךְ לוֹמַר שְׁאִם אָכַל יָתֵר עַל מָעוֹתָיו, אֵין מוֹצִיאִין מִמֶּנּוּ.  וְכֵן אֵין מְחַשְּׁבִין מִשְּׁטָר לִשְׁטָר בְּמַשְׁכּוֹנָה.</P>

<P><B>ז,ב</B>  הָיְתָה הַקַּרְקָע הַמְּמֻשְׁכֶּנֶת בְּיָדוֹ שֶׁלַּיְּתוֹמִים, וְאָכַל שֵׁעוּר חוֹבוֹ--מְסַלְּקִין אוֹתוֹ בְּלֹא כְּלוּם.  אָכַל יָתֵר עַל חוֹבוֹ--אֵין מוֹצִיאִין מִמֶּנּוּ הַיָּתֵר, וּמְחַשְּׁבִין לוֹ מִשְּׁטָר לִשְׁטָר.</P>

<P><B>ז,ג</B>  כֵּיצַד מְחַשְּׁבִין מִשְּׁטָר לִשְׁטָר:  הֲרֵי שֶׁהָיְתָה שָׂדֶה זוֹ מְמֻשְׁכֶּנֶת לוֹ בְּמֵאָה דֵּינָרִין, וְשָׂדֶה אַחֶרֶת מְמֻשְׁכֶּנֶת לוֹ בִּשְׁטָר אַחֵר בְּמֵאָה דֵּינָרִין, וּשְׁתֵּי הַשָּׂדוֹת לָאָדָם אֶחָד, וְאָכַל מִפֵּרוֹת הַשָּׂדֶה הָאַחַת בַּחֲמִשִּׁים וּמִפֵּרוֹת הַשְּׁנִיָּה בְּמֵאָה וַחֲמִשִּׁים--אוֹמְרִים לוֹ הֲרֵי אָכַלְתָּ מִן הַפֵּרוֹת בְּמָאתַיִם וְאֵין לָךְ כְּלוּם, וּכְאִלּוּ שְׁנֵי הַשְּׁטָרוֹת שְׁטָר אֶחָד וּמַשְׁכּוֹנָה אַחַת.</P>

<P><B>ז,ד</B>  [ב] מְקוֹם שֶׁנָּהֲגוּ לְסַלַּק הַמַּלְוֶה, כָּל זְמָן שֶׁיָּבִיא לוֹ מָעוֹת--הֲרֵי זֶה כְּמִי שֶׁפֵּרַשׁ, וְאֵינוּ צָרִיךְ לְפָרַשׁ דָּבָר זֶה.  וְכֵן מְקוֹם שֶׁנָּהֲגוּ שֶׁלֹּא יִסְתַּלַּק הַמַּלְוֶה, עַד סוֹף זְמָן הַמַּשְׁכּוֹנָה--הֲרֵי זֶה כְּמִי שֶׁפֵּרַשׁ; וְכָל הַמְּמַשְׁכֵּן סְתָם, אֵינוּ יָכוֹל לְסַלְּקוֹ עַד שְׁנֵים עָשָׂר חֹדֶשׁ.</P>

<P><B>ז,ה</B>  [ג] מְקוֹם שֶׁדַּרְכָּן לְסַלַּק הַמַּלְוֶה, כָּל זְמָן שֶׁיִּרְצֶה הַלּוֹוֶה, וְהִתְנָה עִמּוֹ הַמַּלְוֶה, שֶׁלֹּא יִסְתַּלַּק עַד סוֹף זְמָן הַמַּשְׁכּוֹנָה--הֲרֵי זֶה אֵינוּ יָכוֹל לְסַלְּקוֹ.  הָיָה הַמִּנְהָג שְׁאֵין הַמַּלְוֶה מִסְתַּלֵּק, עַד סוֹף זְמַנּוֹ, וְקִבַּל הַמַּלְוֶה עָלָיו שֶׁיִּסְתַּלַּק, בְּכָל עֵת שֶׁיָּבִיא לוֹ מָעוֹתָיו--הֲרֵי זֶה צָרִיךְ לִקְנוֹת מִיָּדוֹ עַל כָּךְ.</P>

<P><B>ז,ו</B>  [ד] הַמַּשְׁכּוֹנָה בִּמְקוֹם שֶׁמִּנְהָגָם לְסַלַּק הַמַּלְוֶה, בְּכָל עֵת שֶׁיָּבִיא לוֹ מָעוֹתָיו--אֵין בַּעַל חוֹב שֶׁלַּמַּלְוֶה גּוֹבֶה מִמֶּנָּה כְּדֶרֶךְ שֶׁגּוֹבֶה מִן הַקַּרְקָע, וְאֵין הַבְּכוֹר נוֹטֵל בָּהּ פִּי שְׁנַיִם, וּשְׁבִיעִית מַשְׁמַטְתָּהּ.  וּכְשֶׁמְּסַלֵּק אוֹתוֹ, אֵינוּ נוֹטֵל אַפִלּוּ פֵּרוֹת שֶׁבָּשְׁלוּ וְנָפְלוּ לָאָרֶץ; וְאִם הִגְבִּיהַּ אוֹתָן קֹדֶם שֶׁיְּסַלְּקוֹ, קָנָה אוֹתָן.  וּמְקוֹם שְׁאֵינוּ יָכוֹל לְסַלְּקוֹ, עַד סוֹף זְמַנּוֹ--בַּעַל חוֹב גּוֹבֶה מִמֶּנָּה, וְהַבְּכוֹר נוֹטֵל בָּהּ פִּי שְׁנַיִם, וְאֵין הַשְּׁבִיעִית מַשְׁמַטְתָּהּ.</P>

<P><B>ז,ז</B>  [ה] אַף עַל פִּי שֶׁמַּשְׁכּוֹנָה זוֹ אֲסוּרָה הִיא, וַאֲבַק רִבִּית כְּמוֹ שֶׁבֵּאַרְנוּ--אִפְשָׁר שֶׁיִּהְיֶה מִנְהָג זֶה בִּטְעוּת, אוֹ לַגּוֹיִים, אוֹ דֶּרֶךְ כָּל מִי שֶׁחוֹטֶא וּמִשְׁכַּן בְּאוֹתָהּ הַמְּדִינָה:  הוֹאִיל וַאֲבַק רִבִּית הִיא, הוֹלְכִין אַחַר הַמִּנְהָג.  וְיֵשׁ מִי שֶׁהוֹרָה שֶׁזֹּאת הַמַּשְׁכּוֹנָה בְּנִכּוּי.</P>

<P><B>ז,ח</B>  [ו] גּוֹי שֶׁמִּשְׁכַּן חֲצֵרוֹ לְיִשְׂרָאֵל, וְחָזַר הַגּוֹי וּמְכָרָהּ לְיִשְׂרָאֵל אַחֵר--אֵין הַמְּמַשְׁכֵּן חַיָּב לְהַעֲלוֹת שָׂכָר לְיִשְׂרָאֵל מֵעֵת שֶׁקָּנָה הַיִּשְׂרְאֵלִי, אֵלָא דָּר בֶּחָצֵר בְּלֹא שָׂכָר עַד שֶׁיַּחְזִיר לוֹ הַגּוֹי אֶת הַמָּעוֹת שֶׁיֵּשׁ לוֹ עַל חָצֵר זוֹ:  שֶׁהֲרֵי הִיא בִּרְשׁוּת הַמְּמַשְׁכֵּן בְּדִינֵיהֶם, עַד שֶׁיִּתֵּן לוֹ מָעוֹתָיו וְיִסְתַּלַּק.</P>

<P><B>ז,ט</B>  [ז] הַמְּמַשְׁכֵּן בַּיִת אוֹ שָׂדֶה בְּיַד חֲבֵרוֹ, וְהָיָה בַּעַל הַקַּרְקָע הוּא הָאוֹכֵל פֵּרוֹתֶיהָ, וְאָמַר לוֹ הַמַּלְוֶה לִכְשֶׁתִּמְכֹּר קַרְקָע זוֹ, לֹא תִמְכְּרֶנָּה אֵלָא לִי בְּדָמִים אֵלּוּ--הֲרֵי זֶה אָסוּר; וְאִם אָמַר לוֹ תִּמְכְּרֶנָּה לִי בְּשָׁוְיָהּ, וְעַל מְנָת כָּךְ אֲנִי מַלְוֶה אוֹתָךְ--הֲרֵי זֶה מֻתָּר.</P>

<P><B>ז,י</B>  [ח] מֻתָּר לְהַרְבּוֹת בִּשְׂכַר הַקַּרְקָעוֹת.  כֵּיצַד:  הִשְׂכִּיר לוֹ אֶת הֶחָצֵר, וְאָמַר לוֹ אִם מֵעַכְשָׁו אַתָּה נוֹתֵן לִי, הֲרֵי הִיא לָךְ בְּעֶשֶׂר סְלָעִים בְּכָל שָׁנָה, וְאִם תִּתֵּן שְׂכַר חֹדֶשׁ חֹדֶשׁ, הֲרֵי הִיא בְּסֶלַע בְּכָל חֹדֶשׁ--הֲרֵי זֶה מֻתָּר.</P>

<P><B>ז,יא</B>  [ט] הַמַּשְׂכִּיר שָׂדֶה לַחֲבֵרוֹ בַּעֲשֶׂרֶת כּוֹרִים לְשָׁנָה, וְאָמַר לוֹ תֶּן לִי מָאתַיִם זוּז שֶׁאֲפַרְנַס בָּהֶן אֶת הַשָּׂדֶה, וַאֲנִי אֶתֵּן לָךְ שְׁנֵים עָשָׂר כּוֹר בְּכָל שָׁנָה--הֲרֵי זֶה מֻתָּר:  מִפְּנֵי שְׁאִם יְפַרְנַס אֶת הַשָּׂדֶה בְּדֵינָרִין אֵלּוּ, יִהְיֶה שְׂכָרָהּ יוֹתֵר.</P>

<P><B>ז,יב</B>  וְכֵן אִם הִשְׂכִּיר לוֹ חָנוּת אוֹ סְפִינָה בַּעֲשָׂרָה דֵּינָרִין לְשָׁנָה, וְאָמַר לוֹ תֶּן לִי מָאתַיִם זוּז שֶׁאֶבְנֶה בָּהֶן חָנוּת זוֹ וַאֲצַיֶּרֶנָּה וַאֲכַיֶּרֶנָּה, אוֹ אֲתַקַּן בָּהֶן סְפִינָה זוֹ וּכְלֵי תַּשְׁמִישֶׁיהָ, וַאֲנִי אַעֲלֶה לָךְ שְׁנֵים עָשָׂר דֵּינָר בְּכָל שָׁנָה--הֲרֵי זֶה מֻתָּר.  אֲבָל אִם אָמַר לוֹ תֶּן לִי מָאתַיִם זוּז כְּדֵי לְהִתְעַסַּק בָּהֶן בְּחָנוּת, אוֹ אוֹצִיאֵם בִּסְחוֹרָה שֶׁלַּסְּפִינָה, אוֹ אֶשְׂכֹּר בָּהֶן מַלָּחִים, וַאֲנִי אַעֲלֶה לָךְ בַּשָּׂכָר--הֲרֵי זֶה אָסוּר.</P>

<P><B>ז,יג</B>  [י] אָסוּר לְהַרְבּוֹת בִּשְׂכַר הָאָדָם.  כֵּיצַד--לֹא יֹאמַר לוֹ עֲשֵׂה עִמִּי הַיּוֹם מְלָאכָה זוֹ, שְׁהִיא שׁוֹוָה כֶּסֶף, וַאֲנִי אֶעֱשֶׂה עִמָּךְ בְּשָׁבוּעַ אַחֵר, מְלָאכָה שְׁהִיא שׁוֹוָה שְׁתַּיִם.</P>

<P><B>ז,יד</B>  [יא] וּמֻתָּר לָאָדָם לוֹמַר לַחֲבֵרוֹ נַכַּשׁ עִמִּי וַאֲנַכַּשׁ עִמָּךְ, עֲדֹר עִמִּי וְאֶעְדֹּר עִמָּךְ; אֲבָל לֹא יֹאמַר לוֹ נַכַּשׁ עִמִּי וְאֶעְדֹּר עִמָּךְ, עֲדֹר עִמִּי וַאֲנַכַּשׁ עִמָּךְ.  כָּל יְמֵי גָּרִיד אֶחָד, וְכָל יְמֵי רְבִיעָה אֶחָד.  לֹא יֹאמַר לוֹ חֲרֹשׁ עִמִּי בַּגָּרִיד, וַאֲנִי אֶחֱרֹשׁ עִמָּךְ בָּרְבִיעָה, שֶׁהֲרֵי טֹרַח הַחֲרִישָׁה בִּימוֹת הַגְּשָׁמִים יָתֵר.  וְכֵן כָּל כַּיּוֹצֶא בְּזֶה.</P>

<P><B>ז,טו</B>  [יב] הַשּׂוֹכֵר אֶת הַפּוֹעֵל בִּימֵי הַחֹרֶף לַעֲשׂוֹת עִמּוֹ בִּימֵי הַקֹּר בְּדֵינָר בְּכָל יוֹם, וְנָתַן לוֹ הַשָּׂכָר, וַהֲרֵי שְׂכָרוֹ שׁוֹוֶה בִּימֵי הַחֹרֶף, סֶלַע בְּכָל יוֹם--הֲרֵי זֶה אָסוּר, מִפְּנֵי שֶׁנִּרְאֶה כְּמַלְוֶה אוֹתוֹ הַיּוֹם כְּדֵי שֶׁיַּזִּיל לוֹ בִּשְׁכָרוֹ.  אֲבָל אִם אָמַר לוֹ עֲשֵׂה עִמִּי מֵהַיּוֹם עַד זְמָן פְּלוֹנִי בְּדֵינָר בְּכָל יוֹם--אַף עַל פִּי שֶׁשּׁוֹוֶה שְׂכָרוֹ סֶלַע בְּכָל יוֹם, הֲרֵי זֶה מֻתָּר:  הוֹאִיל וְהוּא מַתְחִיל לַעֲשׂוֹת מֵעַתָּה, אֵינוּ נִרְאֶה כְּנוֹטֵל שְׂכַר מָעוֹתָיו שֶׁהִקְדִּים וּנְתָנָן לוֹ בִּשְׂכָרוֹ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ח</H2>

<P><B>ח,א</B>  אָסוּר לְהַרְבּוֹת עַל הַמְּכָר.  כֵּיצַד:  הַמּוֹכֵר לַחֲבֵרוֹ קַרְקָע אוֹ עֲבָדִים אוֹ מִטַּלְטְלִין, וְאָמַר לוֹ אִם מֵעַכְשָׁו תִּתֵּן לִי הַדָּמִים, הֲרֵי הֶן שֶׁלָּךְ בְּמֵאָה, וְאִם עַד זְמָן פְּלוֹנִי, הֲרֵי הֶם שֶׁלָּךְ בְּמֵאָה וְעֶשְׂרִים--הֲרֵי זֶה אֲבַק רִבִּית:  שֶׁזֶּה דּוֹמֶה כְּמִי שֶׁנּוֹטֵל עֶשְׂרִים בִּשְׁבִיל שֶׁנָּתַן לוֹ מֵאָה, לְהִשְׁתַּמַּשׁ בָּהּ עַד זְמָן פְּלוֹנִי.  וּכְשֶׁיִּתְבְּעֶנּוּ בַּדִּין, אֵינוּ חַיָּב לִתֵּן לוֹ אֵלָא מַה שֶׁהָיָה שׁוֹוֶה בְּשָׁעַת הַמְּכָר; אוֹ יַחְזִיר מִמְכָּרוֹ מִיָּדוֹ, אִם הָיָה קַיָּם.</P>

<P><B>ח,ב</B>  וְכֵן אִם מָכַר לוֹ מִטַּלְטְלִין עַד זְמָן פְּלוֹנִי בְּמֵאָה, וְהָיוּ שׁוֹוִין בַּשּׁוּק לְמִי שֶׁקּוֹנֶה בְּמָעוֹתָיו מִיָּד תִּשְׁעִים--הֲרֵי זֶה אָסוּר, וְאֵינוּ נוֹתֵן לוֹ אֵלָא תִּשְׁעִים; אוֹ מַחְזִיר מִיָּדוֹ סְחוֹרָתוֹ, אִם הָיְתָה קַיֶּמֶת.</P>

<P><B>ח,ג</B>  [ב] הַלּוֹקֵחַ מֵחַבֵרוֹ חֵפֶץ בְּשָׁוְיֵהוּ, עַל מְנָת שֶׁיִּתֵּן לוֹ מִכָּאן וְעַד שְׁנֵים עָשָׂר חֹדֶשׁ--הֲרֵי זֶה רַשָּׁאי לוֹמַר לוֹ תֶּן לִי מִיָּד בְּפָחוּת, וְאֵינוּ חוֹשֵׁשׁ מִשּׁוֹם רִבִּית.</P>

<P><B>ח,ד</B>  [ג] חָבִית שֶׁלְּיַיִן שְׁהִיא שׁוֹוָה עַתָּה דֵּינָר, וּמְכָרָהּ לוֹ בִּשְׁתַּיִם עַד הַקַּיִץ, עַל מְנָת שְׁאִם תֵּארַע בָּהּ תַּקְלָה, הֲרֵי הִיא בִּרְשׁוּת הַמּוֹכֵר עַד שֶׁיִּמְכְּרֶנָּה הַלּוֹקֵחַ--הֲרֵי זֶה מֻתָּר:  שְׁאִם אָבְדָה אוֹ נִשְׁבְּרָה, אֵינוּ מְשַׁלֵּם כְּלוּם; וְאִם לֹא מָצָא לְמָכְרָהּ וּלְהַרְוִיחַ בָּהּ, הָיָה לוֹ לְהַחְזִירָהּ לִבְעָלֶיהָ.</P>

<P><B>ח,ה</B>  וְכֵן אִם מְכָרָהּ לוֹ בִּשְׁתַּיִם, וְאָמַר לוֹ הַיָּתֵר עַל הַשְּׁתַּיִם יִהְיֶה שְׂכָרָךְ בִּשְׁבִיל שֶׁאַתָּה מִטַּפֵּל לְמָכְרָהּ, וְאִם לֹא תִמְצָא לִמְכֹּר אוֹתָהּ כְּמוֹ שֶׁתִּרְצֶה, הַחְזִירָהּ לִי--הֲרֵי זֶה מֻתָּר:  אַף עַל פִּי שְׁאִם אָבְדָה אוֹ נִגְנְבָה אוֹ הִחְמִיצָה, תִּהְיֶה בִּרְשׁוּת הַלּוֹקֵחַ.</P>

<P><B>ח,ו</B>  [ד] הָיוּ לוֹ פֵּרוֹת שְׁאִם יִרְצֶה לְמָכְרָן בַּשּׁוּק וְלִקַּח דְּמֵיהֶן מִיָּד, מוֹכְרָן בַּעֲשָׂרָה, וְאִם תָּבַע אוֹתָן הַלּוֹקֵחַ לִקְנוֹתָן, וְיִתֵּן הַמָּעוֹת מִיָּד יִקְנֶה אוֹתָן בִּשְׁנֵים עָשָׂר--הֲרֵי זֶה מֻתָּר לְמָכְרָן בִּשְׁנֵים עָשָׂר, עַד שְׁנֵים עָשָׂר חֹדֶשׁ:  שֶׁאַפִלּוּ הֵבִיא זֶה מָעוֹתָיו עַתָּה, בִּשְׁנֵים עָשָׂר הָיָה קוֹנֶה אוֹתָן.  וְכֵן כָּל כַּיּוֹצֶא בְּזֶה.</P>

<P><B>ח,ז</B>  [ה] אָסוּר לִקְנוֹת פְּרִי הַפַּרְדֵּס, קֹדֶם שֶׁיִּגָּמֵר וְיִתְבַּשַּׁל:  מִפְּנֵי שֶׁזֶּה שֶׁמּוֹכֵר בְּזוֹל עַתָּה בְּעֶשֶׂר, הוּא פְּרִי שֶׁשּׁוֹוֶה עֶשְׂרִים כְּשֶׁיִּגָּמֵר; נִמְצֵאת הַתּוֹסֶפֶת, מִפְּנֵי הַהַקָּפָה.  אֲבָל אִם קָנָה עֵגֶל בְּזוֹל, וְיִהְיֶה אֵצֶל הַבְּעָלִים עַד שֶׁיַּגְדִּיל--הֲרֵי זֶה מֻתָּר:  שֶׁהֲרֵי אִם מֵת אוֹ כָּחַשׁ, בִּרְשׁוּת הַלּוֹקֵחַ הוּא; וְהַמִּיתָה דָּבָר מָצוּי תָּמִיד.</P>

<P><B>ח,ח</B>  [ו] הַנּוֹתֵן מָעוֹת לְבַעַל הַכֶּרֶם עַל הַשָּׂרִיגִים וְעַל הַזְּמוֹרוֹת, וּכְשֶׁיִּכָּרְתוּ שׁוֹוִין בְּיֹקֶר, וְהֶן קוֹנִין אוֹתָן בְּזוֹל, עַד שֶׁיִּיבְשׁוּ וְיִכָּרְתוּ--הֲרֵי זֶה צָרִיךְ לְהַפַּךְ בָּהֶן כִּשְׁהֶם מְחֻבָּרִים, שֶׁנִּמְצָא כְּקוֹנֶה אִילָן לִזְמוֹרוֹתָיו.  וְאִם לֹא הִפַּךְ, נִמְצְאוּ הַמָּעוֹת הַלְוָאָה, וְהֶן לוֹקְחִין בְּזוֹל, מִפְּנֵי הַהַקָּפָה; וְאָסוּר.</P>

<P><B>ח,ט</B>  [ז] שׁוֹמְרֵי הַשָּׂדוֹת שֶׁנּוֹתְנִין לָהֶם חִטִּים בִּשְׂכָרָן בְּזוֹל מִן הַגֹּרֶן--כְּשֶׁיָּבוֹאוּ לַגֹּרֶן, צְרִיכִין לְהִתְעַסַּק עִמָּהֶן בִּמְלָאכָה בַּגֹּרֶן, כְּדֵי שֶׁיִּהְיוּ הַחִטִּים הָאֵלּוּ שֶׁנָּטְלוּ, בְּסוֹף זְמָן הַשְּׂכִירוּת.  וְאִם לֹא עָשׂוּ כֵּן, נִמְצֵאת הַשְּׂכִירוּת אֵצֶל הַבְּעָלִים כְּמַלְוָה; וְזֶה שֶׁלָּקְחוּ בְּזוֹל, מִפְּנֵי שֶׁאֵחֲרוּ שְׂכָרָן עַד הַגֹּרֶן.</P>

<P><B>ח,י</B>  [ח] אֲרִיסִין שֶׁהָיוּ בַּעֲלֵי הַשָּׂדוֹת מְסַלְּקִין אוֹתָן מִן הַשָּׂדֶה בְּנִיסָן, וְנוֹתְנִין לָהֶם הָאֲרִיסִין בְּכָל זֶרַע חֹמֶר אַרְבַּע סְאִין, וְהִנִּיחַ זֶה אֲרִיסִין בְּתוֹךְ שָׂדֵהוּ עַד אֲיָר, וְנָטַל מֵהֶן שֵׁשׁ סְאִין--הֲרֵי זֶה מֻתָּר, וְאֵין כָּאן שֵׁם רִבִּית.</P>

<P><B>ח,יא</B>  [ט] הַלּוֹקֵחַ חִטִּים אַרְבַּע סְאִין בְּסֶלַע וְכֵן הַשַּׁעַר, וְנָתַן לוֹ אֶת הַמָּעוֹת, וּכְשֶׁבָּא לִגְבּוֹת אֶת הַחִטִּים לְאַחַר זְמָן, הוֹסִיף לוֹ בַּמִּדָּה וְנָתַן לוֹ יָתֵר--הֲרֵי זֶה מֻתָּר:  שֶׁהֲרֵי בִּרְצוֹנוֹ הוֹסִיף לוֹ; וְאִלּוּ רָצָה--לֹא הוֹסִיף, שֶׁהֲרֵי לֹא הָיָה שָׁם תְּנָאי.</P>

<P><B>ח,יב</B>  [י] מֻתָּר לָאָדָם לִתֵּן דְּמֵי חָבִית שֶׁלְּיַיִן לַחֲבֵרוֹ, וְלוֹמַר לוֹ אִם הִחְמִיצָה מִכָּאן עַד יוֹם פְּלוֹנִי, הֲרֵי הִיא בִּרְשׁוּתָךְ, אֲבָל אִם הוּזְלָה אוֹ הוֹקִירָה, הֲרֵי הִיא שֶׁלִּי:  שֶׁכֵּיוָן שֶׁקִּבַּל עָלָיו הַזּוֹל, הֲרֵי זֶה קָרוֹב לְשָׂכָר וּלְהֶפְסֵד.  וְכֵן כָּל כַּיּוֹצֶא בְּזֶה.</P>

<P><B>ח,יג</B>  וְכֵן מֻתָּר לָאָדָם לִקְנוֹת מֵחֲבֵרוֹ בְּתִשְׁרִי מֵאָה כַּדִּין שֶׁלְּיַיִן בְּדֵינָר, וְאֵינוּ נוֹטְלָן עַד טֵבֵת; וּכְשֶׁנּוֹטְלָן, בּוֹדֵק וּמַחְזִיר הַחֹמֶץ וְלוֹקֵחַ הַיַּיִן הַטּוֹב:  שֶׁלֹּא קָנָה מִמֶּנּוּ אֵלָא יַיִן, וְאֵלּוּ שֶׁהִחְמִיצוּ מִתְּחִלָּה הָיוּ רְאוּיִין לְהַחְמִיץ, אֲבָל לֹא יִוָּדַע הַדָּבָר, עַד אַחַר זְמָן.</P>

<P><B>ח,יד</B>  [יא] מְקוֹם שֶׁנָּהֲגוּ לִשְׂכֹּר הַסְּפִינָה, וְלִטֹּל שְׂכָרָהּ, וְאִם נִשְׁבְּרָה, שָׁמִין לוֹ מַה שֶׁפָּחֲתָה וּמְשַׁלֵּם יָתֵר עַל הַשָּׂכָר--הֲרֵי זֶה מֻתָּר.  וְכֵן מֻתָּר לְהַשְׂכִּיר סִיר שֶׁלִּנְחֹשֶׁת וְכַיּוֹצֶא בּוֹ, וְנוֹטֵל הַשָּׂכָר וּדְמֵי מַה שֶׁפָּחַת מִמִּשְׁקָלוֹ.  וְכֵן כָּל כַּיּוֹצֶא בְּזֶה.</P>

<P><B>ח,טו</B>  [יב] אֵין מְקַבְּלִין צֹאן בַּרְזֶל מִיִּשְׂרָאֵל, מִפְּנֵי שְׁהוּא אֲבַק רִבִּית.  וְכֵיצַד הֶן צֹאן בַּרְזֶל:  הֲרֵי שֶׁהָיָה לוֹ מֵאָה צֹאן, וְקִבְּלָם מִמֶּנּוּ לְהִטַּפַּל בָּהֶן, וְיִהְיוּ הַוְּלָדוֹת וְהַגִּזָּה וְהֶחָלָב לָאֶמְצָע לִשְׁלִישׁ אוֹ לִרְבִיעַ, עַד שָׁנָה אוֹ עַד שְׁנָתַיִם כְּמוֹ שֶׁהִתְנוּ בֵּינֵיהֶם, וְאִם מֵתוּ הַצֹּאן, הֲרֵי הַמְּקַבֵּל מְשַׁלֵּם דְּמֵיהֶם--הֲרֵי זֶה אָסוּר, שֶׁהֲרֵי בַּעַל הַצֹּאן קָרוֹב לְשָׂכָר וְרָחוֹק לְהֶפְסֵד.</P>

<P><B>ח,טז</B>  לְפִיכָּךְ אִם קִבַּל עָלָיו בַּעַל הַצֹּאן שְׁאִם הוּקְרוּ אוֹ הוּזְלוּ, הֲרֵי הֶן בִּרְשׁוּתוֹ, אוֹ אִם נִטְרְפוּ, הֲרֵי הֶן בִּרְשׁוּתוֹ--הֲרֵי זֶה מֻתָּר.  וְכֵן כָּל כַּיּוֹצֶא בְּזֶה.</P>

<P><B>ח,יז</B>  [יג] הַשָּׁם פָּרָה מֵחֲבֵרוֹ, וְאָמַר לוֹ, אִם מֵתָה, הֲרֵי הִיא עָלַי בִּשְׁלוֹשִׁים דֵּינָרִים, וַאֲנִי אַעֲלֶה לָךְ, סֶלַע בְּכָל חֹדֶשׁ--מֻתָּר, לְפִי שֶׁלֹּא עֲשָׂאָהּ דָּמִים אֵלָא לְאַחַר מִיתָה.</P>

<P><B>ח,יח</B>  [יד] מַשְׂכֶּרֶת אִשָּׁה לַחֲבִרְתָּהּ תֻּרְנְגֹלֶת לֵישֵׁב עַל הַבֵּיצִים בִּשְׁנֵי אֶפְרוֹחִים בְּשָׁנָה, וְאֵין כָּאן חֲשַׁשׁ רִבִּית.</P>

<P><B>ח,יט</B>  [טו] מִי שֶׁהָיָה נוֹשֶׁה בַּחֲבֵרוֹ אַרְבָּעָה דֵּינָרִים שֶׁלְּרִבִּית, וְנָתַן לוֹ בָּהֶן חֵפֶץ שֶׁשּׁוֹוֶה חֲמִשָּׁה--כְּשֶׁמּוֹצִיאִין מִמֶּנּוּ, מוֹצִיאִין מִמֶּנּוּ חֲמִשָּׁה, הוֹאִיל וּבְתוֹרַת רִבִּית, בָּא לְיָדוֹ.  וְכֵן אִם נָתַן לוֹ בָּהֶן כְּסוּת אוֹ כְּלִי, מוֹצִיאִין מִמֶּנּוּ אוֹתוֹ הַכְּלִי עַצְמוֹ וְאוֹתָהּ הַכְּסוּת עַצְמָהּ.</P>

<P><B>ח,כ</B>  הִשְׂכִּיר לוֹ בָּהֶן מְקוֹם שֶׁשּׁוֹוֶה שְׂכָרוֹ שְׁלוֹשָׁה דֵּינָרִין--כְּשֶׁמּוֹצִיאִין מִמֶּנּוּ, מוֹצִיאִין מִמֶּנּוּ אַרְבָּעָה, שֶׁהֲרֵי בְּאַרְבָּעָה שָׂכַר מִמֶּנּוּ מָקוֹם זֶה, וַהֲרֵי קִבַּל עָלָיו.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק ט</H2>

<P><B>ט,א</B>  אֵין פּוֹסְקִין עַל הַפֵּרוֹת, עַד שֶׁיֵּצֵּא הַשַּׁעַר; יָצָא הַשַּׁעַר, פּוֹסְקִין--אַף עַל פִּי שְׁאֵין לְזֶה, יֵשׁ לְזֶה.  כֵּיצַד:  הָיָה הַשַּׁעַר לַחִטִּים קָבוּעַ בַּשּׁוּק אַרְבַּע סְאִין בְּסֶלַע--הֲרֵי זֶה פּוֹסֵק עִמּוֹ עַל מֵאָה סְאִין, וְנוֹתֵן לוֹ חָמֵשׁ וְעֶשְׂרִים סְלָעִים.  וְאִם יִתֵּן לוֹ מֵאָה סְאָה שֶׁלְּחִטִּים אַחַר זְמָן, בְּעֵת שֶׁיִּהְיוּ הַחִטִּים סְאָה בְּסֶלַע--אֵין בְּזֶה רִבִּית כְּלָל, אַף עַל פִּי שֶׁלֹּא הָיָה לַמּוֹכֵר חִטִּים כְּלָל בְּעֵת שֶׁפָּסַק.</P>

<P><B>ט,ב</B>  בַּמֶּה דְּבָרִים אֲמוּרִים, בְּשֶׁלֹּא הָיָה לוֹ כְּלוּם מֵאוֹתוֹ הַמִּין שֶׁפָּסַק עָלָיו.  אֲבָל אִם הָיָה לַמּוֹכֵר מֵאוֹתוֹ הַמִּין כְּלוּם--אַף עַל פִּי שֶׁעֲדַיִן לֹא נִגְמְרָה מְלַאכְתּוֹ--הֲרֵי זֶה מֻתָּר לִפְסֹק עָלָיו, אַף עַל פִּי שֶׁעֲדַיִן לֹא יָצָא הַשַּׁעַר.</P>

<P><B>ט,ג</B>  כֵּיצַד:  הָיָה הוּא תְּחִלָּה לַקּוֹצְרִים--הֲרֵי זֶה פּוֹסֵק עַל הַחִטִּים, אַף עַל פִּי שֶׁעֲדַיִן הֶן גָּדִישׁ; וּפוֹסֵק עַל הַיַּיִן, מִשֶּׁיִּבְצֹר הָעֲנָבִים וְיִתְּנֵם בֶּעָבִיט; וְעַל הַשֶּׁמֶן, מִשֶּׁנָּתַן הַזֵּיתִים בַּמַּעְטֵן; וְעַל הַסִּיד, מִשֶּׁיְּשַׁקְּעֶנּוּ בַּכִּבְשָׁן.  וְכֵן פּוֹסֵק עַל כְּלֵי חֶרֶס, מִשֶּׁיַּעֲשֶׂה הַיּוֹצֵר הַבֵּיצִים שֶׁלָּהֶן.  בַּמֶּה דְּבָרִים אֲמוּרִים, בְּשֶׁהָיָה עֲפָרָן לָבָן.  אֲבָל עָפָר שָׁחוֹר--פּוֹסֵק עַל כֵּלִים הַנַּעֲשִׂין מִמֶּנּוּ, אַף עַל פִּי שֶׁלֹּא נַעֲשׂוּ:  מִפְּנֵי שְׁהוּא מָצוּי לַכֹּל; וְאַף עַל פִּי שְׁאֵין לְזֶה, יֵשׁ לְזֶה.  וְכֵן פּוֹסֵק עַל הַזֵּבֶל כָּל יְמוֹת הַשָּׁנָה, אַף עַל פִּי שְׁאֵין לוֹ זֵבֶל, מִפְּנֵי שְׁהוּא מָצוּי תָּמִיד.</P>

<P><B>ט,ד</B>  [ב] כָּל דָּבָר שְׁהוּא מְחֻסַּר מְלָאכָה אַחַת אוֹ שְׁתַּיִם, פּוֹסֵק עִמּוֹ עָלָיו.  הָיָה מְחֻסַּר שָׁלוֹשׁ מְלָאכוֹת--אֵינוּ פּוֹסֵק עָלָיו, אֵלָא אִם כֵּן יָצָא הַשַּׁעַר:  שֶׁכֵּיוָן שְׁהוּא מְחֻסַּר שָׁלוֹשׁ מְלָאכוֹת--הֲרֵי זֶה כְּמִי שְׁאֵין לוֹ מֵאוֹתוֹ הַמִּין כְּלוּם, וּכְאִלּוּ לֹא בָא לָעוֹלָם עֲדַיִן.</P>

<P><B>ט,ה</B>  כֵּיצַד:  גָּדִישׁ שֶׁהָיָה מְחֻסַּר הַנָּחָה בַּשֶּׁמֶשׁ שֶׁיִּיבַשׁ, וְדִישָׁה, וּזְרִיָּה--אֵינוּ פּוֹסֵק עָלָיו, עַד שֶׁיֵּצֵא הַשַּׁעַר:  שֶׁכֵּיוָן שְׁהוּא מְחֻסַּר שָׁלוֹשׁ מְלָאכוֹת--הֲרֵי זֶה כְּמִי שְׁאֵין לוֹ מֵאוֹתוֹ הַמִּין כְּלוּם, וּכְאִלּוּ אֵינוּ.  הָיָה יָבֵשׁ, וְאֵינוּ מְחֻסַּר אֵלָא דִּישָׁה וּזְרִיָּה--פּוֹסֵק עָלָיו.</P>

<P><B>ט,ו</B>  בֵּיצִים שֶׁלַּיּוֹצֵר שֶׁהָיוּ מְחֻסָּרִין לְפִיפָה, וְיִבּוּשׁ, וְהוֹלָכָה לַכִּבְשָׁן, וּשְׂרֵפָה, וְהוֹצָאָה--אֵינוּ פּוֹסֵק עֲלֵיהֶן.  הָיוּ יְבֵשִׁין, וְאֵינָן מְחֻסָּרִין אֵלָא הוֹלָכָה לַכִּבְשָׁן וּשְׂרֵפָה--פּוֹסֵק עֲלֵיהֶן:  וְהוּא שֶׁיִּהְיֶה דֶּרֶךְ הַלּוֹקֵחַ, לְהוֹצִיא אוֹתָן מִן הַכִּבְשָׁן; אֲבָל אִם הָיָה הַמּוֹכֵר הוּא שֶׁמּוֹצִיא--הֲרֵי אֵלּוּ מְחֻסָּרִין שָׁלוֹשׁ, וְאֵינוּ פּוֹסֵק עֲלֵיהֶן עַד שֶׁיֵּצֵּא הַשַּׁעַר.  וְכֵן כָּל כַּיּוֹצֶא בְּזֶה.</P>

<P><B>ט,ז</B>  [ג] הַהוֹלֵךְ לַחְלֹב אֶת עִזָּיו, וְלִגְזֹז אֶת רְחֵלָיו, וְלִרְדּוֹת אֶת כַּוַּרְתּוֹ, וּמְצָאוֹ חֲבֵרוֹ וְאָמַר לוֹ, מַה שֶׁעִזַּי חוֹלְבוֹת מָכוּר לָךְ, מַה שֶׁרְחֵלַי גּוֹזְזוֹת מָכוּר לָךְ, מַה שֶׁכַּוַּרְתִּי רוֹדָה מָכוּר לָךְ--הֲרֵי זֶה מֻתָּר.  אֲבָל אִם אָמַר לוֹ, מַה שֶׁעִזַּי חוֹלְבוֹת כָּךְ וְכָּךְ מָכוּר לָךְ בְּכָּךְ וְכָּךְ, מַה שֶׁרְחֵלַי גּוֹזְזוֹת כָּךְ וְכָּךְ מָכוּר לָךְ בְּכָּךְ וְכָּךְ, מַה שֶׁכַּוַּרְתִּי רוֹדָה כָּךְ וְכָּךְ מָכוּר לָךְ בְּכָּךְ וְכָּךְ--אָסוּר, אֵלָא אִם כֵּן פָּסַק עִמּוֹ כַּשַּׁעַר שֶׁבַּשּׁוּק.  וְכֵן כָּל כַּיּוֹצֶא בְּזֶה.</P>

<P><B>ט,ח</B>  [ד] אֵין פּוֹסְקִין עַל שַׁעַר שֶׁלָּעֲיָרוֹת, מִפְּנֵי שְׁאֵין הַשַּׁעַר קָבוּעַ, אֵלָא עַל שַׁעַר הַמְּדִינָה.  הָיוּ הַחִטִּים הַחֲדָשׁוֹת בַּמְּדִינָה אַרְבַּע סְאִין בְּסֶלַע, וִישָׁנוֹת שָׁלוֹשׁ בְּסֶלַע--אֵין פּוֹסְקִין, עַד שֶׁיֵּצֵא הַשַּׁעַר לֶחָדָשׁ וְלַיָּשָׁן.</P>

<P><B>ט,ט</B>  הָיוּ חִטִּים שֶׁלַּלָּקוֹטוֹת אַרְבַּע סְאִין בְּסֶלַע, וְשֶׁלְּבַעַל הַבַּיִת שָׁלוֹשׁ--פּוֹסֵק לַלָּקוֹטוֹת כְּשַׁעַר לָקוֹטוֹת; וְלֹא יִפְסֹק לְבַעַל הַבַּיִת, עַד שֶׁיִּקָּבַע הַשַּׁעַר לְבַעַל הַבַּיִת.</P>

<P><B>ט,י</B>  [ה] כֵּיוָן שֶׁנִּקְבַּע הַשַּׁעַר, מֻתָּר לוֹ לִפְסֹק עַל שַׁעַר הַגָּבוֹהַּ.  כֵּיצַד:  הָיוּ הַחִטִּים נִמְכָּרוֹת אַרְבַּע סְאִין בְּסֶלַע, וּפָסַק עִמּוֹ שֶׁיִּתֵּן לוֹ הַחִטִּים כַּשַּׁעַר הַזּוֹל--אִם עָמְדוּ אַחֲרֵי כֵן עֶשֶׂר סְאִין בְּסֶלַע, נוֹתֵן לוֹ עֶשֶׂר סְאִין; עָמְדוּ שָׁלוֹשׁ סְאִין בְּסֶלַע--נוֹתֵן לוֹ אַרְבַּע סְאִין כַּשַּׁעַר שֶׁהָיָה בַּשּׁוּק, שֶׁהֲרֵי פָּסַק עִמּוֹ כַּשַּׁעַר הַגָּבוֹהַּ.</P>

<P><B>ט,יא</B>  נָתַן לוֹ הַמָּעוֹת סְתָם, וְלֹא פָסַק עִמּוֹ בַּשַּׁעַר הַגָּבוֹהַּ, וְהוּזְלוּ--נוֹתֵן לוֹ כַּשַּׁעַר שֶׁהָיוּ שׁוֹוִין כְּשֶׁנָּתַן לוֹ הַמָּעוֹת; וּמִי שֶׁחָזַר בּוֹ, מְקַבֵּל מִי שֶׁפָּרַע.</P>

<P><B>ט,יב</B>  בַּמֶּה דְּבָרִים אֲמוּרִים, בַּפּוֹסֵק עַל דַּעַת עַצְמוֹ.  אֲבָל אִם הָיָה שָׁלִיחַ לַאֲחֵרִים, בֵּין הַמּוֹכֵר בֵּין הַלּוֹקֵחַ--אֵינוּ נוֹטֵל אֵלָא כַּשַּׁעַר הַזּוֹל, אוֹ מַחְזִיר אֶת הַדָּמִים, וְאֵינוּ מְקַבֵּל מִי שֶׁפָּרַע כַּשָּׁלִיחַ:  שֶׁהֲרֵי הַמְּשַׁלֵּחַ אוֹמֵר לוֹ, לְתַקַּן שְׁלַחְתִיךָ וְלֹא לְעַוַּת, כְּמוֹ שֶׁבֵּאַרְנוּ.</P>

<P><B>ט,יג</B>  [ו] הָיוּ הַחִטִּים נִמְכָּרוֹת אַרְבַּע סְאִין בְּסֶלַע, וְנָטַל אֶת הַדָּמִים שֶׁיִּתֵּן לוֹ חָמֵשׁ בְּסֶלַע--אִם יֵשׁ לוֹ חִטִּים, מֻתָּר.  הָיוּ לוֹ חִטִּים חוֹב אֵצֶל אֲחֵרִים, וְנָטַל הַמָּעוֹת עַד שֶׁיִּגְבֶּה חִטָּיו וְיִתֵּן לוֹ--אָסוּר:  שֶׁהֲרֵי הֶן מְחֻסָּרִין גְּבִיָּה, וּכְאִלּוּ אֵינָם; וַהֲרֵי זֶה כְּקוֹבֵעַ לוֹ זְמָן, וְהוֹזִיל לוֹ מִפְּנֵי שֶׁמַּקִּיפוֹ.</P>

<P><B>ט,יד</B>  [ז] הָיוּ הַחִטִּים בַּמְּדִינָה אַרְבַּע סְאִין בְּסֶלַע, וּבַכְּפָרִים שֵׁשׁ בְּסֶלַע--הֲרֵי זֶה מֻתָּר לִתֵּן סֶלַע לַתַּגָּר, כְּדֵי שֶׁיָּבִיא לוֹ שֵׁשׁ סְאִין מִן הַכְּפָר:  וְהוּא, שֶׁיִּהְיוּ בִּרְשׁוּת הַלּוֹקֵחַ--אִם אָבְדוּ בַּדֶּרֶךְ אוֹ נִגְנְבוּ, אָבְדוּ לוֹ.  וְאָדָם חָשׁוּב, אָסוּר לַעֲשׂוֹת זֶה.  וּבְמִינֵי סְחוֹרָה--אָסוּר לְכָל אָדָם, לְפִי שְׁאֵין מִינֵי סְחוֹרָה מְצוּיִין תָּמִיד כַּפֵּרוֹת.</P>

<P><B>ט,טו</B>  [ח] הַחַמָּרִין שֶׁנִּכְנְסוּ לָעִיר, וַהֲרֵי הַחִטִּים אַרְבַּע סְאִין בְּסֶלַע, הוֹזִילוּ וּמָכְרוּ לְמַכִּירֵיהֶן אוֹ לְסַפְסָרֵיהֶן חָמֵשׁ בְּסֶלַע בַּמָּעוֹת שֶׁנָּתְנוּ לָהֶן תְּחִלָּה כְּשֶׁיִּכָּנְסוּ לָעִיר, עַד שֶׁיִּפְתְּחוּ שַׂקֵּיהֶן וְיִמְכְּרוּ לְכָל אָדָם--הֲרֵי זֶה מֻתָּר:  שְׁאֵין אֵלּוּ מוֹכְרִין לָהֶם בְּזוֹל מִפְּנֵי שֶׁנָּתְנוּ הַמָּעוֹת עַתָּה, וְלֹא יִקְּחוּ אֵלָא לְאַחַר זְמָן, אֵלָא מִפְּנֵי שֶׁמּוֹדִיעִין לָהֶם אֶת הַשַּׁעַר, וּמְסַעֲדִין אוֹתָן.</P>

<P><B>ט,טז</B>  [ט] הַמּוֹלִיךְ פֵּרוֹת מִמָּקוֹם לְמָקוֹם--מְצָאוֹ חֲבֵרוֹ וְאָמַר לוֹ תְּנֵם לִי, וַאֲנִי אַעֲלֶה לָךְ פֵּרוֹת שֶׁיֵּשׁ לִי בְּאוֹתוֹ מָקוֹם--אִם יֵשׁ לוֹ שָׁם, מֻתָּר; וְאִם לָאו, אָסוּר.</P>

<P><B>ט,יז</B>  הָיָה מוֹלִיךְ סְחוֹרָה מִמָּקוֹם לְמָקוֹם--אָמַר לוֹ תְּנָהּ לִי, וַאֲנִי אַעֲלֶה לָךְ דָּמֶיהָ כְּמוֹ שֶׁשּׁוֹוָה בְּאוֹתוֹ מָקוֹם--אִם הָיְתָה בִּרְשׁוּת הַמּוֹכֵר עַד שֶׁתַּגִּיעַ לְשָׁם, מֻתָּר; וְאִם הָיְתָה בִּרְשׁוּת לוֹקֵחַ, אָסוּר.</P>

<P><B>ט,יח</B>  [י] הַנּוֹתֵן לְבַעַל הַגִּנָּה דְּמֵי עֶשֶׂר קִשּׁוּאִין אֵלּוּ, דְּמֵי עֲשָׂרָה אֲבַטִּיחִים אֵלּוּ, וַהֲרֵי הֶן קְטַנִּים, וְהִתְנָה עִמּוֹ שֶׁיִּתְּנֵם לוֹ כְּשֶׁיַּגְדִילוּ--הֲרֵי זֶה מֻתָּר:  שֶׁהֲרֵי הוּא מַנִּיחָן, וְהֶם גְּדֵלִים מֵאֵלֵיהֶן; וְאִלּוּ קְצָצָן עַתָּה כִּשְׁהֶן קְטַנִּים, לֹא הָיוּ בָּאִים אֲחֵרִים תַּחְתֵּיהֶן.  וְכֵן כָּל כַּיּוֹצֶא בְּזֶה, מִדָּבָר שְׁאֵין בּוֹ הֶפְסֵד וְלֹא חֶסְרוֹן עַל הַמּוֹכֵר.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק י</H2>

<P><B>י,א</B>  כְּשֵׁם שֶׁמֻּתָּר לַמּוֹכֵר לִפְסֹק עַל שַׁעַר שֶׁבַּשּׁוּק--כָּךְ מֻתָּר לִלְווֹת הַפֵּרוֹת סְתָם, וּפוֹרְעִין אוֹתָן סְתָם בְּלֹא קְבִיעַת זְמָן עַל שַׁעַר שֶׁבַּשּׁוּק.  כֵּיצַד:  הָיָה הַשַּׁעַר קָבוּעַ וְיָדוּעַ לִשְׁנֵיהֶם, וְלָוָה מֵחֲבֵרוֹ עֶשֶׂר סְאִין--חַיָּב לְהַחְזִיר לוֹ עֶשֶׂר סְאִין, אַף עַל פִּי שֶׁהוּקְרוּ הַחִטִּים:  שֶׁהֲרֵי כְּשֶׁלָּוָה מִמֶּנּוּ, הָיָה הַשַּׁעַר יָדוּעַ; וְאִלּוּ רָצָה--הָיָה קוֹנֶה וּמַחְזִיר לוֹ, שֶׁהֲרֵי לֹא קָבַע לוֹ זְמָן.</P>

<P><B>י,ב</B>  הָיָה לוֹ מֵאוֹתוֹ הַמִּין שֶׁלָּוָה--הֲרֵי זֶה מֻתָּר לִלְווֹת סְתָם בְּלֹא קְבִיעַת זְמָן, וּפוֹרֵעַ סְתָם:  אַף עַל פִּי שֶׁעֲדַיִן לֹא יָצָא הַשַּׁעַר.  וְאַפִלּוּ הָיְתָה לוֹ סְאָה אַחַת, לוֹוֶה עָלֶיהָ כַּמָּה סְאִין; הָיְתָה לוֹ טִפָּה אַחַת שֶׁלְּשֶׁמֶן אוֹ יַיִן, לוֹוֶה עָלֶיהָ כַּמָּה גִּרְבֵּי יַיִן וְשֶׁמֶן.</P>

<P><B>י,ג</B>  לֹא הָיָה לוֹ מֵאוֹתוֹ הַמִּין כְּלוּם, וְלֹא נִקְבַּע שַׁעַר הַשּׁוּק עֲדַיִן, אוֹ שֶׁלֹּא יָדְעוּ בַּשַּׁעַר שֶׁבַּשּׁוּק--הֲרֵי זֶה אָסוּר לִלְווֹת סְאָה בִּסְאָה.  וְכֵן בִּשְׁאָר הַפֵּרוֹת--לֹא יִלְוֶה אוֹתָן, עַד שֶׁיַּעֲשֶׂה אוֹתָן דָּמִים.  וְאִם לָוָה, וְלֹא עָשָׂה אוֹתָן דָּמִים, וְהוּזְלוּ--מַחְזִיר לוֹ פֵּרוֹת בַּמִּדָּה שֶׁלָּוָה מִמֶּנּוּ, אוֹ כַּמִּשְׁקָל; וְאִם הוּקְרוּ, נוֹטֵל דָּמִים שֶׁהָיוּ שׁוֹוִין בְּשָׁעַת הַהַלְוָאָה.</P>

<P><B>י,ד</B>  אַף עַל פִּי שֶׁיֵּשׁ לוֹ מֵאוֹתוֹ הַמִּין, אוֹ שֶׁהָיָה הַשַּׁעַר קָבוּעַ בַּשּׁוּק--הֲרֵי זֶה אָסוּר לִלְווֹת פֵּרוֹת בְּפֵרוֹת, עַד זְמָן קָבוּעַ; אֵלָא לוֹוֶה סְתָם, וּפוֹרֵעַ בְּאֵיזֶה זְמָן שֶׁיִּפְרַע.</P>

<P><B>י,ה</B>  [ג] לֹא יֹאמַר אָדָם לַחֲבֵרוֹ הַלְוֵנִי כּוֹר חִטִּים, וַאֲנִי מַחְזִיר לָךְ כּוֹר לַגֹּרֶן; אֵלָא אוֹמֵר לוֹ הַלְוֵנִי עַד שֶׁיָּבוֹא בְּנִי, אוֹ עַד שֶׁאֶמְצָא הַמַּפְתֵּחַ.</P>

<P><B>י,ו</B>  [ד] לָוָה פֵּרוֹת עַד זְמָן קָבוּעַ--אִם הוּזְלוּ, מַחְזִיר לוֹ פֵּרוֹת בַּזְּמָן שֶׁקָּבַע; וְאִם הוּקְרוּ, נוֹתֵן לוֹ דָּמִים שֶׁהָיוּ שׁוֹוִין בְּשָׁעַת הַהַלְוָאָה.</P>

<P><B>י,ז</B>  [ה] מַלְוֶה אָדָם אֶת אֲרִיסָיו חִטִּים בְּחִטִּים לְזֶרַע, בֵּין קֹדֶם שֶׁיָּרַד הָאָרִיס לַשָּׂדֶה בֵּין אַחַר שֶׁיָּרַד.  בַּמֶּה דְּבָרִים אֲמוּרִים, בִּמְקוֹם שֶׁנָּהֲגוּ שֶׁיִּתֵּן הָאָרִיס אֶת הַזֶּרַע, שֶׁהֲרֵי בְּיַד בַּעַל הַקַּרְקָע לְסַלְּקוֹ, כָּל זְמָן שֶׁלֹּא נָתַן.  אֲבָל בִּמְקוֹם שֶׁדֶּרֶךְ בַּעַל הַקַּרְקָע לִתֵּן אֶת הַזֶּרַע--אִם עֲדַיִן לֹא יָרַד הָאָרִיס, הֲרֵי זֶה מֻתָּר לְהַלְווֹתוֹ חִטִּים בְּחִטִּים:  שֶׁעֲדַיִן יֵשׁ לוֹ לְסַלְּקוֹ; נִמְצָא בְּעֵת שֶׁיָּרַד לַשָּׂדֶה, יָרַד עַל דַּעַת שֶׁיַּחְזִיר לוֹ חִטִּים שֶׁהִלְוָהוּ.  אֲבָל אַחַר שֶׁיָּרַד לַשָּׂדֶה--הוֹאִיל וְאֵינוּ יָכוֹל לְסַלְּקוֹ--הֲרֵי הוּא כְּכָל אָדָם, וְאָסוּר לְהַלְווֹתוֹ חִטִּים בְּחִטִּים לְזֶרַע; אֲבָל מַלְוֵהוּ סְתָם, עַל שַׁעַר שֶׁבַּשּׁוּק.</P>

<P><B>י,ח</B>  [ו] מִי שֶׁהָיָה נוֹשֶׁה בַּחֲבֵרוֹ מָעוֹת, וְאָמַר לוֹ תֶּן לִי מָעוֹתַי שֶׁאֲנִי רוֹצֶה לִקַּח בָּהֶן חִטִּים.  אָמַר לוֹ צֵא וַעֲשֵׂה אוֹתָן עָלַי כַּשַּׁעַר שֶׁלְּעַכְשָׁו, וְיִהְיֶה לָךְ אֶצְלִי חִטִּים בְּהַלְוָאָה--אִם יֵשׁ לוֹ חִטִּים כְּשֵׁעוּר מָעוֹתָיו, מֻתָּר; וְאִם אֵין לוֹ אוֹתוֹ הַמִּין, הֲרֵי זֶה אָסוּר:  שֶׁלֹּא אָמְרוּ חֲכָמִים שֶׁמֻּתָּר לִפְסֹק עַל שַׁעַר שֶׁבַּשּׁוּק, אַף עַל פִּי שְׁאֵין לוֹ כְּלוּם מֵאוֹתוֹ הַמִּין, אֵלָא בְּנוֹתֵן מָעוֹתָיו לִקְנוֹת בָּהֶן; אֲבָל הָרוֹצֶה לְהַעְמִיד הַלְוָאָתוֹ עַל גַּב הַפֵּרוֹת--אָסוּר, עַד שֶׁיִּהְיוּ לוֹ פֵּרוֹת.</P>

<P><B>י,ט</B>  הָיָה לַלּוֹוֶה חִטִּים, וְעָשָׂה הַלְוָאָתוֹ עָלָיו חִטִּים, וּבָא אַחַר זְמָן וְאָמַר לוֹ תֶּן לִי חִטַּי, שֶׁאֲנִי רוֹצֶה לְמָכְרָן וְלִקַּח בִּדְמֵיהֶן יַיִן, אָמַר לוֹ צֵא וַעֲשֵׂה אוֹתָן עָלַי יַיִן, כַּשַּׁעַר שֶׁבַּשּׁוּק עַתָּה--אִם יֵשׁ לוֹ יַיִן, הֲרֵי זֶה מֻתָּר וְנַעֲשָׂת הַלְוָאָתוֹ אֶצְלוֹ יַיִן; וְאִם אֵין לוֹ יַיִן, אָסוּר.</P>

<P><B>י,י</B>  הֲרֵי שֶׁלֹּא הָיָה לוֹ, וְעָבַר וְהִחְזִיר הַהַלְוָאָה פֵּרוֹת--אַף עַל פִּי שֶׁקָּנָה פֵּרוֹת אַחַר כָּךְ--אֵינוּ חַיָּב לִתֵּן לוֹ פֵּרוֹת, אֵלָא נוֹתֵן לוֹ מָעוֹת שֶׁהִלְוָהוּ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יא</H2>

<P><B>יא,א</B>  הַמַּלְוֶה אֶת חֲבֵרוֹ בִּפְנֵי עֵדִים, אוֹ שֶׁאָמַר לָעֵדִים הֱיוּ עָלַי עֵדִים שֶׁאֲנִי חַיָּב לְזֶה מָנֶה, אוֹ אַתֶּם עֵדַי שֶׁאֲנִי חַיָּב לְזֶה מָנֶה--זוֹ הִיא הַנִּקְרֵאת מַלְוָה עַל פֶּה, וְאֵינוּ צָרִיךְ לְפָרְעוֹ בְּעֵדִים; לְפִיכָּךְ אִם טָעַן אַחַר כָּךְ וְאָמַר פָּרַעְתִּי--נִשְׁבָּע הֶסֵּת, וְנִפְטָר.</P>

<P><B>יא,ב</B>  אֲבָל הַמַּלְוֶה אֶת חֲבֵרוֹ בַּשְּׁטָר, צָרִיךְ לְפָרְעוֹ בְּעֵדִים; לְפִיכָּךְ אִם טָעַן וְאָמַר פָּרַעְתִּי שְׁטָר זֶה, אֵינוּ נֶאֱמָן, אֵלָא אוֹמְרִים לוֹ אוֹ הָבֵא עֵדִים, אוֹ עֲמֹד וְשַׁלַּם לוֹ חוֹבוֹ.</P>

<P><B>יא,ג</B>  לְפִיכָּךְ הָאוֹמֵר לָעֵדִים, הֱיוּ עָלַי עֵדִים שֶׁאֲנִי חַיָּב לְזֶה מָנֶה--אֵין כּוֹתְבִין עֵדוּתָן וְנוֹתְנִין לַמַּלְוֶה:  שֶׁלֹּא יַחְזִירוּ עֵדוּת עַל פֶּה מַלְוָה בַּשְּׁטָר, עַד שֶׁיֹּאמַר לָהֶן הַלּוֹוֶה כִּתְבוּ שְׁטָר וְחִתְמוּ בּוֹ וּתְנוּ לוֹ.  וְאַף עַל פִּי שֶׁאָמַר לָהֶן כָּךְ, צְרִיכִין לְהִמָּלֵךְ בּוֹ אַחַר שֶׁחָתְמוּ בַּשְּׁטָר, וְאַחַר כָּךְ נוֹתְנִין הַשְּׁטָר בְּיַד הַמַּלְוֶה.</P>

<P><B>יא,ד</B>  קָנוּ מִיָּדוֹ שְׁהוּא חַיָּב לוֹ מָנֶה--הֲרֵי אֵלּוּ כּוֹתְבִין וְנוֹתְנִין, אַף עַל פִּי שֶׁלֹּא אָמַר לָהֶן כְּתֹבוּ:  שֶׁסְּתָם קִנְיָן לִכְתִיבָה עוֹמֵד, וְאֵינָן צְרִיכִין לְהִמָּלֵךְ בּוֹ.</P>

<P><B>יא,ה</B>  [ב] לוֹוֶה שֶׁכָּתַב שְׁטָר בִּכְתָב יָדוֹ, וְהֵעִיד בּוֹ עֵדִים וּנְתָנוֹ לַמַּלְוֶה--הֲרֵי זֶה שְׁטָר כָּשֵׁר.  וְכֵן אִם כָּתַב שְׁטָר, אַף עַל פִּי שְׁאֵין בּוֹ עֵדִים, וּנְתָנוֹ לַמַּלְוֶה בִּפְנֵי עֵדִים--הֲרֵי זוֹ מַלְוָה בַּשְּׁטָר:  וְהוּא שֶׁיִּהְיֶה כְּתָב שְׁאֵינוּ יָכוֹל לְהִזְדַּיַּף, וְיִקְרְאוּ אוֹתוֹ הָעֵדִים שֶׁנִּמְסַר בִּפְנֵיהֶם.  וְיֵשׁ מִן הַגְּאוֹנִים שֶׁהוֹרָה שֶׁצָּרִיךְ לוֹמַר לָעֵדִים שֶׁמָּסְרוּ בִּפְנֵיהֶם, חִתְמוּ וְהָעִידוּ שֶׁנִּמְסַר בִּפְנֵיכֶם.</P>

<P><B>יא,ו</B>  [ג] הוֹצִיא עָלָיו כְּתָב יָדוֹ שְׁהוּא חַיָּב לוֹ, וְאֵין שָׁם עֵדִים--אַף עַל פִּי שֶׁהֻחְזַק כְּתָב יָדוֹ בְּבֵית דִּין, הֲרֵי זֶה כְּמַלְוָה עַל פֶּה לְכָל דָּבָר.  וְאִם טָעַן שֶׁפָּרַע--נִשְׁבָּע הֶסֵּת, וְנִפְטָר; וְאֵינוּ גּוֹבֶה בִּכְתָב זֶה--לֹא מִן הַיּוֹרֵשׁ, וְלֹא מִן הַלָּקוֹחוֹת.</P>

<P><B>יא,ז</B>  [ד] כָּל מַלְוָה שֶׁבַּשְּׁטָר--גּוֹבֶה אוֹתָהּ מִן הַיּוֹרְשִׁין, וְגוֹבֶה אוֹתָהּ מִן הַלָּקוֹחוֹת, כְּמוֹ שֶׁיִּתְבָּאַר.  וּמַלְוָה עַל פֶּה--גּוֹבֶה אוֹתָהּ מִן הַיּוֹרְשִׁין, וְאֵינוּ גּוֹבֶה אוֹתָהּ מִן הַלָּקוֹחוֹת:  לְפִי שְׁאֵין לָהּ קוֹל, לְפִיכָּךְ לֹא יִטְרֹף בָּהּ.  אֲבָל מַלְוָה שֶׁבַּשְּׁטָר, קוֹל יֵשׁ לָהּ; וְהַלּוֹקֵחַ הִפְסִיד עַל עַצְמוֹ, שֶׁלֹּא שָׁאַל עַד שֶׁיָּדַע שֶׁנְּכָסָיו שֶׁלְּזֶה מְשֻׁעְבָּדִין בַּמַּלְוָה שֶׁעָלָיו, שֶׁכָּל נִכְסֵי הַלּוֹוֶה תַּחַת שִׁעְבּוּד הַמַּלְוָה, מִן הַתּוֹרָה.</P>

<P><B>יא,ח</B>  [ה] הַמּוֹכֵר שָׂדֵהוּ בְּעֵדִים, וְיָצַאת מִתַּחַת יְדֵי הַלּוֹקֵחַ--אַף עַל פִּי שְׁאֵין שָׁם שְׁטָר בְּיַד הַלּוֹקֵחַ, הֲרֵי זֶה חוֹזֵר וְטוֹרֵף מִנְּכָסִים מְשֻׁעְבָּדִים כְּמוֹ שֶׁיִּתְבָּאַר:  שֶׁכָּל הַמּוֹכֵר--בְּפַרְהֶסְיָה מוֹכֵר, וְקוֹל יֵשׁ לוֹ.</P>

<P><B>יא,ט</B>  [ו] אֵין הַהַלְוָאָה שֶׁעַל פֵּה נִגְבֵּית מִן הַיּוֹרְשִׁין, אֵלָא בְּאֶחָד מִשְּׁלוֹשָׁה דְּבָרִים אֵלּוּ:  כְּשֶׁהַחַיָּב מוֹדֶה בָּהּ, וְצִוָּה בְּחָלְיוֹ שֶׁיֵּשׁ לִפְלוֹנִי עָלָיו חוֹב עֲדַיִן.  אוֹ שֶׁהָיְתָה הַהַלְוָאָה לִזְמָן, וְלֹא הִגִּיעַ זְמָן לְפָרְעָהּ; וַחֲזָקָה הִיא שְׁאֵין אָדָם פּוֹרֵעַ בְּתוֹךְ זְמַנּוֹ.  אוֹ שֶׁנִּדּוּהוּ עַד שֶׁיִּתֵּן, וּמֵת בְּנִדּוּיוֹ.  כָּל אֵלּוּ גּוֹבִין מִן הַיּוֹרֵשׁ, בְּלֹא שְׁבוּעָה.</P>

<P><B>יא,י</B>  אֲבָל אִם בָּאוּ עֵדִים שֶׁהָיָה אֲבִיהֶן חַיָּב לְזֶה מָנֶה, אוֹ בְּפָנֵינוּ הִלְוָהוּ--אֵינוּ גּוֹבֶה מִן הַיּוֹרֵשׁ כְּלוּם, שֶׁמֶּא פְּרָעוֹ:  שֶׁהַמַּלְוֶה אֶת חֲבֵרוֹ בְּעֵדִים, אֵינוּ צָרִיךְ לְפָרְעוֹ בְּעֵדִים.  וְכֵן אִם הוֹצִיא כְּתָב יַד אֲבִיהֶן שְׁהוּא חַיָּב לוֹ--אֵינוּ גּוֹבֶה בּוֹ כְּלוּם, כְּמוֹ שֶׁבֵּאַרְנוּ.</P>

<P><B>יא,יא</B>  [ז] לוֹוֶה שְׁאֵין לוֹ מִטַּלְטְלִין וְיֵשׁ לוֹ קַרְקָע--אִם נוֹדַע לְבֵית דִּין שֶׁתָּלָה מָעוֹתָיו בְּיַד אֲחֵרִים, כּוֹפִין אוֹתוֹ לִמְכֹּר וְלִתֵּן לְבַעַל חוֹבוֹ.  וְאִם לֹא נוֹדַע לָהֶם דָּבָר זֶה, מַחְרִימִין עַל מִי שֶׁיָּדַע לוֹ מִטַּלְטְלִין אוֹ מִי שֶׁיֵּשׁ לוֹ מִטַּלְטְלִין וְלֹא יְבִיאֵם; וְאַחַר כָּךְ יוֹרְדִין לַבֵּינוֹנִית שֶׁבִּנְכָסָיו, וּמַגְבִּין לְבַעַל חוֹבוֹ כְּמוֹ שֶׁיִּתְבָּאַר.</P>

<P><B>יא,יב</B>  בַּמֶּה דְּבָרִים אֲמוּרִים, בִּזְמָן שֶׁנִּפְרָעִין מִן הַלּוֹוֶה עַצְמוֹ.  אֲבָל הַבָּא לְהִפָּרַע מִן הַיּוֹרֵשׁ, בֵּין קָטָן בֵּין גָּדוֹל--לֹא יִפָּרַע מִן הַמִּטַּלְטְלִין, אַפִלּוּ הָיוּ מֻפְקָדִין אוֹ מַלְוָה אֵצֶל אֲחֵרִים:  שֶׁהַמִּטַּלְטְלִין אֵינָן תַּחַת שִׁעְבּוּד בַּעַל חוֹב מִן הַתּוֹרָה.</P>

<P><B>יא,יג</B>  [ח] מִצְוָה עַל הַיְּתוֹמִין לִפְרֹעַ חוֹב אֲבִיהֶן, מִן הַמִּטַּלְטְלִין שֶׁהִנִּיחַ.  וְאִם לֹא רָצָה הַיּוֹרֵשׁ לִתֵּן, אֵין כּוֹפִין אוֹתוֹ; וְאִם תָּפַס בַּעַל חוֹב מֵחַיִּים, גּוֹבֶה מֵהֶן.  טָעַן שֶׁמֵּחַיִּים תָּפַסְתִּי, וְהַיּוֹרֵשׁ טָעַן שֶׁאַחַר מִיתָה תָּפַס--עַל הַיּוֹרֵשׁ לְהָבִיא רְאָיָה; אוֹ יִשָּׁבַע הַמַּלְוֶה שֶׁכָּךְ וְכָּךְ הוּא חַיָּב לוֹ, וְיָכוֹל לִטְעֹן עַד כְּדֵי דְּמֵיהֶן, וְכוֹלֵל בִּשְׁבוּעָתוֹ שֶׁמֵּחַיִּים תָּפַס.</P>

<P><B>יא,יד</B>  הָיוּ הַדְּבָרִים שֶׁתָּפַס שְׁטָרוֹת, וְטָעַן שְׁהֶן מַשְׁכּוֹן בְּיָדוֹ עַל חוֹבוֹ, וְשֶׁמֵּחַיִּים תָּפַס--עַל הַמַּלְוֶה לְהָבִיא רְאָיָה שֶׁמֵּחַיִּים תָּפַס; וְאִם לֹא הֵבִיא רְאָיָה--יַחְזִיר לַיּוֹרְשִׁים, מִפְּנֵי שְׁאֵינוּ טוֹעֵן לִקְנוֹת גּוּפָם אֵלָא לָרְאָיָה שֶׁבָּהֶן.</P>

<P><B>יא,טו</B>  [ט] יְתוֹמִים שֶׁגָּבוּ קַרְקָע בַּחוֹב שֶׁהָיָה לַאֲבִיהֶן אֵצֶל אֲחֵרִים--יֵשׁ לְבַעַל חוֹב שֶׁלַּאֲבִיהֶם לַחְזֹר וְלִגְבּוֹת אוֹתָהּ מֵהֶן, שֶׁהֲרֵי קַרְקָע זוֹ שֶׁלַּאֲבִיהֶם הִיא.</P>

<P><B>יא,טז</B>  [י] רְאוּבֵן שֶׁמָּכַר שָׂדֶה לְשִׁמְעוֹן בְּאַחְרָיוּת, וְזָקַף שִׁמְעוֹן דְּמֵי הַשָּׂדֶה עָלָיו מַלְוָה לִרְאוּבֵן, וּמֵת רְאוּבֵן, וּבָא בַּעַל חוֹב שֶׁלִּרְאוּבֵן לִטְרֹף מִשִּׁמְעוֹן הַשָּׂדֶה, וּפִיְּסוֹ שִׁמְעוֹן בְּמָעוֹת וְהָלַךְ לוֹ--הַדִּין נוֹתֵן שֶׁיָּבוֹאוּ יוֹרְשֵׁי רְאוּבֵן, וְיִתְבְּעוּ שִׁמְעוֹן בַּמַּלְוָה שֶׁזָּקַף עָלָיו:  שֶׁהֲרֵי אֵינָהּ מִשְׁתַּעְבֶּדֶת לְבַעַל חוֹב שֶׁלִּרְאוּבֵן.  לְפִיכָּךְ אִם הָיָה שִׁמְעוֹן פִּקֵּחַ--נוֹתֵן לָהֶן הַקַּרְקָע שֶׁלָּקַח מֵרְאוּבֵן בַּמַּלְוָה שֶׁזָּקַף עַל עַצְמוֹ, וְחוֹזֵר וְטוֹרֵף אוֹתָהּ מֵהֶן מִפְּנֵי הַמָּעוֹת שֶׁנָּתַן לְבַעַל חוֹבוֹ שֶׁלִּרְאוּבֵן כְּדֵי שֶׁלֹּא יִטְרֹף אוֹתָהּ מִמֶּנּוּ:  שֶׁהֲרֵי בְּאַחְרָיוּת לְקָחָהּ מֵרְאוּבֵן.</P>

<P><B>יא,יז</B>  [יא] כְּבָר תִּקְּנוּ גְּאוֹנִים הָאַחֲרוֹנִים כֻּלָּם, שֶׁיִּהְיֶה בַּעַל חוֹב גּוֹבֶה מִטַּלְטְלִין מִן הַיּוֹרְשִׁין; וְכֵן דָּנִין יִשְׂרָאֵל בְּכָל בֵּית דִּין שֶׁבָּעוֹלָם.  אֲבָל בַּמַּעְרָב הָיוּ כּוֹתְבִין בְּשִׁטְרֵי חוֹבוֹת, שֶׁיֵּשׁ לוֹ לִגְבּוֹת מִן הַקַּרְקָע וּמִן הַמִּטַּלְטְלִין, בֵּין בְּחַיָּיו בֵּין אַחַר מוֹתוֹ; וְנִמְצָא גּוֹבֶה עַל תְּנָאי זֶה, יוֹתֵר מִן הַתַּקָּנָה.</P>

<P><B>יא,יח</B>  וּסְיָג גָּדוֹל עָשׂוּ בַּדָּבָר--שֶׁמֶּא לֹא יָדַע הַלּוֹוֶה בְּתַקָּנָה זוֹ, וְנִמְצָא מְמוֹן יְתוֹמִים יוֹצֶא שֶׁלֹּא כַּדִּין:  שְׁאֵין כּוֹחַ בְּתַקָּנַת אַחֲרוֹנִים לְחַיַּב בָּהּ יְתוֹמִים.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יב</H2>

<P><B>יב,א</B>  אֵין נִפְרָעִין מִן הַיּוֹרְשִׁין אֵלָא אִם כֵּן הָיוּ גְּדוֹלִים; אֲבָל יוֹרְשִׁין קְטַנִּים, אֵין נִפְרָעִין מֵהֶן שְׁטָר חוֹב.  [ב] אַפִלּוּ הָיָה בּוֹ כָּל תְּנָאי שֶׁבָּעוֹלָם--לֹא יִפָּרַע בּוֹ הַמַּלְוֶה כְּלוּם, עַד שֶׁיִּגְדְּלוּ הַיְּתוֹמִים:  שֶׁמֶּא יֵשׁ לָהֶן רְאָיָה שֶׁשּׁוֹבְרִין בָּהּ אֶת הַשְּׁטָר.</P>

<P><B>יב,ב</B>  [ג] הָיְתָה הַמַּלְוָה רִבִּית שֶׁלַּגּוֹי, שֶׁהֲרֵי הָרִבִּית אוֹכֶלֶת בְּנִכְסֵיהֶן--מַעְמִידִין לָהֶם אַפְטְרוּפוֹס, וְנִזְקָקִין בֵּית דִּין לְנִכְסֵיהֶן, וּמוֹכְרִין וּפוֹרְעִין הַחוֹב.  וְכֵן אִשָּׁה שֶׁתָּבְעָה כְּתֻבָּתָהּ, בֵּין אַלְמָנָה בֵּין גְּרוּשָׁה--מַעְמִידִים לָהֶם אַפְטְרוּפוֹס, וְנִזְקָקִין מִשּׁוֹם חֵן הָאִשָּׁה, כְּדֵי שֶׁיִּהְיֶה לָהּ כְּלוּם, שֶׁתִּנָּשֵׂא בּוֹ לְאַחֵר.  לְפִיכָּךְ אִם קָפְצָה הָאִשָּׁה וְנִשֵּׂאת, וְאַחַר כָּךְ בָּאָה לִתְבֹּעַ כְּתֻבָּתָהּ מִנִּכְסֵי יְתוֹמִים--אֵין נִזְקָקִין לָהּ, עַד שֶׁיִּגְדְּלוּ הַיְּתוֹמִים:  שֶׁהֲרֵי אֵין לָהּ מְזוֹנוֹת, וַהֲרֵי נִשֵּׂאת.</P>

<P><B>יב,ג</B>  [ד] הוֹרוּ מִקְצַת הַגְּאוֹנִים, שְׁאִם הָיוּ הַנְּכָסִים כְּנֶגֶד הַכְּתֻבָּה בִּלְבָד, אוֹ פְּחוּתִין מִמֶּנָּה--אֵין נִזְקָקִין לָהֶן, שֶׁהֲרֵי אֵין כָּאן זְכוּת לַיְּתוֹמִים:  שֶׁלֹּא אָמְרוּ נִזְקָקִין לְנִכְסֵי יְתוֹמִים לְהִפָּרַע מֵהֶן הַכְּתֻבָּה, אֵלָא כְּדֵי שֶׁלֹּא יִפְחֲתוּ הַנְּכָסִים מִן הַמְּזוֹנוֹת; וְזֹאת הוֹאִיל וְהִיא נוֹטֶלֶת הַכֹּל, מַה זְכוּת יֵשׁ לַיְּתוֹמִים הַקְּטַנִּים בְּדָבָר זֶה, עַד שֶׁנִּזְקָקִין לָהֶן, וְלֹא חָשׁוּ לְחֵן הָאִשָּׁה.</P>

<P><B>יב,ד</B>  [ה] צִוָּה הַמּוֹרִישָׁן וְאָמַר תְּנוּ מָנֶה לִפְלוֹנִי, אוֹ תְּנוּ שָׂדֶה לִפְלוֹנִי--נִזְקָקִין, אַחַר שֶׁמַּעְמִידִין לָהֶן אַפְטְרוּפוֹס לִטְעֹן טְעָנָתָם.  אָמַר תְּנוּ מָנֶה זֶה לִפְלוֹנִי, אוֹ שָׂדֶה זוֹ לִפְלוֹנִי--נוֹתְנִין, וְאֵין צְרִיכִים לְהַעְמִיד לָהֶן אַפְטְרוּפוֹס.</P>

<P><B>יב,ה</B>  [ו] נִמְצֵאת קַרְקָע שְׁאֵינָהּ שֶׁלָּהֶן, אֵלָא טָעַן הַטּוֹעֵן שְׁהִיא גָּזֵל בְּיַד מוֹרִישָׁן--נִזְקָקִין לָהֶן, וּמַעְמִידִים לָהֶן אַפְטְרוּפוֹס לִטְעֹן וְלָדוּן; וְאִם נִמְצֵאת גְּזוּלָה, מַחְזִירִים אוֹתָהּ לִבְעָלֶיהָ.</P>

<P><B>יב,ו</B>  וְכֵן קָטָן שֶׁתָּקַף בַּעֲבָדָיו, וְיָרַד לְתוֹךְ שְׂדֵה חֲבֵרוֹ וּכְבָשָׁהּ--אֵין אוֹמְרִין נַמְתִּין לוֹ עַד שֶׁיַּגְדִּיל, אֵלָא מוֹצִיאִין אוֹתָהּ מִיָּדוֹ; וְלִכְשֶׁיַּגְדִּיל--אִם יֵשׁ לוֹ עֵדִים, יָבִיא עֵדָיו.</P>

<P><B>יב,ז</B>  קַרְקָע שְׁהִיא בְּחֶזְקַת קְטַנִּים, וּבָא אַחֵר וְטָעַן שְׁהִיא לְקוּחָה לוֹ מִמּוֹרִישָׁן, וְיֵשׁ לוֹ עֵדִים שֶׁהִחְזִיק בָּהּ וַאֲכָלָהּ שְׁנֵי חֲזָקָה בְּחַיֵּי אֲבִיהֶן--אֵין מוֹצִיאִין אוֹתָהּ מִיָּדָן, עַד שֶׁיַּגְדִּילוּ:  שְׁאֵין מְקַבְּלִין עֵדִים שֶׁלֹּא בִּפְנֵי בַּעַל דִּין, וְהַקָּטָן כְּאִלּוּ אֵינוּ עוֹמֵד כָּאן הוּא חָשׁוּב.  אֲבָל אִם הוֹצִיא שְׁטָר שְׁהִיא לְקוּחָה בְּיָדוֹ--הֲרֵי זֶה מְקַיֵּם אֶת הַשְּׁטָר, וּמוֹצִיאִין אוֹתָהּ מִיָּדָן אַחַר שֶׁמַּעְמִידִים לָהֶם אַפְטְרוּפוֹס.</P>

<P><B>יב,ח</B>  כְּשֶׁנִּזְקָקִין בֵּית דִּין לְנִכְסֵי יְתוֹמִים לִמְכֹּר--שָׁמִין אֶת הַקַּרְקָע, וְאַחַר כָּךְ מוֹכְרִין.  וּמַכְרִיזִין עָלֶיהָ שְׁלוֹשִׁים יוֹם רְצוּפִין, אוֹ שִׁשִּׁים יוֹם שֵׁנִי וַחֲמִישִׁי; וּמַכְרִיזִים בַּבֹּקֶר וּבָעֶרֶב, בְּשָׁעַת הַכְנָסַת פּוֹעֲלִים וּבְשָׁעַת הוֹצָאַת פּוֹעֲלִין.  וְכָל מִי שֶׁרוֹצֶה לִקְנוֹת, יוֹלִיךְ הַפּוֹעֲלִין לְבַקַּר לוֹ.  וּבְעֵת שֶׁמַּכְרִיזִין, מְסַיְּמִין אֶת הַשָּׂדֶה בִּמְצָרֵיהָ, וּמוֹדִיעִין כַּמָּה הִיא יָפָה, וּבְכַמָּה הִיא שׁוּמָה, וּמִפְּנֵי מַה רוֹצִים לְמָכְרָהּ, אִם לְהַגְבּוֹת לְבַעַל חוֹב אוֹ לִכְתֻבַּת אִשָּׁה:  לְפִי שֶׁיֵּשׁ מִי שֶׁרוֹצֶה לִתֵּן לְבַעַל חוֹב, וְיֵשׁ מִי שֶׁרוֹצֶה לְהַגְבּוֹת לָאִשָּׁה.</P>

<P><B>יב,ט</B>  כְּשֶׁכּוֹתְבִין הָאַדְרַכְתָּא עַל נִכְסֵי יְתוֹמִים, בֵּין גְּדוֹלִים בֵּין קְטַנִּים, כּוֹתְבִין בָּהּ, וְהִכַּרְנוּ שֶׁהַנְּכָסִים הָאֵלּוּ הֶן שֶׁלִּפְלוֹנִי הַמֵּת.  וְאִם לֹא כָתְבוּ כָּךְ, הֲרֵי הָאַדְרַכְתָּא פְּסוּלָה; וְאֵין אוֹכְלִין בָּהּ פֵּרוֹת, אַפִלּוּ מֵאַחַר שֶׁשָּׁלְמוּ הַהַכְרָזוֹת.</P>

<P><B>יב,י</B>  בֵּית דִּין שֶׁמָּכְרוּ שֶׁלֹּא בְּהַכְרָזָה--נַעֲשׂוּ כְּמִי שֶׁטָּעָה בִּדְבַר מִשְׁנָה, וְחוֹזְרִים וּמוֹכְרִין בְּהַכְרָזָה.  וּבֵית דִּין שֶׁמָּכְרוּ, הָאַחְרָיוּת עַל הַיְּתוֹמִים.  [יא] וּבֵית דִּין שֶׁהִכְרִיזוּ כָּרָאוּי, וּבָדְקוּ יָפֶה יָפֶה, וְדִקְדְּקוּ בַּשּׁוּמָה--אַף עַל פִּי שֶׁטָּעוּ וּמָכְרוּ שׁוֹוֶה מָנֶה בְּמָאתַיִם, אוֹ מָאתַיִם בְּמָנֶה--הֲרֵי מִכְרָן קַיָּם.</P>

<P><B>יב,יא</B>  אֲבָל אִם לֹא בָדְקוּ בַּשּׁוּמָה, וְלֹא כָתְבוּ אִגֶּרֶת בִּקֹּרֶת, שְׁהִיא דִּקְדּוּק הַשּׁוּמָה וְהַהַכְרָזָה, וְטָעוּ וְהוֹתִירוּ שְׁתוּת אוֹ פָּחֲתוּ שְׁתוּת--מִכְרָן בָּטֵל; פָּחוּת מִשְּׁתוּת, מִכְרָן קַיָּם.</P>

<P><B>יב,יב</B>  וְכֵן אִם מָכְרוּ הַקַּרְקָע בְּעֵת שְׁאֵינָן צְרִיכִין לְהַכְרִיז עָלֶיהָ, וְטָעוּ וּפָחֲתוּ שְׁתוּת אוֹ הוֹתִירוּ שְׁתוּת--מִכְרָן בָּטֵל, אַף עַל פִּי שֶׁהִכְרִיזוּ.  פָּחוּת מִשְּׁתוּת--מִכְרָן קַיָּם, אַף עַל פִּי שֶׁלֹּא הִכְרִיזוּ:  שְׁאֵין צְרִיכִין הַכְרָזָה בְּאוֹתָהּ הָעֵת.</P>

<P><B>יב,יג</B>  וְזוֹ הִיא הָעֵת שְׁאֵין צְרִיכִין הַכְרָזָה:  בְּעֵת שֶׁיִּמְכְּרוּ קַרְקָע לִקְבוּרָה, אוֹ לִמְזוֹן הָאִשָּׁה וְהַבָּנוֹת, אוֹ לִתֵּן מְנָת הַמֶּלֶךְ--אֵין צְרִיכִין הַכְרָזָה, לְפִי שֶׁהַדָּבָר נָחוּץ.</P>

<P><B>יב,יד</B>  וְכֵן בֵּית דִּין שֶׁמָּכְרוּ דְּבָרִים שְׁאֵינָן צְרִיכִין הַכְרָזָה, וְטָעוּ בִּשְׁתוּת--מִכְרָן בָּטֵל; פָּחוּת מִשְּׁתוּת, מִכְרָן קַיָּם.  וְאֵלּוּ הֶן הַדְּבָרִים שְׁאֵין מַכְרִיזִין עֲלֵיהֶם--הָעֲבָדִים, וְהַשְּׁטָרוֹת, וְהַמִּטַּלְטְלִין:  הָעֲבָדִים, שֶׁמֶּא יִשְׁמְעוּ וְיִבְרְחוּ; וְהַשְּׁטָרוֹת וְהַמִּטַּלְטְלִין, שֶׁמֶּא יִגָּנְבוּ.  לְפִיכָּךְ שָׁמִין אוֹתָן בְּבֵית דִּין, וּמוֹכְרִין אוֹתָן מִיָּד.  וְאִם הַשּׁוּק קָרוֹב לַמְּדִינָה, מוֹלִיכִין אוֹתָן לַשּׁוּק.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יג</H2>

<P><B>יג,א</B>  מַלְוֶה שֶׁבָּא לְהִפָּרַע בַּשְּׁטָר שֶׁבְּיָדוֹ, שֶׁלֹּא בִּפְנֵי לוֹוֶה--אִם יְכוּלִין בֵּית דִּין לִשְׁלֹחַ אֵלָיו וּלְהוֹדִיעוֹ, עַד שֶׁיַּעֲמֹד עִמּוֹ בַּדִּין--שׁוֹלְחִין וּמוֹדִיעִין לוֹ.  וְאִם אֵי אִפְשָׁר לְהוֹדִיעוֹ בִּמְהֵרָה--אוֹמְרִים לַמַּלְוֶה שֶׁיִּשָּׁבַע וְיִטֹּל מִנְּכָסָיו, בֵּין מִן הַקַּרְקָע בֵּין מִן הַמִּטַּלְטְלִים; וְאֵין חוֹשְׁשִׁין לְשׁוֹבָר.</P>

<P><B>יג,ב</B>  וְדִין זֶה תַּקָּנַת חֲכָמִים הוּא, כְּדֵי שֶׁלֹּא יְהֶא כָּל אֶחָד וְאֶחָד נוֹטֵל מָעוֹתָיו שֶׁלַּחֲבֵרוֹ וְהוֹלֵךְ וְיוֹשֵׁב לוֹ בִּמְדִינָה אַחֶרֶת; וְנִמְצֵאת נוֹעֵל דֶּלֶת בִּפְנֵי לוֹוִין.</P>

<P><B>יג,ג</B>  [ב] שָׁלוֹשׁ רְאָיוֹת צָרִיךְ לְהָבִיא לְבֵית דִּין, וְאַחַר כָּךְ יִפָּרַע שֶׁלֹּא בְּפָנָיו:  רְאָיָה רִאשׁוֹנָה, לְקַיַּם הַשְּׁטָר שֶׁבְּיָדוֹ; רְאָיָה שְׁנִיָּה, שֶׁבַּעַל חוֹבוֹ בִּמְדִינָה אַחֶרֶת וְאֵינוּ מָצוּי בְּכָאן לַעֲמֹד עִמּוֹ בַּדִּין; רְאָיָה שְׁלִישִׁית, שֶׁאֵלּוּ הַנְּכָסִים שֶׁלִּפְלוֹנִי הַלּוֹוֶה הֶם.</P>

<P><B>יג,ד</B>  [ג] מַלְוֶה שֶׁבָּא לְבֵית דִּין, וְהֵבִיא מַשְׁכּוֹן בְּיָדוֹ, וְאָמַר זֶה מַשְׁכּוֹנוֹ שֶׁלִּפְלוֹנִי הוּא, וַאֲנִי רוֹצֶה לְמָכְרוֹ וּלְהִפָּרַע חוֹבִי--אֵין בֵּית דִּין נִזְקָקִין לוֹ, עַד שֶׁיָּבוֹא לוֹוֶה וְיִטְעֹן:  שְׁאִם רָצָה לוֹמַר לָקוּחַ הוּא בְּיָדִי, אוֹמֵר.  וּמַשִּׂיאִין לוֹ עֵצָה לְמָכְרוֹ בִּפְנֵי עֵדִים, כְּדֵי שֶׁיֵּדַע הַלּוֹוֶה בְּכַמָּה נִמְכָּר.</P>

<P><B>יג,ה</B>  וְכֵן הַמַּלְוֶה אֶת חֲבֵרוֹ עַל הַמַּשְׁכּוֹן, וּמֵת הַלּוֹוֶה וְהַמַּלְוֶה, בֵּין שֶׁמֵּת לוֹוֶה תְּחִלָּה, בֵּין שֶׁמֵּת מַלְוֶה--הוֹאִיל וְהוּא נִפְרָע מִמַּה שֶׁתַּחַת יָדוֹ, וְאִלּוּ רָצָה אָמַר לָקוּחַ הוּא בְּיָדִי--הֲרֵי זֶה נִשְׁבָּע בִּנְקִיטַת חֵפֶץ וְנוֹטֵל, כְּדֶרֶךְ כָּל הַנִּשְׁבָּעִין וְנוֹטְלִין.</P>

<P><B>יג,ו</B>  וּמִפְּנֵי מַה אֵינוּ נִשְׁבָּע הֶסֵּת:  לְפִי שְׁאֵינוּ נִשְׁבָּע עַל עַצְמוֹ שֶׁלַּמַּשְׁכּוֹן, אֵלָא עַל הַמָּמוֹן שֶׁלּוֹקֵחַ; שֶׁאִלּוּ אָמַר עַל עַצְמוֹ שֶׁלְּחֵפֶץ זֶה--אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה--הָיָה נִשְׁבָּע הֶסֵּת וְנִפְטָר.  אֲבָל אִם הָיוּ שָׁם עֵדִים שֶׁחֵפֶץ זֶה מַשְׁכּוֹן בְּיָדוֹ, וְלֹא יָדְעוּ עַל כַּמָּה--אֵינוּ יָכוֹל לִטֹּל אֵלָא בִּשְׁבוּעָה.  וְהוֹאִיל וְאֵין שָׁם עֵדִים, וְיָכוֹל לוֹמַר שֶׁלִּי הוּא--נֶאֱמָן לוֹמַר יֵשׁ לִי עָלָיו כָּךְ וְכָּךְ.  וְכֵן בַּשְּׁבוּעָה עַצְמָהּ שֶׁהָיָה נִשְׁבָּע, אִם הָיוּ שָׁם עֵדִים שְׁהוּא מַשְׁכּוֹן--שְׁאֵין אוֹמְרִין מִגּוֹ לְפָטְרוֹ מִשְּׁבוּעָה אֵלָא לְפָטְרוֹ מִמָּמוֹן, שֶׁלֹּא יַחְזִיר הַמַּשְׁכּוֹן עַד שֶׁיִּטֹּל מַה שֶׁטָּעַן.</P>

<P><B>יג,ז</B>  [ד] הַמַּלְוֶה אֶת חֲבֵרוֹ עַל הַמַּשְׁכּוֹן, וְאָבַד אוֹ נִגְנַב בְּלֹא אֹנֶס, שֶׁהֲרֵי הַמַּלְוֶה חַיָּב בִּדְמֵי הַמַּשְׁכּוֹן, כְּמוֹ שֶׁבֵּאַרְנוּ, וְאָמַר הַמַּלְוֶה סֶלַע הִלְוִיתִיךָ עָלָיו, וּשְׁנֵי דֵּינָרִין הָיָה שׁוֹוֶה, וְלוֹוֶה אוֹמֵר סֶלַע הִלְוִיתַנִי עָלָיו, וְסֶלַע הָיָה שׁוֹוֶה--הֲרֵי הַמַּלְוֶה נִשְׁבָּע תְּחִלָּה שְׁבוּעַת הַשּׁוֹמְרִין שְׁאֵינוּ בִּרְשׁוּתוֹ, וְהַלּוֹוֶה נִשְׁבָּע הֶסֵּת שֶׁהָיָה שׁוֹוֶה כְּנֶגֶד הַחוֹב וְנִפְטָר.</P>

<P><B>יג,ח</B>  אָמַר הַמַּלְוֶה סֶלַע הִלְוִיתִיךָ עָלָיו, וּשְׁנֵי דֵּינָרִין הָיָה שׁוֹוֶה, וְהַלּוֹוֶה אוֹמֵר סֶלַע הִלְוִיתַנִי עָלָיו, וּשְׁלוֹשָׁה דֵּינָרִין הָיָה שׁוֹוֶה--יִשָּׁבַע הַמַּלְוֶה תְּחִלָּה שְׁאֵינוּ בִּרְשׁוּתוֹ; וְאַחַר כָּךְ יִשָּׁבַע הַלּוֹוֶה כַּמָּה הָיָה שׁוֹוֶה, שֶׁהֲרֵי הוֹדָה בְּמִקְצָת, וִישַׁלַּם הַדֵּינָר.</P>

<P><B>יג,ט</B>  אָמַר הַלּוֹוֶה סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה, וְהַמַּלְוֶה אוֹמֵר סֶלַע הִלְויתִיךָ עָלָיו, וְסֶלַע הָיָה שׁוֹוֶה--יִשָּׁבַע הַמַּלְוֶה שְׁאֵינוּ בִּרְשׁוּתוֹ, וְכוֹלֵל בִּשְׁבוּעָתוֹ שֶׁהָיָה הַמַּשְׁכּוֹן כְּנֶגֶד הַחוֹב.</P>

<P><B>יג,י</B>  אָמַר הַלּוֹוֶה סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה, וְהַמַּלְוֶה אוֹמֵר סֶלַע הִלְוִיתִיךָ עָלָיו, וַחֲמִשָּׁה דֵּינָרִין הָיָה שׁוֹוֶה--יִשָּׁבַע הַמַּלְוֶה שְׁאֵינוּ בִּרְשׁוּתוֹ; וְיִכְלֹל שֶׁלֹּא הָיָה שׁוֹוֶה יָתֵר עַל חֲמִשָּׁה דֵּינָרִים, וִישַׁלַּם דֵּינָר.</P>

<P><B>יג,יא</B>  סֶלַע הִלְוִיתִיךָ עָלָיו, וּשְׁנֵי דֵּינָרִין הָיָה שׁוֹוֶה, וְהַלּוֹוֶה אוֹמֵר אֵינִי יוֹדֵעַ דָּמָיו--יִשָּׁבַע הַמַּלְוֶה שְׁאֵינוּ בִּרְשׁוּתוֹ; וְכוֹלֵל בִּשְׁבוּעָתוֹ שֶׁשְּׁנֵי דֵּינָרִין הָיָה שׁוֹוֶה, וִישַׁלַּם הַלּוֹוֶה שְׁאָר הַחוֹב:  שֶׁהֲרֵי הוּא יוֹדֵעַ בַּוַּדַּאי שְׁהוּא חַיָּב לוֹ, וְאֵינוּ יוֹדֵעַ אִם פְּרָעוֹ אִם לֹא פְרָעוֹ.</P>

<P><B>יג,יב</B>  סֶלַע הִלְוִיתַנִי עָלָיו, וּשְׁתַּיִם הָיָה שׁוֹוֶה, וְהַמַּלְוֶה אוֹמֵר אֵינִי יוֹדֵעַ דָּמָיו--יִשָּׁבַע הַמַּלְוֶה שְׁאֵינוּ בִּרְשׁוּתוֹ; וְיִכְלֹל שְׁאֵינוּ יוֹדֵעַ שֶׁדָּמָיו יָתֵר עַל הַחוֹב אַפִלּוּ פְּרוּטָה אַחַת, וְיִפָּטֵר:  שֶׁהֲרֵי לֹא חִיַּב עַצְמוֹ בִּכְלוּם.</P>

<P><B>יג,יג</B>  אֲבָל אִם אָמַר הַמַּלְוֶה אֲנִי יוֹדֵעַ שֶׁהָיָה שׁוֹוֶה יָתֵר עַל הַחוֹב, אֲבָל אֵינִי יוֹדֵעַ כַּמָּה--הֲרֵי זֶה מְשַׁלֵּם כָּל מַה שֶׁטָּעַן הַלּוֹוֶה, בְּלֹא שְׁבוּעָה:  כְּמִי שֶׁאָמַר חֲמִשִּׁים יֵשׁ לָךְ בְּיָדִי, וַחֲמִשִּׁים אֵינִי יוֹדֵעַ--שְׁהוּא מְחֻיָּב שְׁבוּעָה וְאֵינוּ יָכוֹל לְהִשָּׁבַע, כְּמוֹ שֶׁיִּתְבָּאַר.  וְיֵשׁ לוֹ לְהַחְרִים עַל מִי שֶׁטּוֹעֵן שֶׁקֶר.</P>

<P><B>יג,יד</B>  [ה] הַמַּלְוֶה אֶת חֲבֵרוֹ, וְקָבַע לוֹ זְמָן לְפָרְעוֹ--אַף עַל פִּי שֶׁלֹּא קָנוּ מִיָּדוֹ, אֵינוּ יָכוֹל לְתָבְעוֹ עַד סוֹף הַזְּמָן:  בֵּין בְּמַלְוָה עַל פֶּה, בֵּין בְּמַלְוָה בַּשְּׁטָר, בֵּין שֶׁהִלְוָהוּ עַל הַמַּשְׁכּוֹן, בֵּין שֶׁמֵּת לוֹוֶה, בֵּין שֶׁמֵּת מַלְוֶה.  וּסְתָם מַלְוָה--שְׁלוֹשִׁים יוֹם, בֵּין בַּשְּׁטָר בֵּין עַל פֶּה בֵּין עַל הַמַּשְׁכּוֹן.  וְאִם הִתְנָה שֶׁיִּתְבַּע בְּכָל זְמָן שֶׁיִּרְצֶה--יֵשׁ לוֹ לְתָבְעוֹ בְּיוֹמוֹ, שֶׁתְּנָאי מָמוֹן הוּא.</P>

<P><B>יג,טו</B>  [ו] טָעַן הַמַּלְוֶה וְאָמַר הַיּוֹם סוֹף הַזְּמָן שֶׁקָּבַעְתִּי, וְהַלּוֹוֶה אוֹמֵר עַד עֲשָׂרָה יָמִים קָבַעְתָּ--הַלּוֹוֶה נִשְׁבָּע הֶסֵּת.  וְאִם הָיָה שָׁם עֵד אֶחָד שֶׁהַיּוֹם סוֹף זְמַנּוֹ--הֲרֵי זֶה נִשְׁבָּע שְׁבוּעַת הַתּוֹרָה, כִּשְׁאָר הַטְּעָנוֹת.  זֶה אוֹמֵר חֲמִשָּׁה יָמִים נִשְׁאָר מִן הַזְּמָן, וְזֶה אוֹמֵר עֲשָׂרָה--אוֹמְרִים לַמַּלְוֶה הַמְתֵּן עַד סוֹף הַחֲמִשָּׁה, וְיִשָּׁבַע הֶסֵּת שֶׁנִּשְׁאָר עוֹד חֲמִשָּׁה יָמִים.</P>

<P><B>יג,טז</B>  [ז] הָיְתָה הַמַּלְוָה בַּשְּׁטָר, וְטָעַן הַלּוֹוֶה שֶׁזְּמָן קָבַעְתָּ לִי--יֵרָאֶה לִי שֶׁיִּשָּׁבַע בַּעַל הַחוֹב הֶסֵּת שֶׁלֹּא קָבַע לוֹ זְמָן, וְיִטֹּל מִיָּד.</P>

<P><B>יג,יז</B>  [ח] הַמַּלְוָה נִתְּנָה לִתָּבַע בְּכָל מָקוֹם.  כֵּיצַד:  הַמַּלְוֶה אֶת חֲבֵרוֹ בַּיִּשּׁוּב, וּתְבָעוֹ בַּמִּדְבָּר--אֵינוּ יָכוֹל לִדְחוֹתוֹ, אֵלָא חַיָּב לִפְרֹעַ לוֹ בְּכָל מָקוֹם שֶׁיִּתְבְּעֶנּוּ.  בָּא הַלּוֹוֶה לְפָרְעוֹ בַּמִּדְבָּר, הָרְשׁוּת בְּיַד הַמַּלְוֶה:  אִם רָצָה, מְקַבֵּל; וְאִם רָצָה, אוֹמֵר לוֹ אֵינִי נִפְרָע אֵלָא בַּיִּשּׁוּב כְּדֶרֶךְ שֶׁנָּתַתִּי לָךְ, וַהֲרֵי הֶן בִּרְשׁוּתוֹ, עַד שֶׁיִּפְרְעֶנּוּ בַּיִּשּׁוּב.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יד</H2>

<P><B>יד,א</B>  הַפּוֹגֵם אֶת שְׁטָרוֹ, אוֹ שֶׁעֵד אֶחָד מֵעִיד עַל שְׁטָרוֹ שְׁהוּא פָּרוּעַ, וְהַבָּא לִפָּרַע שֶׁלֹּא בִּפְנֵי הַלּוֹוֶה, וְהַטּוֹרֵף מִיַּד הַלּוֹקֵחַ, וְהַנִּפְרָע מִן הַיּוֹרֵשׁ בֵּין קָטָן בֵּין גָּדוֹל--לֹא יִפָּרַע אֵלָא בִּשְׁבוּעָה כְּעֵין שֶׁלַּתּוֹרָה; וְאוֹמְרִין לוֹ כְּשֶׁיִּתְבַּע, הִשָּׁבַע וְאַחַר כָּךְ תִּטֹּל.  וְאִם הָיָה הַחוֹב לִזְמָן קָבוּעַ, וְתָבַע בִּזְמַנּוֹ--נִפְרָע שֶׁלֹּא בִּשְׁבוּעָה; עָבַר זְמַנּוֹ, לֹא יִגְבֶּה אֵלָא בִּשְׁבוּעָה.</P>

<P><B>יד,ב</B>  הַתּוֹבֵעַ אֶת חֲבֵרוֹ לְפָרְעוֹ, וְטָעַן הַלּוֹוֶה שֶׁפָּרַע שְׁטָר זֶה אוֹ מִקְצָתוֹ, וּבַעַל הַשְּׁטָר אוֹמֵר לֹא פָרַעְתָּ כְּלוּם--אוֹמְרִים לוֹ שַׁלַּם לוֹ.  טָעַן הַלּוֹוֶה וְאָמַר יִשָּׁבַע לִי שֶׁלֹּא פְרַעְתִּיו וְיִטֹּל--מַשְׁבִּיעִין אוֹתוֹ בִּנְקִיטַת חֵפֶץ שֶׁלֹּא פָרַע כְּלוּם, אוֹ שֶׁלֹּא פְרָעוֹ אֵלָא כָּךְ וְכָּךְ, וְאַחַר כָּךְ יִטֹּל; וְאִם הָיָה הַמַּלְוֶה תַּלְמִיד חֲכָמִים, אֵין נִזְקָקִין לִשְׁבוּעָתוֹ.</P>

<P><B>יד,ג</B>  הוֹצִיא עָלָיו שְׁטָר מְקֻיָּם, וְהַלּוֹוֶה טוֹעֵן וְאוֹמֵר שְׁטָר מְזֻיָּף הוּא וּמֵעוֹלָם לֹא כָתַבְתִּי שְׁטָר זֶה, אוֹ שֶׁטָּעַן שֶׁחוֹב זֶה רִבִּית הוּא אוֹ אֲבַק רִבִּית, אוֹ שֶׁטָּעַן שְׁהוּא שְׁטָר אֲמָנָה, אוֹ שֶׁטָּעַן כָּתַבְתִּי לִלְווֹת וַעֲדַיִן לֹא לָוִיתִי--כְּלָלוֹ שֶׁלַּדָּבָר, טָעַן טְעָנָה שְׁאִם הוֹדָה בָּהּ בַּעַל הַשְּׁטָר, הָיָה הַשְּׁטָר בָּטֵל--וְהַמַּלְוֶה עוֹמֵד בִּשְׁטָרוֹ וְאוֹמֵר שֶׁזֶּה שֶׁקֶר טוֹעֵן, וְאָמַר הַלּוֹוֶה יִשָּׁבַע לִי וְיִטֹּל:  הֲרֵי זוֹ מַחְלֹקֶת בֵּין הַגְּאוֹנִים.  יֵשׁ מִי שֶׁהוֹרָה שֶׁחַיָּב בַּעַל הַשְּׁטָר לְהִשָּׁבַע כְּעֵין שֶׁלַּתּוֹרָה, כְּמִי שֶׁטָּעַן עָלָיו שֶׁפְּרָעוֹ.  וְרִבּוֹתַי הוֹרוּ שֶׁלֹּא יִשָּׁבַע הַמַּלְוֶה, אֵלָא אִם טָעַן עָלָיו הַלּוֹוֶה שֶׁפְּרָעוֹ בִּלְבָד, שֶׁהֲרֵי הוֹדָה בַּשְּׁטָר, וּלְפֵרָעוֹן הוּא עוֹמֵד; אֲבָל כָּל אֵלּוּ הַטְּעָנוֹת, לֹא כָּל הִמֶּנּוּ לְבַטַּל שְׁטָר מְקֻיָּם, אֵלָא יְשַׁלַּם, וְאַחַר כָּךְ יִטְעֹן עַל הַמַּלְוֶה בְּמַה שֶׁיִּרְצֶה--אִם יוֹדֶה, יַחְזִיר לוֹ, וְאִם כָּפַר, יִשָּׁבַע הֶסֵּת.  וּלְזֶה דַּעְתִּי נוֹטָה.</P>

<P><B>יד,ד</B>  הַמּוֹצִיא שָׁטַר חוֹב עַל חֲבֵרוֹ--מַלְוֶה אוֹמֵר לֹא נִפְרַעְתִּי כְּלוּם, וְלוֹוֶה אוֹמֵר פָּרַעְתִּי מֶחְצָה, וְהָעֵדִים מְעִידִים שֶׁפְּרָעוֹ כֻּלּוֹ--נִשְׁבָּע הַלּוֹוֶה, וְנוֹתֵן מֶחְצָה:  שֶׁהֲרֵי הוֹדָה בְּמִקְצָת; וְאֵינוּ כְּמֵשִׁיב אֲבֵדָה, מִפְּנֵי שֶׁאֵימַת הַשְּׁטָר עָלָיו.  וְאֵין הַמַּלְוֶה גּוֹבֶה הַמֶּחְצָה, אֵלָא מִבְּנֵי חוֹרִין, שֶׁהֲרֵי הַלָּקוֹחוֹת אוֹמְרִים אָנוּ עַל הָעֵדִים נִסְמֹךְ, וַהֲרֵי בִּטְּלוּ שְׁטָר זֶה.</P>

<P><B>יד,ה</B>  הוֹצִיא עָלָיו שְׁטָר חוֹב שְׁאֵינוּ יָכוֹל לְקַיְּמוֹ, וְאָמַר הַלּוֹוֶה אֱמֶת שֶׁאֲנִי כָּתַבְתִּי שְׁטָר זֶה, אֲבָל פְּרַעְתִּיו, אוֹ אֲמָנָה הוּא, אוֹ כָּתַבְתִּי לִלְווֹת וַעֲדַיִן לֹא לָוִיתִי, וְכָל כַּיּוֹצֶא בְּזֶה--הוֹאִיל וְאִם רָצָה, אָמַר לֹא הָיוּ דְּבָרִים מֵעוֹלָם וַהֲרֵי מִפִּיו נִתְקַיַּם--הֲרֵי זֶה נֶאֱמָן, וְיִשָּׁבַע הֶסֵּת וְיִפָּטֵר.  וְאִם קִיְּמוֹ הַמַּלְוֶה אַחַר כָּךְ בְּבֵית דִּין, הֲרֵי הוּא כִּשְׁאָר הַשְּׁטָרוֹת.</P>

<P><B>יד,ו</B>  הוֹצִיא עָלָיו שְׁטָר מְקֻיָּם, וְאָמַר הַלּוֹוֶה מְזֻיָּף הוּא, וּמֵעוֹלָם לֹא כְּתַבְתִּיו, אוֹ שְׁטָר אֲמָנָה הוּא, וְאָמַר הַמַּלְוֶה כֵּן הַדְּבָרִים, אֲבָל שְׁטָר כָּשֵׁר הָיָה לִי עָלָיו וְאָבַד--אַף עַל פִּי שֶׁהַמַּלְוֶה, הוּא שֶׁשָּׁבַר אֶת שְׁטָרוֹ, וְאִלּוּ רָצָה, אָמַר אֵינוּ מְזֻיָּף שֶׁהֲרֵי נִתְקַיַּם בְּבֵית דִּין--אֵינוּ גּוֹבֶה בּוֹ כְּלוּם, אֵלָא נִשְׁבָּע הַלּוֹוֶה הֶסֵּת וְנִפְטָר:  שֶׁהֲרֵי זֶה הַשְּׁטָר כַּחֶרֶס הוּא חָשׁוּב.</P>

<P><B>יד,ז</B>  שְׁטָר שֶׁלָּוָה בּוֹ וּפְרָעוֹ--אֵינוּ חוֹזֵר וְלוֹוֶה בּוֹ, שֶׁכְּבָר נִמְחַל שִׁעְבּוּדוֹ וְנַעֲשָׂה כַּחֶרֶס.</P>

<P><B>יד,ח</B>  הַמּוֹצִיא שְׁטָר חוֹב מְקֻיָּם עַל חֲבֵרוֹ, וְאָמַר הַלּוֹוֶה וַהֲלוֹא פְרַעְתִּיךָ, וְאָמַר לוֹ הַמַּלְוֶה כֵּן הָיָה, אֲבָל חָזַרְתִּי וְהִחְזַרְתִּי לָךְ הַמָּעוֹת, וְהִלְוִיתִי אוֹתָךְ פַּעַם שְׁנִיָּה--הֲרֵי בָּטַל הַשְּׁטָר:  שֶׁשְּׁטָר שֶׁנִּפְרַע, הֲרֵי הוּא כַּחֶרֶס.  אֲבָל אִם אָמַר לוֹ הִחְזַרְתִּי לָךְ הַמָּעוֹת, מִפְּנֵי שֶׁלֹּא הָיוּ טוֹבוֹת, עַד שֶׁתַּחְלִיפֵם--לֹא בָטַל הַשְּׁטָר, וַעֲדַיִן שִׁעְבּוּדוֹ קַיָּם.</P>

<P><B>יד,ט</B>  הוֹצִיא עָלָיו שְׁטָר מְקֻיָּם שֶׁיֵּשׁ לוֹ עָלָיו מָנֶה, וְאָמַר לוֹ הַלּוֹוֶה וַהֲלוֹא פְרַעְתִּיךָ בִּפְנֵי פְּלוֹנִי וּפְלוֹנִי, וּבָאוּ אֵלּוּ וְהֵעִידוּ שֶׁפְּרָעוֹ, אֲבָל לֹא הִזְכִּיר לוֹ הַשְּׁטָר, וְאָמַר לוֹ הַמַּלְוֶה כֵּן הוּא שֶׁפָּרַעְתָּ, אֲבָל חוֹב אַחֵר פָּרַעְתָּ שֶׁהָיָה לִי אֶצְלָךְ--הֲרֵי בָּטַל הַשְּׁטָר.</P>

<P><B>יד,י</B>  בַּמֶּה דְּבָרִים אֲמוּרִים, בְּשֶׁהֵעִידוּ שֶׁנָּתַן לוֹ בְּתוֹרַת פֵּרָעוֹן.  אֲבָל אִם רָאוּהוּ נוֹתֵן לוֹ מָעוֹת, וְלֹא יָדְעוּ אִם נָתַן בְּתוֹרַת פֵּרָעוֹן, אוֹ בְּתוֹרַת פִּקָּדוֹן, אוֹ בְּתוֹרַת מַתָּנָה--אִם אָמַר בַּעַל הַשְּׁטָר, לֹא הָיוּ דְּבָרִים מֵעוֹלָם--הֲרֵי זֶה הֻחְזַק כַּפְרָן, וּבָטַל הַשְּׁטָר.  וְאִם אָמַר פֵּרָעוֹן שֶׁלְּחוֹב אַחֵר הוּא--הֲרֵי זֶה נֶאֱמָן, וְנִשְׁבָּע וְנוֹטֵל מַה שֶׁבַּשְּׁטָר:  שֶׁהֲרֵי לֹא פְרָעוֹ בְּעֵדִים; וּמִתּוֹךְ שֶׁיָּכוֹל לוֹמַר מַתָּנָה נְתָנָם לִי, נֶאֱמָן לוֹמַר פֵּרָעוֹן שֶׁלְּחוֹב אַחֵר הֶן.</P>

<P><B>יד,יא</B>  אָמַר לוֹ הַלּוֹוֶה וַהֲלוֹא שְׁטָר חוֹב זֶה דְּמֵי שׁוֹר שֶׁלָּקַחְתִּי מִמָּךְ הוּא, וְאַתָּה גָּבִיתָ דְּמֵי בְּשָׂרוֹ, וְאָמַר לוֹ בַּעַל הַשְּׁטָר, כֵּן אֲנִי גָּבִיתִי אֶת דָּמָיו מֵחוֹב אַחֵר שֶׁהָיָה לִי אֶצְלָךְ--הוֹאִיל וְהוֹדָה מֵעַצְמוֹ שֶׁדְּמֵי הַשּׁוֹר הוּא הַחוֹב, וּמִדָּמָיו נִפְרַע--בָּטַל הַשְּׁטָר, וְאַף עַל פִּי שְׁאֵין עָלָיו עֵדִים שֶׁפָּרַע מִדָּמָיו; וְיִשָּׁבַע הַלּוֹוֶה הֶסֵּת שֶׁפְּרָעוֹ.  וְכֵן כָּל כַּיּוֹצֶא בְּזֶה.</P>

<P><B>יד,יב</B>  [י] הוֹצִיא עָלָיו שְׁטָר חוֹב בְּעֵד אֶחָד, וְהַלּוֹוֶה טָעַן פָּרַעְתִּי--הֲרֵי זֶה מְחֻיָּב שְׁבוּעָה וְאֵינוּ יָכוֹל לִשָּׁבַע, וּמְשַׁלֵּם.  טָעַן וְאָמַר יִשָּׁבַע לִי שֶׁלֹּא פְרַעְתִּיו, הֲרֵי זֶה נִשְׁבָּע:  שֶׁאַפִלּוּ הָיוּ בַּשְּׁטָר שְׁנֵי עֵדִים, וְאָמַר יִשָּׁבַע לִי שֶׁלֹּא פְרַעְתִּיו--הֲרֵי זֶה נִשְׁבָּע כְּמוֹ שֶׁבֵּאַרְנוּ.</P>

<P><B>יד,יג</B>  [יא] וְכֵן הוֹרוּ רִבּוֹתַי, שֶׁהַכּוֹפֵר בְּמַלְוָה עַל פֶּה בְּבֵית דִּין, וּבָא עֵד אֶחָד שֶׁלָּוָה--הֲרֵי זֶה יִשָּׁבַע שְׁבוּעַת הַתּוֹרָה.  חָזַר וְאָמַר כֵּן הָיָה, לָוִיתִי וּפָרַעְתִּי, אוֹ מָחַל לִי, אוֹ נִתְחַיַּב לִי מִמָּקוֹם אַחֵר--הֲרֵי זֶה מְחֻיָּב שְׁבוּעָה וְאֵינוּ יָכוֹל לִשָּׁבַע, וּמְשַׁלֵּם.</P>

<P><B>יד,יד</B>  [יב] מִי שֶׁטָּעַן שֶׁפָּרַע הַשְּׁטָר, וְאָמַר יִשָּׁבַע הַמַּלְוֶה וְיִטֹּל--אוֹמְרִים לוֹ הָבֵא מָעוֹתָיו, וְאַחַר כָּךְ יִשָּׁבַע וְיִטֹּל.  אָמַר אֵין לִי כְּלוּם לְשַׁלַּם--מַשְׁבִּיעִין אוֹתוֹ תְּחִלָּה, בְּתַקָּנַת הַגְּאוֹנִים שְׁאֵין לוֹ; וְלִכְשֶׁתַּשִּׂיג יָדוֹ, וְיִתֵּן לְבַעַל חוֹבוֹ, יַשְׂבִּיעוֹ שֶׁלֹּא פְרָעוֹ, וְאַחַר כָּךְ יִתֵּן לוֹ.</P>

<P><B>יד,טו</B>  [יג] מִי שֶׁהָיָה לוֹ חוֹב עַל חֲבֵרוֹ בַּשְּׁטָר, וְאָבַד הַשְּׁטָר וַהֲרֵי הָעֵדִים קַיָּמִין--אַף עַל פִּי שֶׁקָּנוּ מִיָּדוֹ, וְטָעַן שֶׁפָּרַע--הֲרֵי זֶה נִשְׁבָּע הֶסֵּת.  וְהוֹרוּ רִבּוֹתַי שֶׁאַפִלּוּ הָיָה הַחוֹב לִזְמָן, וַעֲדַיִן לֹא הִגִּיעַ זְמַנּוֹ לְהִפָּרַע--הוֹאִיל וּכְתָבוֹ לוֹ שְׁטָר וְאֵין בְּיָדוֹ שְׁטָר, וְהַלּוֹוֶה טוֹעֵן פָּרַעְתִּי--נֶאֱמָן, וְנִשְׁבָּע הֶסֵּת שֶׁפְּרָעוֹ:  שֶׁאָנוּ חוֹשְׁשִׁין שֶׁמֶּא פְּרָעוֹ, וּלְפִיכָּךְ קָרַע הַשְּׁטָר אוֹ שְׂרָפוֹ.  וְכֵן הוֹרוּ רִבּוֹתַי שֶׁאַפִלּוּ הָיָה הַשְּׁטָר יוֹצֶא מִתַּחַת יְדֵי אַחֵר, וְהַלּוֹוֶה טוֹעֵן מִמֶּנִּי נָפַל אַחַר שֶׁפְּרַעְתִּיו--אַף עַל פִּי שְׁהוּא בְּתוֹךְ זְמַנּוֹ, נִשְׁבָּע הֶסֵּת וְנִפְטָר:  שֶׁכֵּיוָן שְׁאֵין הַשְּׁטָר בְּיַד הַמַּלְוֶה, אֵין שָׁם חֲזָקָה.</P>

<P><B>יד,טז</B>  [יד] שְׁנַיִם שְׁהֶן אוֹחֲזִין בַּשְּׁטָר--הַמַּלְוֶה אוֹמֵר שֶׁלִּי הוּא, וְהוֹצֵאתִיו לְהִפָּרַע בּוֹ מִמָּךְ, וְהַלּוֹוֶה אוֹמֵר פְּרַעְתִּיו, וּמִמֶּנִּי נָפַל:  אִם הָיָה הַשְּׁטָר שֶׁיָּכוֹל לְקַיְּמוֹ--זֶה יִשָּׁבַע שְׁאֵין לוֹ בְּדָמִים אֵלּוּ פָּחוּת מֵחֶצְיָן, וְזֶה יִשָּׁבַע שְׁאֵין לוֹ בָּהֶן פָּחוּת מֵחֶצְיָן; וִישַׁלַּם הַלּוֹוֶה מֶחְצָה.  וְאִם אֵינוּ יָכוֹל לְקַיְּמוֹ--יִשָּׁבַע הַלּוֹוֶה הֶסֵּת שֶׁפְּרָעוֹ, וְיֵלֵךְ לוֹ.</P>

<P><B>יד,יז</B>  [טו] הָאוֹמֵר לַחֲבֵרוֹ מָנֶה יֵשׁ לִי בְּיָדָךְ, וְהַלָּה אוֹמֵר אֵין לָךְ בְּיָדִי כְּלוּם, אוֹ שֶׁאָמַר פְּרַעְתִּיךָ--אָמַר לוֹ הַתּוֹבֵעַ הִשָּׁבַע לִי הֶסֵּת, אָמַר לוֹ הַנִּתְבָּע וַהֲלוֹא שְׁטָר יֵשׁ לָךְ עָלַי, וְאַתָּה רוֹצֶה לְהַשְׁבִּיעַ אוֹתִי תְּחִלָּה, וְאַחַר כָּךְ תּוֹצִיא הַשְּׁטָר הַפָּרוּעַ וְתִגְבֶּה בּוֹ--אוֹמְרִים לוֹ הָבֵא הַשְּׁטָר.  אָמַר הַמַּלְוֶה אֵין לִי עָלָיו שְׁטָר מֵעוֹלָם, אוֹ שְׁטָר הָיָה לִי וְאָבַד--הוֹרוּ רִבּוֹתַי שֶׁאוֹמְרִים לַמַּלְוֶה בַּטַּל כָּל שְׁטָר שֶׁיֵּשׁ לָךְ קֹדֶם זְמָן זֶה, וְאַחַר כָּךְ תַּשְׁבִּיעֵהוּ הֶסֵּת, אוֹ הַחְרֵם חֶרֶם סְתָם, וְלֵךְ וּבַקַּשׁ עַד שֶׁתִּמְצָא הַשְּׁטָר.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק טו</H2>

<P><B>טו,א</B>  הַמַּלְוֶה אֶת חֲבֵרוֹ בְּעֵדִים, וְאָמַר לוֹ אַל תִּפְרָעֵנִי אֵלָא בְּעֵדִים--בֵּין שֶׁאָמַר לוֹ בְּשָׁעַת הַלְוָאָה, בֵּין שֶׁאָמַר לוֹ אַחַר שֶׁהִלְוָהוּ--הֲרֵי זֶה צָרִיךְ לְפָרְעוֹ בְּעֵדִים, מִפְּנֵי הַתְּנָאי.  טָעַן הַלּוֹוֶה וְאָמַר לוֹ, וְכֵן עָשִׂיתִי וּפְרָעְתִּיךָ בִּפְנֵי פְּלוֹנִי וּפְלוֹנִי, וְהָלְכוּ לָהֶם לִמְדִינַת הַיָּם, אוֹ מֵתוּ--הֲרֵי זֶה נֶאֱמָן, וְנִשְׁבָּע שְׁבוּעַת הֶסֵּת וְנִפְטָר.</P>

<P><B>טו,ב</B>  וְכֵן אִם אָמַר לוֹ אַל תִּפְרָעֵנִי אֵלָא בִּפְנֵי תַּלְמִידֵי חֲכָמִים, אוֹ בִּפְנֵי רוֹפְאִים, וְאָמַר לוֹ, בִּפְנֵיהֶם פְּרָעְתִּיךָ, וְאוֹתָן הָעֵדִים שֶׁפְּרָעְתִּיךָ בִּפְנֵיהֶם מֵתוּ, אוֹ הָלְכוּ לִמְדִינַת הַיָּם--הֲרֵי זֶה נֶאֱמָן, וְנִשְׁבָּע הֶסֵּת וְנִפְטָר.</P>

<P><B>טו,ג</B>  אֲבָל אִם אָמַר לוֹ אַל תִּפְרָעֵנִי אֵלָא בִּפְנֵי פְּלוֹנִי וּפְלוֹנִי, וְאָמַר לוֹ פְּרָעְתִּיךָ בִּפְנֵי אֲחֵרִים, וּמֵתוּ אוֹ הָלְכוּ לִמְדִינַת הַיָּם--אֵינוּ נֶאֱמָן:  שֶׁמִּפְּנֵי טְעָנָה זוֹ הִתְנָה עָלָיו, וְאָמַר לוֹ אַל תִּפְרָעֵנִי אֵלָא בִּפְנֵי רְאוּבֵן וְשִׁמְעוֹן שְׁהֶם עוֹמְדִים עִמּוֹ, כְּדֵי שֶׁלֹּא יִדְחֶה אוֹתוֹ וְיֹאמַר בִּפְנֵי אֲחֵרִים פָּרַעְתִּי, וְהָלְכוּ לָהֶם.</P>

<P><B>טו,ד</B>  [ב] יֵשׁ נֻסְחָאוֹת מִן הַתַּלְמוּד שֶׁכָּתוּב בָּהֶן, שֶׁהָאוֹמֵר לַחֲבֵרוֹ אַל תִּפְרָעֵנִי אֵלָא בְּעֵדִים, וְאָמַר לוֹ פְּרָעְתִּיךָ בִּפְנֵי פְּלוֹנִי וּפְלוֹנִי, וְהָלְכוּ לָהֶן לִמְדִינַת הַיָּם--אֵינוּ נֶאֱמָן.  וּטְעוּת סוֹפְרִים הִיא; וּלְפִיכָּךְ טָעוּ הַמּוֹרִים, עַל פִּי אוֹתָן הַסְּפָרִים.  וּכְבָר חָקַרְתִּי עַל הַנֻּסְחָאוֹת הַיְּשָׁנוֹת, וּמָצָאתִי בָּהֶן שְׁהוּא נֶאֱמָן.  וְהִגִּיעַ לְיָדִי בְּמִצְרַיִם מִקְצַת תַּלְמוּד יָשָׁן כָּתוּב עַל הַגָּוִילִים, כְּמוֹ שֶׁהָיוּ כּוֹתְבִין קֹדֶם לִזְמָן זֶה בְּקָרוֹב מֵחָמֵשׁ מֵאוֹת שָׁנָה; וּשְׁתֵּי נֻסְחָאוֹת מָצָאתִי מִן הַגָּוִילִים בַּהֲלָכָה זוֹ, וּבִשְׁנֵיהֶן כָּתוּב וְאִם אָמַר פְּרָעְתִּיךָ בִּפְנֵי פְּלוֹנִי וּפְלוֹנִי וְהָלְכוּ לָהֶן לִמְדִינַת הַיָּם, נֶאֱמָן.</P>

<P><B>טו,ה</B>  וּמִפְּנֵי טְעוּת זוֹ שֶׁאֵרְעָה לְמִקְצַת הַסְּפָרִים, הוֹרוּ מִקְצַת גְּאוֹנִים שְׁאִם אָמַר לוֹ אַל תִּפְרָעֵנִי אֵלָא בִּפְנֵי פְּלוֹנִי וּפְלוֹנִי, וּפְרָעוֹ בִּפְנֵי אֲחֵרִים--שְׁאֵינוּ נֶאֱמָן, אַף עַל פִּי שֶׁהֵבִיא עֵדִים שֶׁפְּרָעוֹ בִּפְנֵיהֶם; וְגַם זוֹ טְעוּת גְּדוֹלָה.  וְהַדִּין הָאֱמֶת, שְׁאִם בָּאוּ עֵדִים שֶׁפְּרָעוֹ בִּפְנֵיהֶם--נִפְטָר, וְאֵין כָּאן מָקוֹם חֲשָׁשׁ.  גַּם הַהוֹרָאָה הַזֹּאת עַל פִּי סִפְרֵיהֶן שֶׁכָּתוּב בָּהֶן בְּאוֹתוֹ שֶׁאָמַר לַחֲבֵרוֹ, פְּרָעֵנִי בִּפְנֵי עֵדִים שֶׁשָּׁנוּ הֲלָכוֹת, וְהָלַךְ וּפְרָעוֹ בִּפְנֵי עֵדִים; וּטְעוּת סוֹפְרִים הִיא.  וּמָצָאתִי בַּגָּוִילִים כָּתוּב, אֲזַל פַּרְעֵיהּ בֵּינֵיהּ לְבֵין דִּילֵיהּ.</P>

<P><B>טו,ו</B>  אַף עַל פִּי שֶׁהַסְּפָרִים הַמֻּגָּהִין כְּמוֹ שֶׁאָמַרְנוּ, כָּךְ יֵרָאֶה מִדִּין הַתַּלְמוּד.  וְעוֹד, דְּבָרִים שֶׁלְּדַעַת הֶן; וְכִי מַה הָיָה לוֹ לַעֲשׂוֹת--אָמַר לוֹ אַל תִּפְרָעֵנִי אֵלָא בְּעֵדִים, פְּרָעוֹ בְּעֵדִים:  וְכִי יֵשׁ לוֹ לֶאֱסֹר הָעֵדִים בְּבֵית הַסֹּהַר כָּל יְמֵיהֶם, שֶׁלֹּא יֵלְכוּ; וְעוֹד, אִם מֵתוּ, מַה יַעֲשֶׂה--נִמְצָא זֶה פּוֹרֵעַ פַּעַם אַחַר פַּעַם לְעוֹלָם, עַד שֶׁיָּבִיא עֵדִים.  אִם כֵּן נַעֲשָׂת עֵדוּת זוֹ עֵדוּת בַּשְּׁטָר, וְנִמְצָא זֶה, כֵּיוָן שֶׁאָמַר לוֹ אַל תִּפְרָעֵנִי אֵלָא בְּעֵדִים, נַעֲשָׂת מַלְוָה בַּשְּׁטָר; וְאֵין מִי שֶׁעָלָה זֶה עַל לִבּוֹ.</P>

<P><B>טו,ז</B>  אֲבָל וַדַּאי אִם אָמַר לוֹ בִּפְנֵי פְּלוֹנִי וּפְלוֹנִי--הוּא הִפְסִיד עַל עַצְמוֹ, שֶׁפָּרַע בִּפְנֵי אֲחֵרִים וְהָלְכוּ לָהֶם; אֲבָל אִם בָּאוּ וְהֵעִידוּ שֶׁפְּרָעוֹ, אֵין כָּאן בֵּית מֵחוּשׁ.  וּכְזֶה רָאוּי לָדוּן וּלְהוֹרוֹת.</P>

<P><B>טו,ח</B>  [ג] הִתְנָה הַמַּלְוֶה עַל הַלּוֹוֶה, שֶׁיִּהְיֶה נֶאֱמָן בְּכָל עֵת שֶׁיֹּאמַר שֶׁלֹּא פְרָעוֹ--הֲרֵי זֶה נוֹטֵל בְּלֹא שְׁבוּעָה, אַף עַל פִּי שֶׁטָּעַן שֶׁפְּרָעוֹ.  וְאִם הֵבִיא עֵדִים שֶׁפְּרָעוֹ, אֵינוּ נוֹטֵל כְּלוּם.</P>

<P><B>טו,ט</B>  [ד] הִתְנָה עָלָיו שֶׁיִּהְיֶה הַמַּלְוֶה נֶאֱמָן כִּשְׁנֵי עֵדִים--אַף עַל פִּי שֶׁהֵבִיא עֵדִים שֶׁפְּרָעוֹ--הֲרֵי זֶה גּוֹבֶה מִמֶּנּוּ בְּלֹא שְׁבוּעָה, שֶׁהֲרֵי הֶאֱמִינוֹ כִּשְׁנֵי עֵדִים:  וְאַפִלּוּ הֵבִיא מֵאָה שֶׁפְּרָעוֹ בִּפְנֵיהֶם, שֶׁהַשְּׁנַיִם כְּמֵאָה.  אֲבָל אִם אָמַר לוֹ, הֲרֵי אַתָּה נֶאֱמָן עָלַי כִּשְׁלוֹשָׁה--הוֹאִיל וְיָרַד לְמִנְיָן--אִם פְּרָעוֹ בִּפְנֵי אַרְבָּעָה, הֲרֵי זֶה פָּרוּעַ.</P>

<P><B>טו,י</B>  זֶה שֶׁהֶאֱמִין הַמַּלְוֶה כִּשְׁנֵי עֵדִים, מַה תִּהְיֶה תַּקָּנָתוֹ כְּשֶׁיִּפְרַע--יִקְרַע הַשְּׁטָר, אוֹ יָעִיד זֶה הַמַּלְוֶה עַל עַצְמוֹ שֶׁבִּטַּל כָּל שְׁטָר שֶׁיֵּשׁ לוֹ עַל פְּלוֹנִי, אוֹ יָעִיד עַל עַצְמוֹ שֶׁלֹּא בִּפְנֵי הַלּוֹוֶה שֶׁקִּבַּל כָּל חוֹב שֶׁיֵּשׁ לוֹ אֵצֶל פְּלוֹנִי.</P>

<P><B>טו,יא</B>  [ה] הֲרֵי שֶׁפְּרָעוֹ, וְטָעַן הַמַּלְוֶה שֶׁלֹּא נִפְרַע, וְחָזַר וּפְרָעוֹ פַּעַם שְׁנִיָּה מִפְּנֵי הַתְּנָאי--הֲרֵי הַלּוֹוֶה חוֹזֵר וְתוֹבֵעַ אֶת הַמַּלְוֶה בַּדִּין, וְאוֹמֵר לוֹ כָּךְ וְכָּךְ אַתָּה חַיָּב לִי, מִפְּנֵי שֶׁפְּרַעְתִּיךָ שְׁתֵּי פְּעָמִים:  אִם הוֹדָה, יְשַׁלַּם; וְאִם כָּפַר, יִשָּׁבַע שְׁבוּעַת הֶסֵּת עַל כָּךְ שֶׁלֹּא פְרָעוֹ אֵלָא פַּעַם אַחַת.  וְכֵן כָּל כַּיּוֹצֶא בְּזֶה.</P>

<P><B>טו,יב</B>  [ו] הִתְנָה הַלּוֹוֶה שֶׁיִּהְיֶה נֶאֱמָן בְּכָל עֵת שֶׁיֹּאמַר פָּרַעְתִּי--אֵינוּ גּוֹבֶה בִּשְׁטָר זֶה, לֹא מִן הַיּוֹרֵשׁ וְלֹא מִן הַלּוֹקֵחַ.  וְאַפִלּוּ אָמַר לוֹוֶה, לֹא פָרַעְתִּי--אֵין הַמַּלְוֶה טוֹרֵף בִּשְׁטָר זֶה מִן הַלָּקוֹחוֹת:  שֶׁמֶּא יַעֲשׂוּ קְנוּנְיָה עַל נְכָסָיו שֶׁלְּזֶה.</P>

<P><B>טו,יג</B>  טָעַן הַלּוֹוֶה בִּשְׁטָר זֶה וְאָמַר פָּרַעְתִּי מִקְצָתוֹ, וְהַמַּלְוֶה אוֹמֵר לֹא פָרַע כְּלוּם--מְשַׁלֵּם הַמִּקְצָת שֶׁהוֹדָה בּוֹ; וְנִשְׁבָּע שְׁבוּעַת הֶסֵּת, שֶׁהֲרֵי הֶאֱמִינוֹ.  וְאִם הִתְנָה עָלָיו שֶׁיִּהְיֶה נֶאֱמָן בְּלֹא שְׁבוּעַת הֶסֵּת, אֵינוּ נִשְׁבָּע.</P>

<P><B>טו,יד</B>  [ז] הִתְנָה הַמַּלְוֶה שֶׁיִּהְיֶה גּוֹבֶה בְּלֹא שְׁבוּעָה, הֲרֵי זֶה גּוֹבֶה מִמֶּנּוּ בְּלֹא שְׁבוּעָה.  אֲבָל אִם בָּא לִגְבּוֹת מִיּוֹרְשָׁיו, יִשָּׁבַע וְאַחַר כָּךְ יִגְבֶּה; וְאִם הִתְנָה שֶׁיִּגְבֶּה אַף מִן הַיּוֹרֵשׁ בְּלֹא שְׁבוּעָה, גּוֹבֶה בְּלֹא שְׁבוּעָה.  וְכֵן אִם הִתְנָה שֶׁיִּגְבֶּה מִן הָעִדִּית--גּוֹבֶה מִן הָעִדִּית אַף מִן הַיּוֹרְשִׁין, שֶׁכָּל תְּנָאי שֶׁבְּמָמוֹן קַיָּם.  בָּא לִגְבּוֹת מִן הַלּוֹקֵחַ--לֹא יִטְרֹף אֵלָא בִּשְׁבוּעָה, שְׁאֵין זֶה מַתְנֶה לְאַבַּד מְמוֹן חֲבֵרוֹ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק טז</H2>

<P><B>טז,א</B>  הַחוֹב בְּאַחְרָיוּת הַלּוֹוֶה, עַד שֶׁיִּפְרְעֶנּוּ לְיַד הַמַּלְוֶה, אוֹ לְיַד שְׁלוּחוֹ.  אָמַר לוֹ הַמַּלְוֶה זְרֹק לִי חוֹבִי וְהִפָּטֵר, וּזְרָקוֹ לוֹ וְאָבַד אוֹ נִשְׂרַף קֹדֶם שֶׁיַּגִּיעַ לְיַד הַמַּלְוֶה--פָּטוּר.</P>

<P><B>טז,ב</B>  אָמַר לוֹ זְרֹק לִי חוֹבִי בְּתוֹרַת גִּטִּין--הָיוּ הַמָּעוֹת קְרוֹבִין לַלּוֹוֶה, הֲרֵי הֶן עֲדַיִן בְּאַחְרָיוּתוֹ; הָיוּ קָרוֹב לַמַּלְוֶה, נִפְטַר הַלּוֹוֶה.  מֶחְצָה לְמֶחְצָה--אִם אָבְדוּ מִשָּׁם אוֹ נִגְנְבוּ, מְשַׁלֵּם הַלּוֹוֶה מֶחְצָה.</P>

<P><B>טז,ג</B>  [ב] הָיָה רְאוּבֵן חַיָּב לְשִׁמְעוֹן מָנֶה, וְאָמַר לְלֵוִי הוֹלֵךְ לְשִׁמְעוֹן מָנֶה זֶה שֶׁאֲנִי חַיָּב לוֹ--אִם בָּא לַחְזֹר, אֵינוּ חוֹזֵר; וְהוּא חַיָּב בְּאַחְרָיוּתוֹ, עַד שֶׁיַּגִּיעַ הַמָּנֶה לְשִׁמְעוֹן.  הִחְזִיר לֵוִי אֶת הַמָּנֶה לִרְאוּבֵן--שְׁנֵיהֶן חַיָּבִין בְּאַחְרָיוּתוֹ, עַד שֶׁיַּגִּיעַ לְיַד שִׁמְעוֹן כָּל חוֹבוֹ.</P>

<P><B>טז,ד</B>  [ג] רְאוּבֵן שֶׁהָיָה חַיָּב לְשִׁמְעוֹן מָנֶה, וְאָמַר שִׁמְעוֹן לִרְאוּבֵן מָנֶה שֶׁיֵּשׁ לִי בְּיָדָךְ תְּנֵהוּ לְלֵוִי, וְהָיוּ שְׁלָשְׁתָּן עוֹמְדִין, וְקִבַּל לֵוִי, וְנִמְצָא רְאוּבֵן עָנִי, וְאֵין לוֹ מַה שֶׁיִּגְבֶּה מִמֶּנּוּ--הֲרֵי לֵוִי חוֹזֵר בְּחוֹבוֹ עַל שִׁמְעוֹן, שֶׁזֶּה הִטְעָהוּ.  וְאִם יָדַע לֵוִי שְׁהוּא עָנִי, אוֹ שֶׁהָיָה עָשִׁיר בְּאוֹתָהּ שָׁעָה וְהִעְנִי--אֵינוּ יָכוֹל לַחְזֹר, שֶׁהֲרֵי קִבַּל.</P>

<P><B>טז,ה</B>  טָעַן לֵוִי שֶׁהָיָה רְאוּבֵן עָנִי, וְהִטְעָהוּ, וְשִׁמְעוֹן אוֹמֵר עָשִׁיר הָיָה, וְהִעְנִי--יֵרָאֶה לִי שֶׁעַל שִׁמְעוֹן לְהָבִיא רְאָיָה, וְאַחַר כָּךְ יִפָּטֵר מֵחוֹב לֵוִי:  לֹא יִהְיֶה אֵלָא שׁוֹבָר בְּיָדוֹ--אוֹמְרִים לוֹ קַיַּם שׁוֹבָרָךְ, וְהִפָּטֵר.</P>

<P><B>טז,ו</B>  [ד] כְּבָר בֵּאַרְנוּ בְּהִלְכּוֹת מֶקָּח וּמִמְכָּר, שֶׁרְאוּבֵן שֶׁלֹּא הָיָה לוֹ אֵצֶל שִׁמְעוֹן כְּלוּם, וְהָיָה רְאוּבֵן חַיָּב לְלֵוִי מָנֶה וְהִמְחָהוּ אֵצֶל שִׁמְעוֹן--אַף עַל פִּי שֶׁהִמְחָהוּ בְּמַעְמַד שְׁלָשְׁתָּן, לֹא קָנָה.  וְאִם רָצָה שִׁמְעוֹן שֶׁלֹּא יִתֵּן, לֹא יִתֵּן; וְאִם נָתַן--חוֹזֵר וְגוֹבֶה מֵרְאוּבֵן, שֶׁהֲרֵי עַל פִּיו נָתַן.  וְכֵן אִם רָצָה לֵוִי לַחְזֹר בּוֹ, וְלוֹמַר אֵינִי רוֹצֶה לִגְבּוֹת מִשִּׁמְעוֹן--חוֹזֵר וְגוֹבֶה חוֹבוֹ מֵרְאוּבֵן; וְאַף עַל פִּי שֶׁפָּרַע מִקְצָתוֹ מִשִּׁמְעוֹן, חוֹזֵר וְגוֹבֶה הַשְּׁאָר מֵרְאוּבֵן.</P>

<P><B>טז,ז</B>  [ה] חֶנְוָנִי שֶׁהָיָה נוֹתֵן לְבַעַל הַבַּיִת מִן הֶחָנוּת כָּל מַה שֶׁיִּרְצֶה בְּתוֹרַת הַלְוָאָה, וּמַקִּיפוֹ עַד שֶׁיִּתְקַבַּץ הַכֹּל וּפוֹרֵעַ לוֹ, וְאָמַר לוֹ בַּעַל הַבַּיִת, תֵּן לְפוֹעֲלִי סֶלַע, אוֹ לְבַעַל חוֹבִי מָנֶה שֶׁיֵּשׁ לוֹ אֶצְלִי, וַאֲנִי אֶתֵּן לָךְ, וַהֲרֵי הַחֶנְוָנִי אוֹמֵר נָתַתִּי, וְהַפּוֹעֵל אוֹ בַּעַל חוֹב אוֹמֵר לֹא לָקַחְתִּי--הֲרֵי הַפּוֹעֵל אוֹ בַּעַל חוֹב נִשְׁבָּע, וְנוֹטֵל מִבַּעַל הַבַּיִת חוֹבוֹ; וְכֵן הַחֶנְוָנִי נִשְׁבָּע וְנוֹטֵל מִבַּעַל הַבַּיִת מַה שֶׁטָּעַן שֶׁנָּתַן, שֶׁהֲרֵי הוּא אָמַר לוֹ לִתֵּן.  וְהַפּוֹעֵל נִשְׁבָּע בְּמַעְמַד הַחֶנְוָנִי, וְכֵן הַחֶנְוָנִי בְּמַעְמַד הַפּוֹעֵל אוֹ בַּעַל חוֹב, כְּדֵי שֶׁיִּכָּלְמוּ זֶה מִזֶּה.  וְכֵן כָּל כַּיּוֹצֶא בְּזֶה.  וּשְׁבוּעָה זוֹ תַּקָּנַת חֲכָמִים הִיא בִּנְקִיטַת חֵפֶץ, מִפְּנֵי שֶׁבָּאִין שְׁנֵיהֶן לִטֹּל.  לְפִיכָּךְ אִם מֵת הַחֶנְוָנִי, נוֹטֵל בַּעַל חוֹב שֶׁלֹּא בִּשְׁבוּעָה; וְכֵן אִם מֵת הַפּוֹעֵל אוֹ בַּעַל חוֹב, נוֹטֵל הַחֶנְוָנִי שֶׁלֹּא בִּשְׁבוּעָה:  שֶׁהֲרֵי אֵין בַּעַל הַבַּיִת מַפְסִיד כְּלוּם, וְאֵינוּ מְשַׁלֵּם אֵלָא תַּשְׁלוּם אֶחָד.</P>

<P><B>טז,ח</B>  [ו] הַחֶנְוָנִי אוֹמֵר אַתָּה אָמַרְתָּ לִי תֶּן לְזֶה, אוֹ צִוִּיתָ לִי וְאָמַרְתָּ אִם יָבוֹא פְּלוֹנִי תֶּן לוֹ, וּבַעַל הַבַּיִת אוֹמֵר לֹא אָמַרְתִּי לָךְ--הֲרֵי בַּעַל הַבַּיִת נִשְׁבָּע הֶסֵּת וְנִפְטָר, וְהַחֶנְוָנִי עוֹשֶׂה דִּין עִם זֶה שֶׁנָּתַן לוֹ.  וְכֵן אִם אָמַר הַחֶנְוָנִי לְבַעַל הַבַּיִת הַמַּקִּיפוֹ, כָּתוּב בְּפֵנַקְסִי שֶׁיֵּשׁ לִי אֶצְלָךְ מָנֶה, וּבַעַל הַבַּיִת אוֹמֵר אֵינִי יוֹדֵעַ--נִשְׁבָּע בַּעַל הַבַּיִת הֶסֵּת שְׁאֵינוּ יוֹדֵעַ, וְנִפְטָר:  כְּדִין כָּל טוֹעֵן עַל חֲבֵרוֹ לְכָל דָּבָר, וְאֵין בְּזֶה תַּקָּנַת חֲכָמִים.</P>

<P><B>טז,ט</B>  [ז] רְאוּבֵן שֶׁהוֹצִיא שְׁטָר חוֹב שֶׁיֵּשׁ לְלֵוִי עַל שִׁמְעוֹן, וְטָעַן שֶׁלֵּוִי נְתָנוֹ לוֹ בִּכְתִיבָה וּמְסִירָה, וְאָבַד הַשְּׁטָר שֶׁהִקְנָהוּ בּוֹ, אוֹ שֶׁטָּעַן שֶׁהִקְנָהוּ לוֹ עַל גַּב הַקַּרְקָע--הֲרֵי זֶה גּוֹבֶה אוֹתוֹ מִשִּׁמְעוֹן, הוֹאִיל וְיָצָא מִתַּחַת יָדוֹ.  טָעַן שִׁמְעוֹן שֶׁפָּרַע לְלֵוִי, וְאָמַר יִשָּׁבַע לִי--יִשָּׁבַע לֵוִי, וְאַחַר כָּךְ יִגְבֶּה רְאוּבֵן.  הוֹדָה לוֹ שֶׁפָּרַע, יְשַׁלַּם לֵוִי לִרְאוּבֵן.  טָעַן לֵוִי שֶׁלֹּא מָכַר, וְלֹא נָתַן שְׁטָר זֶה--נִשְׁבָּע הֶסֵּת וְנִפְטָר.</P>

<P><B>טז,י</B>  [ח] שְׁטָר שֶׁהָיָה בְּיַד שָׁלִישׁ, וְהוֹצִיאוֹ מִתַּחַת יָדוֹ בְּבֵית דִּין, וְאָמַר פָּרוּעַ הוּא--נֶאֱמָן, אַף עַל פִּי שֶׁהַשְּׁטָר מְקֻיָּם:  שֶׁאִלּוּ רָצָה, הָיָה שׂוֹרְפוֹ אוֹ קוֹרְעוֹ.  וְכֵן אִם מֵת הַשָּׁלִישׁ, וְנִמְצָא כְּתָב יוֹצֶא מִתַּחַת יְדֵי הַשָּׁלִישׁ שֶׁשְּׁטָר זֶה הַמֻּנָּח אֶצְלוֹ פָּרוּעַ הוּא--הֲרֵי זֶה פָּרוּעַ, אַף עַל פִּי שְׁאֵין עֵדִים עַל הַכְּתָב.  אֲבָל כְּתָב שֶׁיָּצָא מִתַּחַת יְדֵי הַמַּלְוֶה שֶׁשְּׁטָר פְּלוֹנִי פָּרוּעַ--אַפִלּוּ הָיָה בִּכְתָב יְדֵי הַמַּלְוֶה, אֵינוּ אֵלָא כִּמְשַׂחֵק.</P>

<P><B>טז,יא</B>  [ט] הָיוּ עֵדִים עַל הַכְּתָב--אִם הָיוּ מְקֻיָּמִין, הֲרֵי הַשְּׁטָר פָּרוּעַ.  וְאִם אֵין עָלָיו קִיּוּם, יִשָּׁאֲלוּ הָעֵדִים הַחוֹתְמִין עַל זֶה הַשּׁוֹבָר:  אִם לֹא יָדְעוּ, אוֹ שְׁאֵין הָעֵדִים מְצוּיִין--הוֹאִיל וּמִתַּחַת יְדֵי הַמַּלְוֶה, אוֹ מִתַּחַת יְדֵי יוֹרְשָׁיו יָצָא--אֵין הַשּׁוֹבָר כְּלוּם.</P>

<P><B>טז,יב</B>  [י] נִמְצָא הַשְּׁטָר בֵּין שְׁטָרוֹת פְּרוּעִין--הֲרֵי זֶה פָּרוּעַ, וְאַף עַל פִּי שְׁאֵין עֵדִים עַל הַכְּתָב הַנִּמְצָא.  וְכֵן אִם נִמְצָא כָּתוּב בְּגוּפוֹ שֶׁלַּשְּׁטָר, בֵּין מִלְּפָנָיו בֵּין מֵאַחֲרָיו וְאַפִלּוּ בְּמִקְצָתוֹ, שֶׁשְּׁטָר זֶה פָּרוּעַ אוֹ נִפְרַע מִמֶּנּוּ כָּךְ וְכָּךְ--עוֹשִׂין עַל פִּי הַכְּתָב, אַף עַל פִּי שְׁאֵין עַל הַכְּתָב עֵדִים, וְאַף עַל פִּי שֶׁיָּצָא מִתַּחַת יְדֵי הַמַּלְוֶה:  שֶׁאִלּוּ לֹא נִפְרַע, לֹא הָיָה כּוֹתֵב עַל הַשְּׁטָר.</P>

<P><B>טז,יג</B>  [יא] הַמּוֹצֶא שְׁטָר בֵּין שְׁטָרוֹתָיו, וְאֵין יָדוּעַ מַה טִיבוֹ--יִהְיֶה מֻנָּח, עַד שֶׁיָּבוֹא אֵלִיָּהוּ.</P>

<P><B>טז,יד</B>  [יב] הָאוֹמֵר לְבָנָיו, שְׁטָר בֵּין שְׁטָרוֹתַי פָּרוּעַ, וְאֵינִי יוֹדֵעַ אֵיזֶה הוּא--שְׁטָרוֹתָיו כֻּלָּן פְּרוּעִין; נִמְצָא לְאֶחָד שָׁם שְׁנַיִם, הַגָּדוֹל פָּרוּעַ וְהַקָּטָן אֵינוּ פָּרוּעַ.  אָמַר לַחֲבֵרוֹ שְׁטָר לָךְ בְּיָדִי פָּרוּעַ--הַגָּדוֹל פָּרוּעַ, וְהַקָּטָן אֵינוּ פָּרוּעַ; חוֹב לָךְ בְּיָדִי פָּרוּעַ--שְׁטָרוֹת שֶׁיֵּשׁ לוֹ עָלָיו, כֻּלָּן פְּרוּעִין.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יז</H2>

<P><B>יז,א</B>  מַלְוֶה שֶׁמֵּת, וּבָא הַיּוֹרֵשׁ לִתְבֹּעַ אֶת הַלּוֹוֶה בַּשְּׁטָר שֶׁעָלָיו, וְאָמַר פָּרַעְתִּי אֶת אָבִיךָ, וְהַיּוֹרֵשׁ אוֹמֵר אֵינִי יוֹדֵעַ--אוֹמְרִים לוֹ עֲמֹד וְשַׁלַּם לוֹ.  אָמַר יִשָּׁבַע לִי--הֲרֵי זֶה נִשְׁבָּע בִּנְקִיטַת חֵפֶץ שֶׁלֹּא פְקָדָנוּ אַבָּא עַל יְדֵי אַחֵר, וְשֶׁלֹּא אָמַר לָנוּ אַבָּא בְּפִיו, וְשֶׁלֹּא מָצִינוּ בֵּין שְׁטָרוֹתָיו שֶׁלְּאַבָּא שֶׁשְּׁטָר זֶה פָּרוּעַ; וְגוֹבֶה.</P>

<P><B>יז,ב</B>  מֵת הַלּוֹוֶה אַחַר שֶׁמֵּת הַמַּלְוֶה, וּבָא הַיּוֹרֵשׁ לְהִפָּרַע מִן הַיּוֹרֵשׁ--לֹא יִפָּרַע אֵלָא בִּשְׁבוּעָה; וְאוֹמְרִין לוֹ תְּחִלָּה, הִשָּׁבַע שֶׁלֹּא פְקָדָנוּ אַבָּא, וְלֹא אָמַר לָנוּ אַבָּא, וְלֹא מָצִינוּ בֵּין שְׁטָרוֹתָיו שֶׁלְּאַבָּא שֶׁשְּׁטָר זֶה פָּרוּעַ.  וְאַפִלּוּ הָיָה הַיּוֹרֵשׁ קָטָן הַמֻּטָּל בָּעֲרִיסָה, כְּשֶׁמֵּת מוֹרִישׁוֹ--הֲרֵי זֶה נִשְׁבָּע וְנוֹטֵל.  וְאִם צִוָּה הַמַּלְוֶה בְּשָׁעַת מִיתָתוֹ שֶׁשְּׁטָר זֶה אֵינוּ פָּרוּעַ--יִפָּרַע הַיּוֹרֵשׁ בְּלֹא שְׁבוּעָה, אַפִלּוּ מִן הַיּוֹרֵשׁ.</P>

<P><B>יז,ג</B>  מֵת הַלּוֹוֶה תְּחִלָּה, וְאַחַר כָּךְ מֵת הַמַּלְוֶה--אֵין יוֹרְשֵׁי מַלְוֶה נוֹטְלִין מִיּוֹרְשֵׁי לוֹוֶה כְּלוּם:  שֶׁבְּעֵת שֶׁמֵּת הַלּוֹוֶה, נִתְחַיַּב הַמַּלְוֶה לְהִשָּׁבַע וְאַחַר כָּךְ יִטֹּל כְּמוֹ שֶׁבֵּאַרְנוּ; וּכְבָר מֵת, וְאֵין אָדָם מוֹרִישׁ שְׁבוּעָה לְבָנָיו, שְׁאֵינָן יְכוּלִין לְהִשָּׁבַע שֶׁלֹּא נִפְרַע אֲבִיהֶן כְּלוּם.  וְאִם עָבַר הַדַּיָּן וְהִשְׁבִּיעַ יוֹרְשֵׁי מַלְוֶה, וְגָבוּ אֶת חוֹבָן--אֵין מוֹצִיאִין מִיָּדָם.</P>

<P><B>יז,ד</B>  לְפִיכָּךְ שְׁטָר חוֹב שֶׁלַּיְּתוֹמִים הַבָּאִים לְהִפָּרַע מִן הַיְּתוֹמִים שֶׁמֵּת אֲבִיהֶן הַלּוֹוֶה תְּחִלָּה--אֵין קוֹרְעִין אוֹתוֹ, וְאֵין מַגְבִּין בּוֹ:  אֵין גּוֹבִין בּוֹ, שְׁאֵין אָדָם מוֹרִישׁ שְׁבוּעָה לְבָנָיו כְּמוֹ שֶׁבֵּאַרְנוּ; וְאֵין קוֹרְעִין אוֹתוֹ, שֶׁמֶּא יָבוֹא דַּיָּן שֶׁיָּדוּן וְיוֹצִיא בּוֹ.</P>

<P><B>יז,ה</B>  [ד] אַפִלּוּ הָיָה שָׁם עַרָּב, וּמֵת הַלּוֹוֶה תְּחִלָּה--לֹא יִפָּרְעוּ יוֹרְשֵׁי הַמַּלְוֶה מִן הָעַרָּב:  שְׁאִם תֹּאמַר יִפָּרְעוּ מִן הָעַרָּב, הֲרֵי הָעַרָּב חוֹזֵר וְנִפְרַע מִיּוֹרְשֵׁי לוֹוֶה.</P>

<P><B>יז,ו</B>  [ה] אֵין דָּנִין מִדִּין זֶה לְכָל הַדּוֹמֶה לוֹ, אֵלָא הֲרֵי הַפּוֹגֵם אֶת שְׁטָרוֹ וּמֵת--אַף עַל פִּי שְׁאֵינוּ גּוֹבֶה אֵלָא בִּשְׁבוּעָה--הֲרֵי בָּנָיו נִשְׁבָּעִין שֶׁלֹּא פְקָדָנוּ אַבָּא, וְלֹא צִוָּנוּ אַבָּא, וְלֹא מָצִינוּ בֵּין שְׁטָרוֹתָיו שֶׁלְּאַבָּא שֶׁכָּל הַשְּׁטָר הַזֶּה פָּרוּעַ; וְגוֹבִין אֶת שְׁאָר הַשְּׁטָר, בֵּין מִן הַלּוֹוֶה בֵּין מִיּוֹרְשָׁיו.</P>

<P><B>יז,ז</B>  [ו] יוֹרֵשׁ שֶׁבָּא לִגְבּוֹת מִן הַיּוֹרֵשׁ, וְאָמְרוּ יוֹרְשֵׁי לוֹוֶה אָמַר לָנוּ אַבָּא לֹא לָוִיתִי חוֹב זֶה--הֲרֵי יוֹרְשֵׁי הַמַּלְוֶה גּוֹבִין שֶׁלֹּא בִּשְׁבוּעָה:  שֶׁכָּל הָאוֹמֵר לֹא לָוִיתִי, כְּאוֹמֵר לֹא פָרַעְתִּי.  וְכֵן מַלְוֶה שֶׁבָּא לְהִפָּרַע מִיּוֹרְשֵׁי לוֹוֶה, וְאָמְרוּ אָמַר לָנוּ אַבָּא לֹא לָוִיתִי חוֹב זֶה--הֲרֵי זֶה גּוֹבֵהוּ בְּלֹא שְׁבוּעָה, וְאַפִלּוּ הֶאֱמִינוֹ בַּשְּׁטָר כָּל זְמָן שֶׁאָמַר פָּרַעְתִּי:  שֶׁכָּל הָאוֹמֵר לֹא לָוִיתִי, כְּאוֹמֵר לֹא פָרַעְתִּי.</P>

<P><B>יז,ח</B>  [ז] יוֹרֵשׁ שֶׁבָּא לְהִפָּרַע מִן הַלּוֹוֶה בַּשְּׁטָר שֶׁיֵּשׁ בּוֹ נֶאֱמָנוּת לַלּוֹוֶה, כָּל זְמָן שֶׁיֹּאמַר פָּרַעְתִּי--הֲרֵי הַלּוֹוֶה נִשְׁבָּע הֶסֵּת שֶׁפְּרָעוֹ לִשְׁטָר זֶה וְנִפְטָר, אַף עַל פִּי שֶׁלֹּא כָתַב לוֹ וַהֲרֵי אַתָּה נֶאֱמָן עַל יוֹרְשַׁי:  שֶׁעִיקַר הַשְּׁטָר, עַל תְּנָאי זֶה הָיָה.  וְאִם הִתְנָה עָלָיו שֶׁיִּהְיֶה נֶאֱמָן בְּלֹא שׁוּם שְׁבוּעָה--אֵינוּ נִשְׁבָּע, אַפִלּוּ לְיוֹרְשֵׁי מַלְוֶה.</P>

<P><B>יז,ט</B>  [ח] יוֹרֵשׁ קָטָן שֶׁהָיָה שְׁטָר חוֹב לְאָבִיו, וְיָצָא עָלָיו שׁוֹבָר אַחַר מִיתַת אָבִיו--אֵין קוֹרְעִין אֶת הַשְּׁטָר, וְאֵין מַגְבִּין בּוֹ עַד שֶׁיִּגְדְּלוּ הַיְּתוֹמִים:  שֶׁמֶּא שׁוֹבָר זֶה מְזֻיָּף הוּא, וּלְפִיכָּךְ לֹא הוֹצִיאוֹ הַלּוֹוֶה בְּחַיֵּי הָאָב.</P>

<P><B>יז,י</B>  [ט] הַמּוֹצִיא שְׁטָר חוֹב עַל חֲבֵרוֹ, וְהָיָה כָּתוּב בְּבָבֶל מַגְבֵּהוּ מִמְּעוֹת בָּבֶל--הָיָה כָּתוּב בְּאֶרֶץ יִשְׂרָאֵל, מַגְבֵּהוּ מִמְּעוֹת אֶרֶץ יִשְׂרָאֵל:  מַה שְׁאֵין כֵּן בִּכְתֻבָּה.  לֹא הָיָה בַּשְּׁטָר שֵׁם מָקוֹם, וְהוֹצִיאוֹ בְּבָבֶל--גּוֹבֶה בּוֹ מִמְּעוֹת בָּבֶל; הוֹצִיאוֹ בְּאֶרֶץ יִשְׂרָאֵל, גּוֹבֶה בּוֹ מִמְּעוֹת אֶרֶץ יִשְׂרָאֵל.</P>

<P><B>יז,יא</B>  בָּא לִגְבּוֹת מִמְּעוֹת הַמָּקוֹם שֶׁיָּצָא בּוֹ הַשְּׁטָר, וְטָעַן הַלּוֹוֶה שֶׁהַמָּעוֹת שֶׁאֲנִי חַיָּב לוֹ מִכֶּסֶף שְׁהוּא פָּחוּת מִזֶּה הַמַּטְבֵּעַ--יִשָּׁבַע הַמַּלְוֶה וְיִטֹּל.  הָיָה בּוֹ כֶּסֶף סְתָם--מַה שֶׁיִּרְצֶה לוֹוֶה, יִגְבֵּהוּ.</P>

<P><B>יז,יב</B>  מִכָּאן אַתָּה לָמֵד, שֶׁשְּׁטָר שְׁאֵין בּוֹ שֵׁם מָקוֹם שֶׁנִּכְתַּב בּוֹ, כָּשֵׁר לְכָל דָּבָר; וְהוּא הַדִּין לִשְׁטָר שְׁאֵין בּוֹ זְמָן כְּלָל, שְׁהוּא כָּשֵׁר, אַף עַל פִּי שֶׁעֵדוּת זוֹ, אֵין אַתָּה יָכוֹל לַהֲזִימָהּ.  אֵין מְדַקְדְּקִין בְּדִינֵי מְמוֹנוֹת בִּדְרִישָׁה וַחֲקִירָה כְּמוֹ שֶׁיִּתְבָּאַר, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין.  וּלְפִיכָּךְ שִׁטְרֵי חוֹב הַמְּאֻחָרִין כְּשֵׁרִין, אַף עַל פִּי שְׁאֵין אַתָּה יָכוֹל לַהֲזִימָן, כְּמוֹ שֶׁיִּתְבָּאַר בִּמְקוֹמוֹ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יח</H2>

<P><B>יח,א</B>  הַמַּלְוֶה אֶת חֲבֵרוֹ סְתָם, הֲרֵי כָּל נְכָסָיו אַחְרָאִין וְעַרְבָאִין לַחוֹב זֶה.  לְפִיכָּךְ כְּשֶׁיָּבוֹא לִגְבּוֹת, תּוֹבֵעַ אֶת בַּעַל חוֹבוֹ תְּחִלָּה:  אִם מָצָא עִמּוֹ נְכָסִים, בֵּין מִטַּלְטְלִין בֵּין קַרְקָעוֹת--גּוֹבֶה מֵהֶן בִּרְצוֹן הַלּוֹוֶה; וְאִם לֹא נָתַן הַלּוֹוֶה מִדַּעְתּוֹ, מַגְבִּין אוֹתוֹ בֵּית דִּין.</P>

<P><B>יח,ב</B>  לֹא הִסְפִּיק לוֹ כָּל הַנִּמְצָא כְּנֶגֶד שְׁטָר חוֹבוֹ--הֲרֵי זֶה גּוֹבֶה מִכָּל הַקַּרְקָעוֹת שֶׁהָיוּ לַלּוֹוֶה, אַף עַל פִּי שְׁהֶן עַתָּה מְכוּרִין לַאֲחֵרִים אוֹ נְתוּנִים בְּמַתָּנָה:  הוֹאִיל וּמָכַר הַלּוֹוֶה אוֹ נָתַן אַחַר שֶׁנִּשְׁתַּעְבַּד בְּחוֹב זֶה, הֲרֵי זֶה מוֹצִיא מִיַּד הַלָּקוֹחוֹת אוֹ מִיַּד בַּעֲלֵי הַמַּתָּנוֹת; וְזֶה הוּא הַנִּקְרָא טוֹרֵף.</P>

<P><B>יח,ג</B>  בַּמֶּה דְּבָרִים אֲמוּרִים, בַּקַּרְקָעוֹת שֶׁהָיוּ לוֹ בְּעֵת שֶׁלָּוָה.  אֲבָל נְכָסִים הַבָּאִין לוֹ לְאַחַר שֶׁלָּוָה--לֹא נִשְׁתַּעְבְּדוּ לְבַעַל חוֹב, וְאֵינוּ טוֹרֵף אוֹתָן.  וְאִם הִתְנָה עָלָיו שֶׁכָּל נְכָסִים שֶׁיִּקְנֶה יִהְיוּ מְשֻׁעְבָּדִין לְהִפָּרַע מֵהֶן, וְקָנָה אַחַר שֶׁלָּוָה וּמָכַר אוֹ נָתַן--הֲרֵי בַּעַל חוֹב טוֹרֵף מֵהֶן.</P>

<P><B>יח,ד</B>  [ב] אֵין כָּל הַדְּבָרִים אֲמוּרִין, אֵלָא בַּקַּרְקָע.  אֲבָל הַמִּטַּלְטְלִין, אֵין עֲלֵיהֶן אַחְרָיוּת:  אַפִלּוּ מִטַּלְטְלִין שֶׁהָיוּ לוֹ בְּעֵת שֶׁלָּוָה, שֶׁמְּכָרָן לְשָׁעָתוֹ--אֵין בַּעַל חוֹב טוֹרֵף אוֹתָן.</P>

<P><B>יח,ה</B>  הִקְנָה לְבַעַל חוֹבוֹ כָּל הַמִּטַּלְטְלִין עַל גַּב הַקַּרְקָע שֶׁיֵּשׁ לוֹ, לִהְיוֹתוֹ נִפְרַע מִן הַכֹּל--הֲרֵי זֶה טוֹרֵף מֵאוֹתָן הַמִּטַּלְטְלִין:  וְהוּא שֶׁיִּכְתֹּב לוֹ בִּשְׁטָר חוֹבוֹ, שֶׁהִקְנֵיתִי לָךְ מִטַּלְטְלִין שֶׁיֵּשׁ לִי עַל גַּב הַקַּרְקָע שֶׁיֵּשׁ לִי, שֶׁלֹּא כְּאַסְמַכְתָּא, וְשֶׁלֹּא כְּטָפְסֵי הַשְּׁטָרוֹת.</P>

<P><B>יח,ו</B>  וְכֵן אִם כָּתַב לוֹ שֶׁכָּל נְכָסִים שֶׁאֲנִי עֲתִיד לִקְנוֹת, בֵּין קַרְקָעוֹת בֵּין מִטַּלְטְלִין, הֲרֵי הֶן מְשֻׁעְבָּדִים לָךְ לְהִפָּרַע מֵהֶן, וְהַמִּטַּלְטְלִין קְנוּיִין לָךְ עַל גַּב הַקַּרְקָעוֹת לְהִפָּרַע מֵהֶן, שֶׁלֹּא כְּאַסְמַכְתָּא, וְשֶׁלֹּא כְּטָפְסֵי הַשְּׁטָרוֹת--הֲרֵי זֶה טוֹרֵף, אַף מִן הַמִּטַּלְטְלִין שֶׁקָּנָה הַלּוֹוֶה לְאַחַר שֶׁלָּוָה:  שֶׁכָּל תְּנָאי שֶׁבְּמָמוֹן קַיָּם.</P>

<P><B>יח,ז</B>  [ג] עָשָׂה שָׂדֵהוּ הַפּוֹתִיקֵי לְבַעַל חוֹבוֹ, אוֹ לָאִשָּׁה בִּכְתֻבָּתָהּ, וְהוּא שֶׁיִּכְתֹּב לָהֶן מִכָּאן תִּגְבּוּ, וּשְׁטָפָהּ נָהָר--הֲרֵי זֶה גּוֹבֶה מִשְּׁאָר נְכָסִים, וְטוֹרֵף אוֹתָן; וְאִם הִתְנָה עִמּוֹ שֶׁלֹּא יִהְיֶה לוֹ פֵּרָעוֹן אֵלָא מִזּוֹ, אֵינוּ גּוֹבֶה מִשְּׁאָר נְכָסִים.  וְכֵן אִם לָוָה מִמֶּנּוּ, וּפֵרַשׁ שְׁאֵין לוֹ עָלָיו אַחְרָיוּת--הֲרֵי זֶה אֵינוּ גּוֹבֶה מִן הַמְּשֻׁעְבָּדִין לְעוֹלָם.</P>

<P><B>יח,ח</B>  [ד] הָעוֹשֶׂה שָׂדֵהוּ הַפּוֹתִיקֵי לְבַעַל חוֹבוֹ אוֹ לָאִשָּׁה בִּכְתֻבָּתָהּ, וּמְכָרָהּ--הֲרֵי זוֹ מְכוּרָה; וּכְשֶׁיָּבוֹא בַּעַל חוֹב לִגְבּוֹת--אִם לֹא יִמְצָא נְכָסִים בְּנֵי חוֹרִין, יִטְרֹף אוֹתָהּ.  בַּמֶּה דְּבָרִים אֲמוּרִים, בְּשֶׁמְּכָרָהּ לְשָׁעָתָהּ; אֲבָל מְכָרָהּ מִמְכַּר עוֹלָם, אֵינָהּ מְכוּרָה.</P>

<P><B>יח,ט</B>  [ה] עָשָׂה עַבְדּוֹ הַפּוֹתִיקֵי וּמְכָרוֹ--הֲרֵי בַּעַל חוֹב גּוֹבֶה מִמֶּנּוּ, מִפְּנֵי שֶׁיֵּשׁ לוֹ קוֹל.  עָשָׂה שׁוֹרוֹ הַפּוֹתִיקֵי וּמְכָרוֹ, אֵין בַּעַל חוֹב גּוֹבֶה מִמֶּנּוּ; וְכֵן שְׁאָר הַמִּטַּלְטְלִין, מִפְּנֵי שְׁאֵין לָהֶן קוֹל.</P>

<P><B>יח,י</B>  [ו] עֶבֶד שֶׁעָשָׂהוּ רִבּוֹ הַפּוֹתִיקֵי, וְשִׁחְרְרוֹ--אַף עַל פִּי שֶׁכָּתַב לוֹ לֹא יִהְיֶה לָךְ פֵּרָעוֹן אֵלָא מִזֶּה, יָצָא לְחֵרוּת; וְכֵן אִם הִקְדִּישׁוֹ:  שֶׁהֶחָמֵץ וְהַשִּׁחְרוּר וְהַהֶקְדֵּשׁ מַפְקִיעִין מִיַּד הַשִּׁעְבּוּד; וַהֲרֵי בַּעַל חוֹב חוֹזֵר וְגוֹבֶה חוֹבוֹ מִן הַלּוֹוֶה, וְכוֹתֵב עָלָיו שְׁטָר בְּחוֹבוֹ, וְטוֹרֵף מִזְּמָן זֶה הַשְּׁטָר.</P>

<P><B>יח,יא</B>  וְלָמָּה הוּא חַיָּב לְשַׁלַּם, מִפְּנֵי שֶׁגָּרַם לְאַבַּד מְמוֹן חֲבֵרוֹ; וְכָל הַגּוֹרֵם לְהַזִּיק, מְשַׁלֵּם כְּמוֹ שֶׁבֵּאַרְנוּ בִּמְקוֹמוֹ.  וְכוֹפִין אֶת רִבּוֹ הַשֵּׁנִי לְשַׁחְרְרוֹ, מִפְּנֵי תִּקּוּן הָעוֹלָם, שֶׁלֹּא יִמְצְאֶנּוּ בַּשּׁוּק, וְיֹאמַר לוֹ עַבְדִּי אַתָּה.</P>

<P><B>יח,יב</B>  [ז] הַמַּקְדִּישׁ נְכָסָיו--אֵין בַּעַל חוֹב יָכוֹל לִטְרֹף מִן הַהֶקְדֵּשׁ, שֶׁהַהֶקְדֵּשׁ מַפְקִיעַ הַשִּׁעְבּוּד.  וּכְשֶׁפּוֹדִין הַקַּרְקָע מִיַּד הַהֶקְדֵּשׁ, אוֹמְדִין כַּמָּה אָדָם רוֹצֶה לִתֵּן בְּשָׂדֶה זוֹ, עַל מְנָת שֶׁיִּתֵּן לְבַעַל חוֹב אֶת חוֹבוֹ, וְלָאִשָּׁה כְּתֻבָּתָהּ:  לְפִי שֶׁכְּשֶׁתִּפָּדֶה, וְתֵצֵא לְחֻלִּין בְּיַד הַלּוֹקֵחַ--יָבוֹא בַּעַל חוֹב, וְיִטְרֹף אוֹתָהּ, אוֹ הָאִשָּׁה בִּכְתֻבָּתָהּ, כְּמוֹ שֶׁבֵּאַרְנוּ בָּעֲרָכִין.</P>

<P><B>יח,יג</B>  [ח] בַּעַל חוֹב שֶׁבָּא לִטְרֹף--אִם יֵשׁ מָעוֹת לַלּוֹקֵחַ, יָכוֹל לְסַלְּקוֹ וְלִתֵּן לוֹ דְּמֵי מַה שְׁהוּא טוֹרֵף; וְחוֹזֵר הַלּוֹקֵחַ, וְתוֹבֵעַ לַמּוֹכֵר.  וְאִם עָשָׂה אוֹתָהּ הַפּוֹתִיקֵי, אֵינוּ יָכוֹל לְסַלְּקוֹ בְּדָמִים.</P>

<P><B>יח,יד</B>  [ט] רְאוּבֵן שֶׁהָיָה חַיָּב לְשִׁמְעוֹן מָאתַיִם, וְהָיוּ לוֹ שְׁתֵּי שָׂדוֹת, וּמָכַר אַחַת מֵהֶן לְלֵוִי בְּמָנֶה, וְחָזַר וּמָכַר לוֹ הַשְּׁנִיָּה בְּמָנֶה, וּבָא שִׁמְעוֹן וְטָרַף הָאַחַת בְּמָנֶה, וְחָזַר לִטְרֹף הַשְּׁנִיָּה בַּמָּנֶה הַנִּשְׁאָר לוֹ, וְהֵבִיא לֵוִי מָאתַיִם וְאָמַר לוֹ, אִם תִּרְצֶה לִהְיוֹת הַשָּׂדֶה שֶׁטָּרַפְתָּ שׁוּמָה לָךְ בְּכָל הַמָּאתַיִם שֶׁיֵּשׁ לָךְ, הֲרֵי מוּטָב, וְאִם לָאו, הֵא לָךְ מָאתַיִם שֶׁלְּחוֹבָךְ וְהִסְתַּלַּק--הַדִּין עִם לֵוִי.  רָצָה שִׁמְעוֹן, וְעָמַד בָּהּ--אַף עַל פִּי שֶׁקִּבְּלָהּ בְּמָאתַיִם, אֵין לֵוִי חוֹזֵר וְתוֹבֵעַ רְאוּבֵן אֵלָא בְּמָנֶה אַחַת.</P>

<P><B>יח,טו</B>  [י] מֵת רְאוּבֵן, וְהִנִּיחַ שָׂדֶה אַחַת שׁוֹוָה מֵאָה, וּבָא שִׁמְעוֹן וּטְרָפָהּ, וְנָתְנוּ לוֹ הַיְּתוֹמִים מֵאָה מִן הַמִּטַּלְטְלִין שֶׁהִנִּיחַ אֲבִיהֶן וְסִלְּקוּהוּ--הֲרֵי זֶה חוֹזֵר, וְטוֹרֵף אוֹתָהּ בִּשְׁאָר חוֹבוֹ:  שֶׁהַמֵּאָה שֶׁנָּתְנוּ לוֹ מִצְוָה עָשׂוּ, שֶׁמִּצְוָה עַל הַיְּתוֹמִים לִפְרֹעַ חוֹב אֲבִיהֶן.  וְאִם אָמְרוּ לוֹ אֵלּוּ הַמֵּאָה דְּמֵי הַשָּׂדֶה שֶׁטָּרַפְתָּ, אֵינוּ יָכוֹל לַחְזֹר וְלִטְרֹף אוֹתָהּ פַּעַם אַחֶרֶת בִּשְׁאָר חוֹבוֹ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק יט</H2>

<P><B>יט,א</B>  כְּשֶׁיּוֹרְדִין בֵּית דִּין לְנִכְסֵי הַלּוֹוֶה לִגְבּוֹת מֵהֶן, לֹא יִגְבּוּ לְבַעַל חוֹב אֵלָא מִן הַבֵּינוֹנִית שֶׁבְּקַרְקָעוֹתָיו.  וְדִין תּוֹרָה שֶׁיִּגְבֶּה בַּעַל חוֹב מִן הַזִּבּוֹרִית, שֶׁנֶּאֱמָר "בַּחוּץ, תַּעֲמֹד . . ." (דברים כד,יא)--מַה דַּרְכּוֹ שֶׁלָּאָדָם לְהוֹצִיא, פָּחוּת שֶׁבְּכֵלָיו.  אֲבָל תִּקְּנוּ חֲכָמִים בַּבֵּינוֹנִית, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין.  בַּמֶּה דְּבָרִים אֲמוּרִים, בַּבָּא לְהִפָּרַע מִן הַלּוֹוֶה עַצְמוֹ.  אֲבָל הַבָּא לְהִפָּרַע מִן הַיּוֹרְשִׁין, בֵּין קְטַנִּים בֵּין גְּדוֹלִים--לֹא יִפָּרַע אֵלָא מִן הַזִּבּוֹרִית.</P>

<P><B>יט,ב</B>  אֵין נִפְרָעִין מִנְּכָסִים מְשֻׁעְבָּדִין, בִּמְקוֹם שֵׁישׁ נְכָסִים בְּנֵי חוֹרִין:  וְאַפִלּוּ הָיוּ בְּנֵי חוֹרִין זִבּוֹרִית, וְהַמְּשֻׁעְבָּדִים בֵּינוֹנִית, אוֹ עִדִּית--בֵּין שֶׁמְּכָרָם בֵּין שֶׁנְּתָנָם.  נִשְׁתַּדְּפוּ בְּנֵי חוֹרִין, הֲרֵי זֶה טוֹרֵף מִן הַמְּשֻׁעְבָּדִים, שֶׁכֵּיוָן שֶׁנִּשְׁחֲתוּ, כְּאִלּוּ אֵינָם.</P>

<P><B>יט,ג</B>  רְאוּבֵן שֶׁמָּכַר כָּל שְׂדוֹתָיו לְשִׁמְעוֹן, וְחָזַר שִׁמְעוֹן וּמָכַר שָׂדֶה אַחַת מֵהֶן לְלֵוִי, וּבָא בַּעַל חוֹב שֶׁלִּרְאוּבֵן לִטְרֹף--רָצָה מִזֶּה, גּוֹבֶה; רָצָה מִזֶּה, גּוֹבֶה.</P>

<P><B>יט,ד</B>  בַּמֶּה דְּבָרִים אֲמוּרִים, בְּשֶׁלָּקַח לֵוִי בֵּינוֹנִית.  אֲבָל אִם לָקַח עִדִּית, אוֹ זִבּוֹרִית--אֵינוּ טוֹרֵף מִלֵּוִי:  שֶׁהֲרֵי זֶה אוֹמֵר לוֹ, מִפְּנֵי זֶה טָרַחְתִּי וְלָקַחְתִּי שָׂדֶה שְׁאֵין דִּינָךְ לִגְבּוֹת מִמֶּנּוּ.</P>

<P><B>יט,ה</B>  וְכֵן אִם לָקַח לֵוִי בֵּינוֹנִית, וְהִנִּיחַ אֵצֶל שִׁמְעוֹן בֵּינוֹנִית כְּמוֹ הַבֵּינוֹנִית שֶׁלָּקַח--אֵינוּ טוֹרֵף מִלֵּוִי:  שֶׁהֲרֵי זֶה אוֹמֵר לוֹ, הִנַּחְתִּי לָךְ מָקוֹם לִגְבּוֹת מִמֶּנּוּ.</P>

<P><B>יט,ו</B>  [ד] כְּבָר בֵּאַרְנוּ שֶׁהַנִּזָּקִין שָׁמִין לָהֶן בָּעִדִּית, וּבַעַל חוֹב בַּבֵּינוֹנִית, וּכְתֻבַּת אִשָּׁה בַּזִּבּוֹרִית.  הָיוּ לוֹ עִדִּית וְזִבּוֹרִית--נִזָּקִין בָּעִדִּית, וּבַעַל חוֹב וּכְתֻבַּת אִשָּׁה בַּזִּבּוֹרִית.  הָיוּ לוֹ עִדִּית וּבֵינוֹנִית--נִזָּקִין בָּעִדִּית, וּבַעַל חוֹב וּכְתֻבַּת אִשָּׁה בַּבֵּינוֹנִית.  הָיוּ לוֹ בֵּינוֹנִית וְזִבּוֹרִית בִּלְבָד--נִזָּקִין וּבַעַל חוֹב בַּבֵּינוֹנִית, וּכְתֻבַּת אִשָּׁה בַּזִּבּוֹרִית.</P>

<P><B>יט,ז</B>  [ה] מְכָרָן לִשְׁלוֹשָׁה בְּנֵי אָדָם בְּבַת אַחַת--כֻּלָּן נִכְנְסוּ תַּחַת הַבְּעָלִים, וְהַנִּזָּקִין טוֹרְפִין מִן הָעִדִּית, וּבַעַל חוֹב טוֹרֵף מִן הַבֵּינוֹנִית, וּכְתֻבַּת אִשָּׁה טוֹרֶפֶת מִן הַזִּבּוֹרִית.</P>

<P><B>יט,ח</B>  מְכָרָן לְזֶה אַחַר זֶה, כֻּלָּן טוֹרְפִין מִן הָאַחֲרוֹן; לֹא הִסְפִּיק, טוֹרְפִין הַשְּׁאָר מִשֶּׁלְּפָנָיו; לֹא הִסְפִּיק, טוֹרְפִין הַשְּׁאָר מִשֶּׁלִּפְנֵי פָּנָיו:  אַפִלּוּ הָיָה הָאַחֲרוֹן הוּא שֶׁלָּקַח הַזִּבּוֹרִית--שֶׁהֲרֵי הַלּוֹקֵחַ הַקּוֹדֵם אוֹמֵר לַטּוֹרֵף, הִנַּחְתִּי לָךְ מָקוֹם לִגְבּוֹת מִמֶּנּוּ.</P>

<P><B>יט,ט</B>  [ו] מְכָרָן לְאֶחָד זוֹ אַחַר זוֹ, הֲרֵי זֶה הַלּוֹקֵחַ נִכְנָס תַּחַת הַבְּעָלִים.  בַּמֶּה דְּבָרִים אֲמוּרִים, שֶׁלָּקַח עִדִּית בָּאַחֲרוֹנָה.  אֲבָל אִם לָקַח זִבּוֹרִית בָּאַחֲרוֹנָה, כֻּלָּן גּוֹבִין מִן הַזִּבּוֹרִית:  שֶׁהֲרֵי אוֹמֵר לַטּוֹרֵף כְּשֶׁיָּבוֹא לִגְבּוֹת מִן הַשָּׂדֶה שֶׁלָּקַח תְּחִלָּה, הֲרֵי הִנַּחְתִּי לָךְ מָקוֹם לִגְבּוֹת מִמֶּנּוּ.  וְלָמָּה אֵינוּ אוֹמֵר לוֹ הַטּוֹרֵף כָּךְ, אִם לָקַח עִדִּית בָּאַחֲרוֹנָה, וְתִגְבֶּה הָאִשָּׁה וּבַעַל חוֹב מִן הָעִדִּית שֶׁלָּקַח בָּאַחֲרוֹנָה--שֶׁזּוֹ תַּקָּנָה הִיא לַלּוֹקֵחַ, וַהֲרֵי אוֹמֵר לָהֶן אֵי אִפְּשִׁי בְּתַקָּנָה זוֹ, אֵלָא כָּל אֶחָד מִכֶּם יִגְבֶּה מִן הָרָאוּי לוֹ.</P>

<P><B>יט,י</B>  [ז] מְכָרָן לְאֶחָד זוֹ אַחַר זוֹ, וּמָכַר לוֹ עִדִּית בָּאַחֲרוֹנָה, וְחָזַר הַלּוֹקֵחַ וּמָכַר זִבּוֹרִית וּבֵינוֹנִית, וְשִׁיַּר עִדִּית לְפָנָיו--כֻּלָּן גּוֹבִין מִן הָעִדִּית, שֶׁהֲרֵי אֵין לוֹ בְּמַה יִדְחֶה אוֹתָן.  מָכַר עִדִּית, וְהִנִּיחַ בֵּינוֹנִית וְזִבּוֹרִית--הַנִּזָּקִין טוֹרְפִין מִן הָעִדִּית שֶׁבְּיַד לוֹקֵחַ הַשֵּׁנִי, וּבַעַל חוֹב וּכְתֻבַּת אִשָּׁה גּוֹבִין מִבֵּינוֹנִית וְזִבּוֹרִית שֶׁשִּׁיַּר לְפָנָיו.</P>

<P><B>יט,יא</B>  [ח] מִי שֶׁלָּוָה מֵאֶחָד, וְאַחַר כָּךְ מָכַר הַלּוֹוֶה נְכָסָיו לִשְׁנַיִם, וְכָתַב בַּעַל חוֹב לְלוֹקֵחַ שֵׁנִי דִּין וּדְבָרִים אֵין לִי עִמָּךְ וְקָנוּ מִיָּדוֹ--אֵינוּ יָכוֹל לִטְרֹף מִלּוֹקֵחַ רִאשׁוֹן:  שֶׁהֲרֵי אוֹמֵר לוֹ הִנַּחְתִּי לָךְ מָקוֹם לִגְבּוֹת מִמֶּנּוּ אֵצֶל בַּעַל חוֹבָךְ, וְהֶן הַנְּכָסִים שֶׁקָּנָה לוֹקֵחַ שֵׁנִי אַחֲרַי, וְאַתָּה הִפְסַדְתָּ עַל עַצְמָךְ, שֶׁהֲרֵי סִלַּקְתָּ עַצְמָךְ מֵהֶן.  וְהוּא הַדִּין לָאִשָּׁה בִּכְתֻבָּתָהּ, אִם כָּתְבָה לַשֵּׁנִי--אִבְּדָה כְּתֻבָּתָהּ, וְאֵינָהּ יְכוּלָה לִטְרֹף.  אֲבָל אִם כָּתְבוּ לָרִאשׁוֹן, טוֹרְפִין מִן הַשֵּׁנִי.</P>

<P><B>יט,יב</B>  מָכַר הַלּוֹוֶה שָׂדֶה לַלּוֹקֵחַ, וּמָכַר אַחֲרֶיהָ שָׂדֶה שְׁנִיָּה לְלוֹקֵחַ שֵׁנִי, וְכָתַב הַמַּלְוֶה לְלוֹקֵחַ שֵׁנִי דִּין וּדְבָרִים אֵין לִי עִמָּךְ, וְקָנוּ מִיָּדוֹ--הֲרֵי בַּעַל חוֹב טוֹרֵף מִלּוֹקֵחַ רִאשׁוֹן שָׂדֶה רִאשׁוֹנָה; וְלוֹקֵחַ רִאשׁוֹן טוֹרֵף מִלּוֹקֵחַ שֵׁנִי שָׂדֶה שְׁנִיָּה, שֶׁהֲרֵי קָנָה אַחֲרָיו; וְלוֹקֵחַ שֵׁנִי טוֹרֵף אוֹתָהּ מִבַּעַל הַחוֹב, שֶׁהֲרֵי כָּתַב לוֹ; וְלוֹקֵחַ רִאשׁוֹן חוֹזֵר וְטוֹרֵף מִשֵּׁנִי; וְחוֹזְרִין חֲלִילָה, עַד שֶׁיַּעֲשׂוּ פְּשָׁרָה בֵּינֵיהֶן.  וְכֵן הָאִשָּׁה בִּכְתֻבָּתָהּ.  וְהוּא שֶׁהָיָה הַחוֹב, כְּנֶגֶד שְׁתֵּי הַשָּׂדוֹת.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כ</H2>

<P><B>כ,א</B>  מִי שֶׁיֵּשׁ עָלָיו חוֹבוֹת הַרְבֵּה--כָּל שֶׁקָּדַם חוֹבוֹ, גּוֹבֶה תְּחִלָּה, בֵּין מִן הַלּוֹוֶה עַצְמוֹ, בֵּין מִן הַלָּקוֹחוֹת.  וְאִם קָדַם הָאַחֲרוֹן וְגָבָה--מוֹצִיאִים מִיָּדוֹ, שֶׁכָּל שֶׁקָּדַם חוֹבוֹ זָכָה.</P>

<P><B>כ,ב</B>  בַּמֶּה דְּבָרִים אֲמוּרִים, בַּקַּרְקָעוֹת שֶׁהָיוּ לוֹ בְּעֵת שֶׁלָּוָה.  אֲבָל הַקַּרְקָעוֹת שֶׁקָּנָה אַחַר שֶׁלָּוָה מִבַּעֲלֵי חוֹבוֹת הַרְבֵּה--אַף עַל פִּי שֶׁכָּתַב לְכָל אֶחָד מֵהֶן שֶׁאֲנִי עֲתִיד לִקְנוֹת מְשֻׁעְבָּד לָךְ--אֵין בָּהֶן דִּין קְדִימָה, אֵלָא יַד כֻּלָּן שׁוֹוִין; וְכָל שֶׁקָּדַם וְגָבָה--זָכָה, אַף עַל פִּי שְׁהוּא אַחֲרוֹן.</P>

<P><B>כ,ג</B>  [ב] לָוָה וְכָתַב לוֹ שֶׁאֲנִי עֲתִיד לִקְנוֹת מְשֻׁעְבָּד לָךְ, וְאַחַר כָּךְ קָנָה שָׂדֶה, וְחָזַר וְלָוָה מֵאַחֵר--הֲרֵי הַשָּׂדֶה מְשֻׁעְבֶּדֶת לָרִאשׁוֹן, וְהוּא קוֹדֵם לִגְבּוֹת.  וְכֵן אַפִלּוּ הָיוּ מֵאָה.</P>

<P><B>כ,ד</B>  אֵין דִּין קְדִימָה בְּמִטַּלְטְלִין; אֵלָא כָּל שֶׁגָּבָה מֵהֶן--זָכָה, אַף עַל פִּי שְׁהוּא אַחֲרוֹן.  קָדַם אֶחָד מִשְּׁאָר אָדָם וְתָפַס מִן הַמִּטַּלְטְלִין שֶׁלְּזֶה, כְּדֵי לִזְכוֹת בָּהֶן לְאֶחָד מִבַּעֲלֵי חוֹבוֹת--לֹא זָכָה:  שֶׁכָּל הַתּוֹפֵס לְבַעַל חוֹב בִּמְקוֹם שֶׁיֵּשׁ עָלָיו חוֹב לַאֲחֵרִים, לֹא קָנָה.  אֲבָל אֵין עָלָיו חוֹב לַאֲחֵרִים, קָנָה לוֹ.</P>

<P><B>כ,ה</B>  וְכֵן אִם אָמַר לוֹ הַלּוֹוֶה, זְכֵה בְּחֵפֶץ זֶה לִפְלוֹנִי, אוֹ תֵּן מָנֶה זוֹ לִפְלוֹנִי--זָכָה לוֹ; וְאֵין אֶחָד מִבַּעֲלֵי חוֹבוֹת יְכוּלִין לִגְבּוֹת מֵאֵלּוּ הַמִּטַּלְטְלִין, שֶׁכְּבָר זָכָה בָּהֶן אַחֵר.</P>

<P><B>כ,ו</B>  [ג] שְׁטָרוֹת שֶׁזְּמַנָּן כֻּלָּן יוֹם אֶחָד, אוֹ שָׁעָה אַחַת בִּמְקוֹם שֶׁכּוֹתְבִין שָׁעוֹת--כָּל שֶׁקָּדַם מֵהֶן וְגָבָה, בֵּין קַרְקָע בֵּין מִטַּלְטְלִין--זָכָה.  [ד] בָּאוּ כֻּלָּן בְּיַחַד לִגְבּוֹת, וְכֵן בַּעֲלֵי חוֹבוֹת שֶׁכָּל אֶחָד מֵהֶן קוֹדֵם לִזְמָן חֲבֵרוֹ שֶׁבָּאוּ לִגְבּוֹת מִן הַמִּטַּלְטְלִין שֶׁהֲרֵי אֵין בָּהֶן דִּין קְדִימָה, אוֹ שֶׁבָּאוּ לִגְבּוֹת מִקַּרְקָע שֶׁקָּנָה הַלּוֹוֶה לְאַחַר שֶׁלָּוָה מִן הָאַחֲרוֹן שֶׁבָּהֶן, וְאֵין בַּנְּכָסִים כְּדֵי שֶׁיִּגְבֶּה כָּל אֶחָד מֵהֶן אֶת חוֹבוֹ--מְחַלְּקִין בֵּינֵיהֶן.</P>

<P><B>כ,ז</B>  כֵּיצַד חוֹלְקִין:  אִם כְּשֶׁיִּתְחַלַּק הַמָּמוֹן הַנִּמְצָא עַל מִנְיָנָם, יַגִּיעַ לַפָּחוּת שֶׁבָּהֶן כְּשֵׁעוּר חוֹבוֹ אוֹ פָּחוּת מִמֶּנּוּ--חוֹלְקִים לְפִי מִנְיָנָם בְּשׁוֹוֶה.  וְאִם יַגִּיעַ לְפָחוּת שֶׁבָּהֶם יוֹתֵר עַל חוֹבוֹ--חוֹלְקִים מִכָּל הַמָּמוֹן בֵּינֵיהֶם כְּדֵי שֶׁיַּגִּיעַ לַפָּחוּת שֶׁבָּהֶם כְּשֵׁעוּר חוֹבוֹ, וְחוֹזְרִין הַנִּשְׁאָרִים מִבַּעֲלֵי חוֹבוֹת וְחוֹלְקִין הַיָּתֵר בֵּינֵיהֶן כַּדֶּרֶךְ הַזֹּאת.</P>

<P><B>כ,ח</B>  כֵּיצַד:  הָיוּ שְׁלוֹשָׁה--חוֹבוֹ שֶׁלְּזֶה מָנֶה, וְשֶׁלְּזֶה מָאתַיִם, וְשֶׁלְּזֶה שֵׁבַע מֵאוֹת--אִם הָיָה כָּל הַנִּמְצָא שָׁם שְׁלוֹשׁ מֵאוֹת, נוֹטְלִין מֵאָה מֵאָה; וְכֵן אִם נִמְצָא שָׁם פָּחוּת מִשְּׁלוֹשׁ מֵאוֹת, חוֹלְקִין בְּשׁוֹוֶה.</P>

<P><B>כ,ט</B>  נִמְצָא שָׁם יָתֵר עַל שְׁלוֹשׁ מֵאוֹת--חוֹלְקִין שְׁלוֹשׁ מֵאוֹת בְּשׁוֹוֶה, וְיִסְתַּלַּק בַּעַל הַמֵּאָה; וּשְׁאָר הַמָּמוֹן חוֹלְקִין אוֹתוֹ הַשְּׁנַיִם עַל אוֹתָהּ הַדֶּרֶךְ.  כֵּיצַד:  נִמְצְאוּ שָׁם חָמֵשׁ מֵאוֹת אוֹ פָּחוּת--חוֹלְקִין שְׁלוֹשׁ מֵאוֹת בְּשׁוֹוֶה, וְיִסְתַּלַּק הָאֶחָד; וְחוֹזְרִין וְחוֹלְקִין הַמָּאתַיִם אוֹ הַפָּחוּת בְּשׁוֹוֶה, וְיִסְתַּלַּק הַשֵּׁנִי.</P>

<P><B>כ,י</B>  נִמְצְאוּ שָׁם שֵׁשׁ מֵאוֹת--חוֹלְקִין שְׁלוֹשׁ מֵאוֹת בְּשׁוֹוֶה, וְיִסְתַּלַּק בַּעַל הַמָּנֶה; וְחוֹזְרִין וְחוֹלְקִין הַמָּאתַיִם בֵּין הַשְּׁנַיִם בְּשׁוֹוֶה, וְיִסְתַּלַּק בַּעַל הַמָּאתַיִם; וְנוֹתְנִין הַמֵּאָה הַנִּשְׁאָרִים לְבַעַל הַשֵּׁבַע מֵאוֹת, וְנִמְצָא בְּיָדוֹ שְׁלוֹשׁ מֵאוֹת בִּלְבָד.  וְעַל דֶּרֶךְ זוֹ חוֹלְקִין, אַפִלּוּ הֶן מֵאָה, כְּשֶׁיָּבוֹאוּ לִגְבּוֹת כְּאַחַת.  וְיֵשׁ מִן הַגְּאוֹנִים שֶׁהוֹרָה שֶׁחוֹלְקִין לְפִי מְמוֹנָם.</P>

<P><B>כ,יא</B>  [ה] רְאוּבֵן וְשִׁמְעוֹן, לְכָל אֶחָד מִשְּׁנֵיהֶם שְׁטָר חוֹב עַל לֵוִי--רְאוּבֵן שְׁטָרוֹ בַּחֲמִשָּׁה בְּנִיסָן, וְשִׁמְעוֹן שְׁטָרוֹ בְּנִיסָן סְתָם, וַהֲרֵי יֵשׁ לְלֵוִי שָׂדֶה שְׁאֵינָהּ כְּדֵי חוֹב שֶׁלִּשְׁנֵיהֶם--מוֹרִידִין לְתוֹכָהּ רְאוּבֵן, שֶׁמֶּא שְׁטָרוֹ שֶׁלְּשִׁמְעוֹן בְּסוֹף נִיסָן הָיָה.</P>

<P><B>כ,יב</B>  וְכֵן אֵין שִׁמְעוֹן יָכוֹל לִטְרֹף מֵאֲיָר וְאִלַּךְ, שֶׁהֲרֵי הַלּוֹקֵחַ אוֹמֵר לוֹ, שֶׁמֶּא בְּאֶחָד בְּנִיסָן הוּא זְמַנּוֹ שֶׁלִּשְׁטָרָךְ, וַהֲרֵי שָׂדֶה בַּת חוֹרִין שֶׁתִּגְבֶּה אוֹתָהּ, וְיָבוֹא רְאוּבֵן שְׁהוּא אַחַר זְמַנָּךְ, וְהוּא שֶׁיֵּשׁ לוֹ לִטְרֹף מִמֶּנּוּ.  לְפִיכָּךְ אִם כָּתְבוּ הַרְשָׁאָה זֶה לְזֶה, טוֹרְפִין מֵאֲיָר וְאִלַּךְ מִכָּל צַד.  וְהוּא הַדִּין בִּרְאוּבֵן וְשִׁמְעוֹן שֶׁמָּכַר לָהֶן לֵוִי שָׂדֶה אַחַת בִּשְׁנֵי שְׁטָרוֹת, שְׁטָרוֹ שֶׁלְּזֶה בַּחֲמִשָּׁה בְּנִיסָן, וּשְׁטָרוֹ שֶׁלְּזֶה בְּנִיסָן סְתָם.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כא</H2>

<P><B>כא,א</B>  בַּעַל חוֹב גּוֹבֶה אֶת הַשְּׁבָח שֶׁהִשְׁבִּיחַ הַלּוֹקֵחַ--בֵּין שֶׁהִשְׁבִּיחַ מֵחֲמַת הוֹצָאָה, בֵּין שֶׁשָּׁבְחוּ נְכָסִים מֵאֵלֵיהֶן:  אֵלָא שְׁאִם הִשְׁבִּיחוּ מֵאֵלֵיהֶן, טוֹרֵף כָּל הַשְּׁבָח; וְאִם הִשְׁבִּיחוּ מֵחֲמַת הוֹצָאָה, גּוֹבֶה חֲצִי הַשְּׁבָח.</P>

<P><B>כא,ב</B>  כֵּיצַד:  רְאוּבֵן שֶׁהָיָה לוֹ חוֹב עַל שִׁמְעוֹן מָאתַיִם, וּמָכַר שִׁמְעוֹן לְלֵוִי שָׂדֶה בְּמָנֶה, וְהוֹצִיא עָלֶיהָ לֵוִי הוֹצָאוֹת, וְהִשְׁבִּיחָה וַהֲרֵי הִיא שׁוֹוָה מָאתַיִם--כְּשֶׁיָּבוֹא רְאוּבֵן לִטְרֹף אֶת לֵוִי, טוֹרֵף מִמֶּנָּה בְּמֵאָה וַחֲמִשִּׁים:  מֵאָה שֶׁלִּדְמֵי הַמֶּקָּח, וַחֲמִשִּׁים שֶׁלַּחֲצִי הַשְּׁבָח.  וְאִם הִשְׁבִּיחָה מֵחֲמַת עַצְמָהּ, כְּגוֹן שֶׁהוּקְרָה בְּדָמִים אוֹ עָלוּ בָּהּ אִילָנוֹת--גּוֹבֶה אֶת כֻּלָּהּ.</P>

<P><B>כא,ג</B>  הוֹרוּ גְּאוֹנִים גְּדוֹלִים וַחֲכָמִים וְאָמְרוּ, לֹא יִהְיֶה הַלּוֹקֵחַ רָע כּוֹחַ מִיּוֹרֵד לִשְׂדֵה חֲבֵרוֹ שֶׁלֹּא בִּרְשׁוּת, שֶׁשָּׁמִין לוֹ, וְיָדוֹ עַל הַתַּחְתּוֹנָה.  לְפִיכָּךְ אִם הִשְׁבִּיחַ הַלּוֹקֵחַ בְּמֵאָה, וְהוֹצִיא חֲמִשִּׁים--נוֹטֵל כָּל הַהוֹצָאָה, וַחֲצִי הַשְּׁבָח הַיָּתֵר עַל הַהוֹצָאָה, וְהַחֵצִי עִם הַקֶּרֶן, הוּא שֶׁטּוֹרֵף בַּעַל חוֹב; וּדְבָרִים שֶׁלְּטַעַם הֶם, וְכָּךְ רָאוּי לָדוּן.</P>

<P><B>כא,ד</B>  וְחוֹזֵר הַלּוֹקֵחַ, וְגוֹבֶה אֶת הַקֶּרֶן מִנִּכְסֵי שִׁמְעוֹן, אַף מִן הַמְּשֻׁעְבָּדִין שֶׁמָּכַר אוֹ נָתַן, מֵאַחַר זְמָן שֶׁמָּכַר בּוֹ לְלֵוִי.  אֲבָל הַשְּׁבָח שֶׁטָּרַף מִמֶּנּוּ בַּעַל חוֹב, בֵּין בְּחֶצְיוֹ בֵּין בְּכֻלּוֹ--אֵין לֵוִי גּוֹבֵהוּ, אֵלָא מִנְּכָסִים בְּנֵי חוֹרִין שֶׁלְּשִׁמְעוֹן:  שֶׁתַּקָּנַת עוֹלָם הִיא, שֶׁלֹּא יִגְבֶּה הַשְּׁבָח וְלֹא הַפֵּרוֹת שֶׁאָכַל הַגַּזְלָן וְלֹא מְזוֹן הָאִשָּׁה וְהַבָּנוֹת, מִנְּכָסִים מְשֻׁעְבָּדִין, שֶׁאֵלּוּ דְּבָרִים שְׁאֵין לָהֶן קִצְבָּה.  וּמִקֻּלֵּי כְּתֻבָּה, שֶׁלֹּא תִטְרֹף אִשָּׁה מִן הַשְּׁבָח בִּכְתֻבָּתָהּ.</P>

<P><B>כא,ה</B>  וְלָמָּה יִטְרֹף בַּעַל חוֹב חֲצִי הַשְּׁבָח בִּלְבָד, הַבָּאָה מֵחֲמַת הוֹצָאָה:  לְפִי שֶׁהַשְּׁבָח בָּא לְאַחַר שֶׁלָּוָה מֵרְאוּבֵן וּלְאַחַר שֶׁמָּכַר לְלֵוִי, וְנִמְצָא רְאוּבֵן וְלֵוִי כִּשְׁנֵי בַּעֲלֵי חוֹבוֹת לְשִׁמְעוֹן; וְהַשְּׁבָח כִּנְכָסִים שֶׁבָּאוּ לוֹ אַחַר שֶׁלָּוָה מִשְּׁנֵיהֶם, שְׁהֶן חוֹלְקִין כְּאֶחָד כְּמוֹ שֶׁבֵּאַרְנוּ.</P>

<P><B>כא,ו</B>  לְפִיכָּךְ רְאוּבֵן שֶׁלָּוָה מִשִּׁמְעוֹן מָנֶּה, וְכָתַב לוֹ שֶׁאֲנִי עֲתִיד לִקְנוֹת מְשֻׁעְבָּד לָךְ, וְחָזַר וְלָוָה מִלֵּוִי מָאתַיִם, וְכָתַב לוֹ שֶׁאֲנִי עֲתִיד לִקְנוֹת מְשֻׁעְבָּד לָךְ, וְקָנָה אַחַר כָּךְ שָׂדֶה, וּמְכָרָהּ לִיהוּדָה בְּמֵאָה וַחֲמִשִּׁים, וְהִשְׁבִּיחָהּ יְהוּדָה בְּהוֹצָאָתוֹ, וַהֲרֵי הִיא שׁוֹוָה שְׁלוֹשׁ מֵאוֹת--טוֹרֵף שִׁמְעוֹן וְלֵוִי הַקֶּרֶן, וְחוֹלְקִין אוֹתוֹ בְּשׁוֹוֶה; וְנִמְצָא בְּיַד זֶה חֲמִשָּׁה וְשִׁבְעִים, וּבְיַד זֶה חֲמִשָּׁה וְשִׁבְעִים.  וְחוֹזְרִין שִׁמְעוֹן וְלֵוִי וִיהוּדָה שְׁלָשְׁתָּן, וְחוֹלְקִין מֵאָה וַחֲמִשִּׁים שֶׁלִּשְׁבָח עַל הַדֶּרֶךְ שֶׁפֵּרַשְׁנוּ; נִמְצָא שִׁמְעוֹן טוֹרֵף מָנֶּה שֶׁלּוֹ מִשָּׂדֶה זוֹ, וְלֵוִי טוֹרֵף מֵאָה וּשְׁלוֹשִׁים וְשִׁבְעָה וּמֶחְצָה, וִיהוּדָה נוֹטֵל מִן הַשְּׁבָח שְׁנַיִם וְשִׁשִּׁים וּמֶחְצָה.  וּכְזֶה הֶן חוֹלְקִין, אַפִלּוּ הֶן מֵאָה.</P>

<P><B>כא,ז</B>  [ב] כָּל הַפֵּרוֹת שֶׁאָכַל הַלּוֹקֵחַ, אֵינָן נִטְרָפִין מִמֶּנּוּ.  אֲבָל הַפֵּרוֹת הַמְּחֻבָּרִין לַקַּרְקָע--אַף עַל פִּי שְׁאֵינָן צְרִיכִין לַקַּרְקָע, כַּעֲנָבִים שֶׁהִגִּיעוּ לְהִבָּצֵר--הֲרֵי בַּעַל חוֹב גּוֹבֶה מֵהֶן, כְּמוֹ שֶׁגּוֹבֶה מִן הַשְּׁבָח.</P>

<P><B>כא,ח</B>  [ג] מַתָּנָה שֶׁשָּׁבְחָה מֵחֲמַת הוֹצָאָה, אֵין בַּעַל חוֹב גּוֹבֶה מִשְּׁבָחָהּ כְּלוּם; אֵלָא רוֹאִין כַּמָּה הָיְתָה שׁוֹוָה בְּשָׁעַת מַתָּנָה, וְגוֹבֶה.  וְאִם שָׁבְחָה מֵאֵלֶיהָ, בַּעַל חוֹב גּוֹבֶה אֶת כֻּלָּהּ.  וְאִם קִבַּל הַנּוֹתֵן אַחְרָיוּת הַמַּתָּנָה--הֲרֵי בַּעַל חוֹב גּוֹבֶה מִמֶּנָּה אֶת הַשְּׁבָח, כְּדֶרֶךְ שֶׁגּוֹבֶה מִן הַלּוֹקֵחַ.</P>

<P><B>כא,ט</B>  וְלָמָּה יִטְרֹף בַּעַל חוֹב חֲצִי הַשְּׁבָח מִן הַלּוֹקֵחַ, וְלֹא יִטְרֹף מִמְּקַבֵּל הַמַּתָּנָה כְּלוּם--מִפְּנֵי שֶׁהַמּוֹכֵר כּוֹתֵב לַלּוֹקֵחַ בִּשְׁטָר מְכִירָה שֶׁאֲנִי מְחֻיָּב לָךְ בַּקֶּרֶן, וּבֶעָמָל שֶׁתַּעֲמֹל, וּבַשְּׁבָח שֶׁתַּשְׁבִּיחַ, וְעָלַי אַחְרָיוּת הַכֹּל.  וְרָצָה הַלּוֹקֵחַ וְקִבַּל דָּבָר זֶה, שֶׁהֲרֵי הַלּוֹקֵחַ יָרַד עַל תְּנָאי זֶה, שְׁאִם יִלָּקַח מִמֶּנּוּ הַשְּׁבָח, יַחְזֹר עַל הַמּוֹכֵר; וְאַפִלּוּ לֹא כָתַב, כְּבָר נוֹדַע שֶׁזֶּה דִּין הַמּוֹכֵר עִם הַלּוֹקֵחַ.</P>

<P><B>כא,י</B>  אֲבָל הַמַּתָּנָה שְׁאֵין שָׁם תְּנָאי זֶה, אֵינוּ גּוֹבֶה מִשְּׁבָח שֶׁהִשְׁבִּיחָה בְּהוֹצָאָתוֹ כְּלוּם.  [ד] וְכֵן יְתוֹמִים שֶׁהִשְׁבִּיחוּ הַנְּכָסִים, אֵין בַּעַל חוֹב גּוֹבֶה מִן הַשְּׁבָח כְּלוּם.  אֲבָל אִם שָׁבְחוּ נְכָסִים מֵאֵלֵיהֶן, גּוֹבֶה אֶת הַשְּׁבָח כֻּלּוֹ.</P>

<P><B>כא,יא</B>  [ה] בַּעַל חוֹב שֶׁטָּרַף בְּחוֹבוֹ מִיַּד הַלּוֹקֵחַ, מַה שֶׁרָאוּי לוֹ מִן הַקֶּרֶן וַחֲצִי הַשְּׁבָח--רוֹאִין הַנִּשְׁאָר מִן הַקַּרְקָע:  אִם יֵשׁ בּוֹ תְּעָלָה לַלּוֹקֵחַ--כְּגוֹן שֶׁנִּשְׁאַר לוֹ בַּשָּׂדֶה בֵּית תִּשְׁעַת קַבִּין, וּבַגִּנָּה בֵּית חֲצִי קַב--יִשְׁתַּתְּפוּ בָּהּ שְׁנֵיהֶם; וְאִם לֹא נִשְׁאַר לוֹ דָּבָר שֶׁאִלּוּ יֵחָלֵק, יִהְיֶה שֵׁם כֻּלּוֹ עָלָיו--נוֹתֵן לוֹ בַּעַל חוֹב אֶת דָּמָיו.</P>

<P><B>כא,יב</B>  [ו] הָיְתָה הַשָּׂדֶה הַפּוֹתִיקֵי, בַּעַל חוֹב נוֹטֵל אֶת כֻּלָּהּ.  וְרוֹאִין חֲצִי הַשְּׁבָח הַנִּשְׁאָר לַלּוֹקֵחַ:  אִם הָיָה חֲצִי הַשְּׁבָח יָתֵר עַל הַהוֹצָאָה כֻּלָּהּ--נוֹטֵל הַהוֹצָאָה מִבַּעַל חוֹב, שֶׁהֲרֵי אוֹמֵר לוֹ בַּעַל חוֹב, שָׂדִי הִיא שֶׁהִשְׁבִּיחָה; וְהַנִּשְׁאָר לוֹ מִן הַשְּׁבָח, נוֹטֵל אוֹתוֹ מִן הַמּוֹכֵר.  וְכֵן אִם הָיָה חֲצִי הַשְּׁבָח פָּחוּת מִן הַהוֹצָאָה--אֵין לוֹ מִן הַטּוֹרֵף, אֵלָא דְּמֵי חֲצִי הַשְּׁבָח; וְחוֹזֵר וְגוֹבֶה מִן הַמּוֹכֵר, חֲצִי הַשְּׁבָח שֶׁנִּטְרַף בִּלְבָד.</P>

<P><B>כא,יג</B>  [ז] בַּעַל חוֹב שֶׁבָּא לִטְרֹף מִן הַיְּתוֹמִין--יְתוֹמִים אוֹמְרִים אָנוּ הִשְׁבַּחְנוּ, וּבַעַל חוֹב אוֹמֵר שֶׁמֶּא אֲבִיכֶם הִשְׁבִּיחַ--עַל הַיְּתוֹמִים לְהָבִיא רְאָיָה.  הֵבִיאוּ רְאָיָה שְׁהֶם הִשְׁבִּיחוּ--שָׁמִין לָהֶן אֶת הַשְּׁבָח, וְאֶת הַהוֹצָאָה; וְנוֹטְלִין הַפָּחוּת שֶׁבִּשְׁנֵיהֶן, וּמַעֲלֶה אוֹתָן בְּדָמִים.</P>

<P><B>כא,יד</B>  בַּמֶּה דְּבָרִים אֲמוּרִים, בְּשֶׁעָשָׂה שָׂדֶה זוֹ הַפּוֹתִיקֵי.  אֲבָל אִם לֹא עָשָׂה הַפּוֹתִיקֵי--אִם רָצוּ הַיְּתוֹמִין לְסַלַּק בַּעַל חוֹב בְּדָמִים, מְסַלְּקִין; וְאִם רָצוּ, נוֹטְלִין מִן הַקַּרְקָע שֵׁעוּר הַשְּׁבָח שֶׁלָּהֶן.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כב</H2>

<P><B>כב,א</B>  סֵדֶר גְּבִיַּת הַחוֹב כָּךְ הוּא:  כְּשֶׁיָּבִיא הַמַּלְוֶה שְׁטָרוֹ לְבֵית דִּין, וְיִתְקַיַּם--אוֹמְרִין לַלּוֹוֶה שַׁלַּם.  וְאֵין יוֹרְדִין לִנְכָסָיו תְּחִלָּה, עַד שֶׁיִּתְבְּעֶנּוּ; וְאִם טָעָה הַדַּיָּן וְהוֹרִיד הַמַּלְוֶה לְנִכְסֵי הַלּוֹוֶה קֹדֶם שֶׁיִּתְבְּעֶנּוּ, מְסַלְּקִין אוֹתוֹ.</P>

<P><B>כב,ב</B>  אָמַר הַלּוֹוֶה הֲרֵינִי מְשַׁלֵּם, קִבְעוּ לִי זְמָן כְּדֵי שֶׁאֶלְוֶה מֵאַחֵר אוֹ אֲמַשְׁכַּן אוֹ אֶמְכֹּר וְאָבִיא הַמָּעוֹת--קוֹבְעִין לוֹ זְמָן שְׁלוֹשִׁים יוֹם; וְאֵין מְחַיְּבִין אוֹתוֹ לִתֵּן מַשְׁכּוֹן, שֶׁאִלּוּ הָיָה שָׁם מִטַּלְטְלִים, מִיָּד הָיוּ בֵּית דִּין גּוֹבִין מֵהֶן.  וְאִם רָצָה הַמַּלְוֶה לְהַחְרִים עַל מִי שֶׁיֵּשׁ לוֹ מָעוֹת אוֹ מִטַּלְטְלִין, וּמַפְלִיג אוֹתוֹ בִּדְבָרִים--הֲרֵי זֶה מַחְרִים.  וְאֵין מְחַיְּבִין אֶת הַלּוֹוֶה לְהָבִיא עַרָּב עַד שֶׁיִּתֵּן.</P>

<P><B>כב,ג</B>  שָׁלְמוּ הַשְּׁלוֹשִׁים יוֹם, וְלֹא הֵבִיא--בֵּית דִּין כּוֹתְבִין אַדְרַכְתָּא עַל נְכָסָיו.  וְכֵן אִם אָמַר בַּתְּחִלָּה כְּשֶׁתְּבָעוֹ, אֵינִי מְשַׁלֵּם--כּוֹתְבִין אַדְרַכְתָּא עַל נְכָסָיו מִיָּד, וְאֵין קוֹבְעִין לוֹ זְמָן.  וְכֵן אִם אֵין שָׁם שְׁטָר אֵלָא מַלְוָה עַל פֶּה, אוֹ שֶׁהוֹדָה--כּוֹתְבִין אַדְרַכְתָּא עַל נְכָסִים בְּנֵי חוֹרִין שֶׁיֵּשׁ לוֹ.</P>

<P><B>כב,ד</B>  [ב] טָעַן וְאָמַר שְׁטָר זֶה שֶׁנִּתְקַיַּם בִּפְנֵיכֶם מְזֻיָּף הוּא, וַאֲנִי אָבִיא רְאָיָה וַאֲבַטְּלֶנּוּ, וְעֵדַי בְּמָקוֹם פְּלוֹנִי, וְהֶם פְּלוֹנִי וּפְלוֹנִי--אִם נִרְאֶה לַדַּיָּנִין שֶׁיֵּשׁ מַמָּשׁ בִּדְבָרָיו--קוֹבְעִין לוֹ זְמָן לְהָבִיא עֵדָיו.  וְאִם נִרְאֶה לָהֶם שְׁאֵינוּ בָּא אֵלָא בַּעֲלִילוֹת דְּבָרִים וּבִטְעָנוֹת שֶׁלְּדֹפִי--אוֹמְרִים לוֹ שַׁלַּם, וְאַחַר כָּךְ אִם יֵשׁ לָךְ רְאָיָה, יַחְזִיר; וְאִם הָיָה הַמַּלְוֶה אַלָּם, וְשֶׁמֶּא אֵינוּ יָכוֹל לְהַחְזִיר מִיָּדוֹ--מַנִּיחִין עַל יְדֵי שָׁלִישׁ.</P>

<P><B>כב,ה</B>  [ג] קָבְעוּ לוֹ זְמָן לְהָבִיא רְאָיָה וּלְבַטַּל הַשְּׁטָר, וְהִגִּיעַ הַזְּמָן וְלֹא בָא--מַמְתִּינִין לוֹ שֵׁנִי וַחֲמִישִׁי וְשֵׁנִי; לֹא בָא--כּוֹתְבִין עָלָיו פִּתְחָא, וּמְשַׁמְּתִין אוֹתוֹ, וּמַמְתִּינִין לוֹ וְהוּא בְּנִדּוּיוֹ, תִּשְׁעִים יוֹם.</P>

<P><B>כב,ו</B>  שְׁלוֹשִׁים רִאשׁוֹנִים, שֶׁמֶּא הוּא טוֹרֵחַ לִלְווֹת מָעוֹת; אֶמְצָעִיִּים, שֶׁמֶּא הוּא טוֹרֵחַ לִמְכֹּר; אַחֲרוֹנִים, שֶׁמֶּא הַלּוֹקֵחַ מִמֶּנּוּ טוֹרֵחַ לְהָבִיא מָעוֹת.  שָׁלְמוּ הַתִּשְׁעִים יוֹם, וְלֹא בָא--בֵּית דִּין כּוֹתְבִין אַדְרַכְתָּא עַל נְכָסָיו, וּמַתִּירִין לוֹ נִדּוּיוֹ.</P>

<P><B>כב,ז</B>  [ד] אֵין כּוֹתְבִין אַדְרַכְתָּא עַל נְכָסָיו, עַד שֶׁשּׁוֹלְחִין וּמוֹדִיעִין לוֹ:  וְהוּא שֶׁיִּהְיֶה קָרוֹב לְבֵית דִּין, מַהְלַךְ שְׁנֵי יָמִים אוֹ פָּחוּת; יָתֵר עַל זֶה, אֵין צְרִיכִין לְהוֹדִיעוֹ.</P>

<P><B>כב,ח</B>  בַּמֶּה דְּבָרִים אֲמוּרִים, בְּשֶׁהָיָה כָּל הַתִּשְׁעִים יוֹם נִשְׁמָט וְאוֹמֵר עַתָּה אָבוֹא וְאָבִיא רְאָיָה וַאֲבַטַּל הַשְּׁטָר.  אֲבָל אִם אָמַר אֵינִי בָּא לְבֵית דִּין--מִיָּד כּוֹתְבִין אַדְרַכְתָּא עַל נְכָסָיו, בֵּין עַל הַקַּרְקָעוֹת בֵּין עַל הַמִּטַּלְטְלִין.  וְכֵן אִם הָיָה הַשְּׁטָר עַל הַפִּקָּדוֹן--אֵין מַמְתִּינִין לוֹ תִּשְׁעִים יוֹם, אֵלָא כּוֹתְבִין אַדְרַכְתָּא עַל נְכָסָיו מִיָּד.</P>

<P><B>כב,ט</B>  [ה] זֶה שֶׁאָמַרְנוּ שְׁאִם לֹא בָא בְּסוֹף הַתִּשְׁעִים, כּוֹתְבִין אַדְרַכְתָּא עַל נְכָסָיו--עַל הַקַּרְקָעוֹת.  אֲבָל הַמִּטַּלְטְלִין--אַפִלּוּ אַחַר תִּשְׁעִים, כָּל זְמָן שְׁהוּא אוֹמֵר עַתָּה אָבִיא רְאָיָה וַאֲבַטַּל הַשְּׁטָר--אֵין מוֹרִידִין הַמַּלְוֶה לַמִּטַּלְטְלִין:  שֶׁמֶּא יֹאכַל אוֹתָם, וְיָבִיא זֶה רְאָיָה וִיבַטַּל הַשְּׁטָר, וְלֹא יִמְצָא מַה יִטֹּל; וְאַפִלּוּ הָיָה לַמַּלְוֶה קַרְקָע, שֶׁמֶּא תַּכְסִיף אוֹ תִּשְׁתַּדַּף.</P>

<P><B>כב,י</B>  [ו] כֵּיצַד כּוֹתְבִין הָאַדְרַכְתָּא:  אִם לִנְכָסִים בְּנֵי חוֹרִין הוֹרִידוּהוּ--אוֹמְרִים אִישׁ פְּלוֹנִי נִתְחַיַּב לִפְלוֹנִי בַּדִּין כָּךְ וְכָּךְ, וְלֹא נָתַן לוֹ מֵעַצְמוֹ, וְכָתַבְנוּ לוֹ אַדְרַכְתָּא זוֹ, עַל שָׂדֶה פְּלוֹנִית שֶׁלּוֹ.</P>

<P><B>כב,יא</B>  וְאַחַר כָּךְ שָׁמִין לוֹ שְׁלוֹשָׁה מֵאוֹתָהּ הַשָּׂדֶה כְּנֶגֶד חוֹבוֹ, וּמַכְרִיזִין עָלֶיהָ כְּפִי מַה שֶׁיִּרְאוּ, עַד שֶׁיִּפְסְקוּ הַמּוֹסִיפִין.  וּמוֹרִידִין אוֹתוֹ בְּחוֹבוֹ לַחֵלֶק שֶׁשָּׁמוּ אוֹתוֹ; וְקוֹרְעִין שְׁטָר הַחוֹב, אִם הָיָה שָׁם שְׁטָר.</P>

<P><B>כב,יב</B>  וְאִם לֹא הָיוּ לוֹ נְכָסִים בְּנֵי חוֹרִין, כּוֹתְבִין הָאַדְרַכְתָּא כָּךְ--אִישׁ פְּלוֹנִי נִתְחַיַּב לִפְלוֹנִי כָּךְ וְכָּךְ בִּשְׁטָר חוֹב שֶׁהָיָה בְּיָדוֹ, וְלֹא נָתַן לוֹ חוֹבוֹ, וְלֹא מָצָאנוּ לוֹ נְכָסִים בְּנֵי חוֹרִין, וּכְבָר קְרַעְנוּהוּ לַשְּׁטָר שֶׁהָיָה לוֹ עָלָיו, וְנָתְנוּ רְשׁוּת לִפְלוֹנִי לִדְרֹשׁ וְלַחְקֹר, וְלִהְיוֹת יָדוֹ נְטוּיָה עַל כָּל נְכָסִים שֶׁיִּמָּצְאוּ לוֹ וְכָל קַרְקָעוֹת שֶׁמָּכַר מִזְּמָן פְּלוֹנִי וָהָלְאָה; יֵשׁ לוֹ לְהִפָּרַע וְלִגְבּוֹת חוֹבוֹ מִן הַכֹּל.</P>

<P><B>כב,יג</B>  [ז] וְאַחַר שֶׁכּוֹתְבִין אַדְרַכְתָּא זוֹ, הוֹלֵךְ הַמַּלְוֶה וּמְחַפֵּשׂ:  אִם מָצָא לוֹ נְכָסִים בְּנֵי חוֹרִין, שָׁמִין לוֹ מֵהֶן.  מָצָא לוֹ נְכָסִים מְשֻׁעְבָּדִין מֵאַחַר זְמָן שְׁטָרוֹ, טוֹרֵף מֵהֶן; וְקוֹרְעִין שְׁטָר הָאַדְרַכְתָּא, וְכוֹתְבִין לוֹ שְׁטָר הַטִּרְפָּא.</P>

<P><B>כב,יד</B>  [ח] כֵּיצַד כּוֹתְבִין:  אִישׁ פְּלוֹנִי בֶּן פְּלוֹנִי זָכָה בַּדִּין לִטְרֹף בְּחוֹב שֶׁפְּלוֹנִי חַיָּב לוֹ שְׁהוּא כָּךְ וְכָּךְ, מִשָּׂדֶה פְּלוֹנִית שֶׁלְּקָחָהּ פְּלוֹנִי בְּכָּךְ וְכָּךְ מִזְּמָן פְּלוֹנִי; וּכְבָר קָרַעְנוּ הָאַדְרַכְתָּא שֶׁהָיְתָה בְּיָדוֹ, וְהִרְשִׁינוּהוּ לִטְרֹף מִזֶּה בְּכָּךְ וְכָּךְ.</P>

<P><B>כב,טו</B>  [ט] וְאַחַר שֶׁכּוֹתְבִין הַטִּרְפָּא לַטּוֹרֵף, מוֹרִידִין שְׁלוֹשָׁה בְּקִיאִין לְאוֹתָהּ הַשָּׂדֶה, וְשָׁמִין לוֹ מִמֶּנָּה כְּשֵׁעוּר חוֹבוֹ כְּפִי מַה שֶׁרָאוּי לוֹ מִן הַקֶּרֶן, וַחֲצִי הַשְּׁבָח כְּמוֹ שֶׁבֵּאַרְנוּ.</P>

<P><B>כב,טז</B>  וּמַכְרִיזִין עָלֶיהָ שְׁלוֹשִׁים יוֹם, כְּדֶרֶךְ שֶׁמַּכְרִיזִין עַל נִכְסֵי יְתוֹמִים.  [י] וְאַחַר כָּךְ מַשְׁבִּיעִין אֶת הַלּוֹוֶה שְׁאֵין לוֹ כְּלוּם, בְּתַקָּנַת הַגְּאוֹנִים, אִם הָיָה הַלּוֹוֶה עִמָּנוּ בַּמְּדִינָה.  וּמַשְׁבִּיעִין אֶת הַטּוֹרֵף בִּנְקִיטַת חֵפֶץ, שֶׁלֹּא נִפְרַע חוֹב זֶה, וְלֹא מְחָלוֹ, וְלֹא מְכָרוֹ לְאַחֵר.  וְאַחַר כָּךְ מוֹרִידִין אוֹתוֹ לְנִכְסֵי הַלּוֹקֵחַ, בְּשׁוּמָה שֶׁלּוֹ.</P>

<P><B>כב,יז</B>  וְכוֹתְבִין הוֹרָדָה.  [יא] כֵּיצַד:  כּוֹתְבִין אַחַר שֶׁשַּׁמְנוּ לִפְלוֹנִי בַּשּׁוּמָה שֶׁהָיְתָה בְּיָדוֹ, וְהִכְרַזְנוּ שְׁלוֹשִׁים יוֹם כָּרָאוּי, וְהִשְׁבַּעְנוּ אֶת זֶה הַטּוֹרֵף, וְאֶת בַּעַל חוֹבוֹ--הוֹרַדְנוּהוּ לְשָׂדֶה פְּלוֹנִית לִהְיוֹת מִשְׁתַּמֵּשׁ בָּהּ, כְּדֶרֶךְ שֶׁמִּשְׁתַּמֵּשׁ כָּל אָדָם בְּקִנְיָנוֹ.  [יב] וּמֵאֵימָתַי אוֹכֵל הַטּוֹרֵף פֵּרוֹת שָׂדֶה זוֹ, מִשֶּׁיִּפְסְקוּ הַהַכְרָזָה.</P>

<P><B>כב,יח</B>  [יג] כָּל אַדְרַכְתָּא שְׁאֵין כָּתוּב בָּהּ קְרַעְנוּהוּ לִשְׁטָר הַהַלְוָאָה, אֵינָהּ אַדְרַכְתָּא; וְכָל טִרְפָּא שְׁאֵין כָּתוּב בָּהּ קְרַעְנוּהָ לָאַדְרַכְתָּא, אֵינָהּ טִרְפָּא; וְכָל שׁוּמָה שְׁאֵין כָּתוּב בָּהּ קְרַעְנוּהָ לַטִּרְפָּא, אֵינָהּ שׁוּמָה.</P>

<P><B>כב,יט</B>  [יד] שְׁלוֹשָׁה שֶׁיָּרְדוּ לָשׁוּם--אֶחָד אוֹמֵר בְּמָנֶה וּשְׁנַיִם אוֹמְרִים בְּמָאתַיִם, אוֹ אֶחָד אוֹמֵר בְּמָאתַיִם וּשְׁנַיִם אוֹמְרִים בְּמָנֶה--בָּטֵל יָחִיד בְּמֵעוּטוֹ.  אֶחָד אוֹמֵר בְּמָנֶה וְאֶחָד אוֹמֵר בִּשְׁמוֹנִים וְאֶחָד אוֹמֵר בְּמֵאָה וְעֶשְׂרִים, נִדּוֹן בְּמֵאָה; אֶחָד אוֹמֵר בְּמֵאָה וְאֶחָד אוֹמֵר בְּתִשְׁעִים וְאֶחָד אוֹמֵר בְּמֵאָה וּשְׁלוֹשִׁים, נִדּוֹן בְּמֵאָה וַעֲשָׂרָה.  וְעַל דֶּרֶךְ זוֹ שָׁמִין בֵּינֵיהֶן לְעוֹלָם.</P>

<P><B>כב,כ</B>  [טו] בֵּית דִּין שֶׁשָּׁמוּ לַטּוֹרֵף בְּנִכְסֵי לוֹקֵחַ, וְטָעוּ בְּכָל שְׁהוּא--מִכְרָן בָּטֵל:  שֶׁהֲרֵי הֶן כְּשָׁלִיחַ לַטּוֹרֵף וְלַלּוֹקֵחַ; וְיֵשׁ לָהֶן רְשׁוּת לְתַקַּן אֲבָל לֹא לְעַוַּת, כַּשָּׁלִיחַ.  וְכָל הַמּוֹרִים, כְּזֶה הוֹרוּ.</P>

<P><B>כב,כא</B>  [טז] בֵּית דִּין שֶׁשָּׁמוּ לְבַעַל חוֹב, בֵּין בְּנִכְסֵי לוֹוֶה בֵּין בַּמְּשֻׁעְבָּדִין שֶׁבְּיַד הַלּוֹקֵחַ, וּלְאַחַר זְמָן הִשִּׂיגָה יָדוֹ שֶׁלַּלּוֹוֶה, אוֹ שֶׁלַּנִּטְרָף, אוֹ יוֹרְשֵׁיהֶן, וְהֵבִיאוּ לְבַעַל חוֹב אֶת מָעוֹתָיו--מְסַלְּקִין אוֹתוֹ מֵאוֹתָהּ הַקַּרְקָע:  שֶׁהַשּׁוּמָה חוֹזֶרֶת לַבְּעָלִים לְעוֹלָם, מִשּׁוֹם שֶׁנֶּאֱמָר "וְעָשִׂיתָ הַטּוֹב וְהַיָּשָׁר" (ראה דברים ו,יח; דברים יב,כח).</P>

<P><B>כב,כב</B>  [יז] קַרְקָע שֶׁשָּׁמוּ אוֹתָהּ לְבַעַל חוֹב, וְאַחַר כָּךְ שָׁמוּהָ בֵּית דִּין לְבַעַל חוֹב שֶׁלְּזֶה הַמַּלְוֶה--הֲרֵי זוֹ חוֹזֶרֶת לַבְּעָלִים:  לֹא יִהְיֶה כּוֹחוֹ גָּדוֹל מִכּוֹחַ בַּעַל חוֹב הָרִאשׁוֹן.</P>

<P><B>כב,כג</B>  מְכָרָהּ בַּעַל חוֹב אוֹ נְתָנָהּ בְּמַתָּנָה, אוֹ שֶׁשָּׁמָהּ לְבַעַל חוֹבוֹ מִדַּעְתּוֹ, אוֹ שֶׁמֵּת וְהוֹרִישָׁהּ--אֵינָהּ חוֹזֶרֶת.  שָׁמוּ קַרְקָע לְאִשָּׁה וְנִשֵּׂאת, אוֹ שֶׁשָּׁמוּ מִמֶּנָּה וְנִשֵּׂאת--בַּעַל בְּנִכְסֵי אִשְׁתּוֹ כְּלוֹקֵחַ הוּא, וְלֹא מַחְזִיר וְלֹא מַחְזִירִין לוֹ.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כג</H2>

<P><B>כג,א</B>  שִׁטְרֵי חוֹב הַמֻּקְדָּמִים--פְּסוּלִין, שֶׁהֲרֵי טוֹרֵף בָּהֶן לָקוֹחוֹת שֶׁלֹּא כַּדִּין; וּלְפִיכָּךְ קָנְסוּ אוֹתָן חֲכָמִים, וְלֹא יִגְבֶּה בִּשְׁטָר מֻקְדָּם אֵלָא מִבְּנֵי חוֹרִין--גְּזֵרָה, שֶׁמֶּא יִטְרֹף בּוֹ מִזְּמָן רִאשׁוֹן שֶׁהִקְדִּימוֹ.</P>

<P><B>כג,ב</B>  שִׁטְרֵי חוֹב הַמְּאֻחָרִין--כְּשֵׁרִין, שֶׁהֲרֵי הוּרַע כּוֹחוֹ שֶׁלְּבַעַל הַשְּׁטָר שְׁאֵינוּ טוֹרֵף אֵלָא מִזְּמָן הַשְּׁטָר; וְאַף עַל פִּי שֶׁלֹּא כָתְבוּ בּוֹ שְׁהוּא מְאֻחָר, הֲרֵי זֶה כָּשֵׁר.  [ג] שְׁטָר שֶׁכְּתָבוּהוּ בַּיּוֹם וְנֶחְתַּם בַּלַּיְלָה הַסָּמוּךְ לוֹ--פָּסוּל, מִפְּנֵי שְׁהוּא מֻקְדָּם; וְאִם הָיוּ עֲסוּקִים בָּעִנְיָן, עַד שֶׁנִּכְנַס הַלַּיְלָה וַחֲתָמוּהוּ--אַף עַל פִּי שֶׁקָּנוּ מִמֶּנּוּ בַּלַּיְלָה, כָּשֵׁר.</P>

<P><B>כג,ג</B>  [ד] שְׁטָר שֶׁזְּמַנּוֹ כָּתוּב בַּשַּׁבָּת, אוֹ בַּעֲשָׂרָה בְּתִשְׁרִי--שְׁטָר מְאֻחָר הוּא, וְכָשֵׁר.  וְאֵין חוֹשְׁשִׁין לוֹ שֶׁמֶּא מֻקְדָּם הוּא, וּבְאֶחָד בַּשַּׁבָּת אוֹ בְּאַחַד עָשָׂר בְּתִשְׁרִי נִכְתַּב, אֵלָא מַעְמִידִין אֶת הַשְּׁטָר עַל חֶזְקָתוֹ:  שֶׁהַדָּבָר יָדוּעַ הוּא שְׁאֵין כּוֹתְבִין בַּשַּׁבָּת, וּלְפִיכָּךְ אֵחֲרוּהוּ.</P>

<P><B>כג,ד</B>  [ה] כּוֹתְבִין שְׁטָר לַלּוֹוֶה, אַף עַל פִּי שְׁאֵין הַמַּלְוֶה עִמּוֹ; וְאֵין כּוֹתְבִין לַמַּלְוֶה, עַד שֶׁיִּהְיֶה הַלּוֹוֶה עִמּוֹ.  בַּמֶּה דְּבָרִים אֲמוּרִים, בַּשְּׁטָר שֶׁיֵּשׁ בּוֹ קִנְיָן, שֶׁהֲרֵי מִשָּׁעָה שֶׁקָּנוּ מִיָּדוֹ, נִשְׁתַּעְבְּדוּ נְכָסָיו.  אֲבָל שְׁטָר שְׁאֵין בּוֹ קִנְיָן--אֵין כּוֹתְבִין אַפִלּוּ לַלּוֹוֶה, עַד שֶׁיִּהְיֶה הַמַּלְוֶה עִמּוֹ, וְיִתֵּן הַשְּׁטָר בְּיַד הַמַּלְוֶה בְּפָנֵינוּ:  שֶׁמֶּא יִכְתֹּב עַתָּה לִלְווֹת מִמֶּנּוּ בְּנִיסָן, וְלֹא יִלְוֶה מִמֶּנּוּ עַד תִּשְׁרִי; וְנִמְצָא הַמַּלְוֶה טוֹרֵף בִּשְׁטָר זֶה מִנִּיסָן שֶׁלֹּא כַּדִּין, שֶׁהֲרֵי לֹא הִגִּיעַ לְיָדוֹ עַד תִּשְׁרִי.</P>

<P><B>כג,ה</B>  [ו] עֵדִים שֶׁקָּנוּ מִיַּד הַלּוֹוֶה אוֹ הַמּוֹכֵר וְכַיּוֹצֶא בָּהֶן, וְנִתְאַחֲרָה כְּתִיבַת הַשְּׁטָר זְמָן מְרֻבֶּה--אִם יָדְעוּ יוֹם שֶׁקָּנוּ מִמֶּנּוּ בּוֹ--כּוֹתְבִין בַּשְּׁטָר זְמָן הַקִּנְיָן, וְאַף עַל פִּי שְׁאֵינוּ זְמָן חֲתִימָתָן; וְאֵין צְרִיכִין לוֹמַר, וְנִתְאַחֲרָה כְּתִיבַת יָדֵינוּ עַד יוֹם פְּלוֹנִי.  וְאִם לֹא יָדְעוּ יוֹם שֶׁקָּנוּ בּוֹ--כּוֹתְבִין זְמַנּוֹ שֶׁלַּשְּׁטָר, מִשָּׁעַת הַכְּתִיבָה.</P>

<P><B>כג,ו</B>  וְכֵן מִי שֶׁנִּמְסְרָה לָהֶן הָעֵדוּת בַּמְּדִינָה, וְכָתְבוּ הַשְּׁטָר בִּמְדִינָה אַחֶרֶת--אֵין מַזְכִּירִין בַּשְּׁטָר מְקוֹם שֶׁנִּמְסְרָה בּוֹ הָעֵדוּת, אֵלָא מְקוֹם שֶׁכָּתְבוּ בּוֹ חֲתִימַת יָדָן.</P>

<P><B>כג,ז</B>  שִׁטְרֵי מֶקָּח וּמִמְכָּר שֶׁלֹּא נִכְתְּבוּ בִּזְמַנָּן--אַפִלּוּ הַמְּאֻחָרִין פְּסוּלִין, שֶׁהֲרֵי אִפְשָׁר לִטְרֹף בָּהֶן שֶׁלֹּא כַּדִּין.  כֵּיצַד:  כְּגוֹן שֶׁחָזַר הַמּוֹכֵר וְקָנָה הַשָּׂדֶה מִיַּד הַלּוֹקֵחַ, קֹדֶם שֶׁיַּגִּיעַ זְמָן הַשְּׁטָר הַמְּאֻחָר, וְיוֹצִיא הַלָּה הַשְּׁטָר הַמְּאֻחָר, וְיֹאמַר חָזַרְתִּי וּלְקַחְתִּיהָ פַּעַם שְׁנִיָּה מִמָּךְ; וְנִמְצָא טוֹרֵף שֶׁלֹּא כַּדִּין.</P>

<P><B>כג,ח</B>  וְלָמָּה לֹא נָחוּשׁ כֵּן לִשְׁטָר חוֹב הַמְּאֻחָר, שֶׁמֶּא יִפְרְעֶנּוּ קֹדֶם שֶׁיַּגִּיעַ זְמַנּוֹ וְיִכְתֹּב שׁוֹבָר, וְיַחְזֹר וְיוֹצִיא הַשְּׁטָר הַמְּאֻחָר, וְיִטְרֹף בּוֹ שֶׁלֹּא כַּדִּין--לְפִי שֶׁכָּל הַכּוֹתֵב שְׁטָר מְאֻחָר, תַּקָּנָתוֹ שֶׁיִּכְתֹּב הַשּׁוֹבָר סְתָם, שֶׁכָּל זְמָן שֶׁיֵּצֵא הַשְּׁטָר, יִשְׁבֹּר אוֹתוֹ זֶה הַשּׁוֹבָר.  וְאִם לֹא עָשָׂה כֵּן, וְכָתַב הַשּׁוֹבָר בִּזְמָן הַפֵּרָעוֹן--הוּא הִפְסִיד עַל עַצְמוֹ.</P>

<P><B>כג,ט</B>  [ח] מִי שֶׁמָּכַר שָׂדֵהוּ בְּאֹנֶס, וּמָסַר מוֹדָעָה, אוֹ שֶׁקָּדַם וּמָכַר אוֹ נָתַן לְאַחֵר, קֹדֶם שֶׁיִּמְכֹּר לָאַנָּס--הֲרֵי הַמָּעוֹת שֶׁלָּאַנָּס אֵצֶל הַמּוֹכֵר כְּמַלְוָה עַל פֶּה, וְאֵינוּ טוֹרֵף בִּשְׁטָר מְכָר שֶׁבְּיָדוֹ כְּלוּם:  מִפְּנֵי שְׁאֵין דִּין שְׁטָר זֶה שֶׁיִּכָּתֵב, וְלֹא נִכְתַּב אֵלָא מִפְּנֵי הָאֹנֶס.  וְכֵן כָּל כַּיּוֹצֶא בְּזֶה.</P>

<P><B>כג,י</B>  [ט] אִפְשָׁר לַטּוֹרֵף שֶׁיִּטְרֹף בְּלֹא שְׁטָר, אֵלָא בְּעֵדוּת עַל פֶּה.  כֵּיצַד:  כְּגוֹן שֶׁיֵּשׁ לוֹ עֵדִים שֶׁזֹּאת הָאָרֶץ גְּזוּלָה מֵאָבִיו--הֲרֵי יֵשׁ לוֹ לְהוֹצִיאָהּ בְּעֵדִים אֵלּוּ, וְאֵין כָּאן שְׁטָר.  וְכֵן אִם הֵעִידוּ לוֹ שֶׁנִּגְמַר הַדִּין לְאָבִיו לִטְרֹף מִנִּכְסֵי פְּלוֹנִי בְּכָּךְ וְכָּךְ מִזְּמָן פְּלוֹנִי, וּמֵת אָבִיו וַעֲדַיִן לֹא טָרַף--הֲרֵי הַבֵּן טוֹרֵף בְּעֵדוּת זוֹ.</P>

<P><B>כג,יא</B>  [י] לְפִיכָּךְ אֵין כּוֹתְבִין שְׁנֵי שִׁטְרֵי מְכָר עַל שָׂדֶה אַחַת--שֶׁמֶּא יַעֲשֶׂה הַלּוֹקֵחַ קְנוּנְיָה עִם בַּעַל חוֹב, וְיִטְרֹף שֶׁלֹּא כַּדִּין.  כֵּיצַד:  יָבוֹא זֶה וְיִטְרֹף שָׂדֶה זוֹ, בְּעֵדוּת שֶׁהֵעִידוּ לוֹ מֵחֲמַת אָבִיו, וְיַחְזֹר הַלּוֹקֵחַ וְיִטְרֹף בִּשְׁטָר הַמְּכָר שֶׁבְּיָדוֹ מִן הַלָּקוֹחוֹת שֶׁלָּקְחוּ אַחֲרָיו, וְיִקְרַע שְׁטָר הַמְּכָר שֶׁבְּיָדוֹ; וְיַחְזֹר בִּקְנוּנְיָה וְיַעֲמֹד בַּשָּׂדֶה שֶׁנִּטְרְפָה מִמֶּנּוּ, וְיָבוֹא הוּא שֶׁטְּרָפָהּ בְּעַצְמוֹ וְיִטְרֹף אוֹתָהּ פַּעַם שְׁנִיָּה בְּעֵדוּת עֵדָיו, וְיוֹצִיא הַלָּה שְׁטָר הַמְּכָר הַשֵּׁנִי, וְיִטְרֹף בּוֹ לָקוֹחוֹת אֲחֵרִים שֶׁלֹּא כַּדִּין.</P>

<P><B>כג,יב</B>  אִם כֵּן מִי שֶׁאָבַד לוֹ שְׁטָר הַמְּכָר, וְעֵדָיו קַיָּמִין--כֵּיצַד יַעֲשֶׂה:  יִכְתְּבוּ לוֹ שְׁטָר שֵׁנִי וְיֹאמְרוּ בּוֹ, שְׁטָר זֶה אֵין גּוֹבִין בּוֹ לֹא מִנְּכָסִים מְשֻׁעְבָּדִים וְלֹא מִנְּכָסִים בְּנֵי חוֹרִין, וְלֹא כְּתַבְנוּהוּ אֵלָא לְהַעְמִיד שָׂדֶה זוֹ בְּיַד פְּלוֹנִי הַלּוֹקֵחַ, כְּדֵי שֶׁלֹּא יוֹצִיאָהּ מִיָּדוֹ הַמּוֹכֵר וְלֹא יוֹרְשָׁיו.</P>

<P><B>כג,יג</B>  [יא] בְּשִׁטְרֵי הַחוֹבוֹת אֵינוּ כֵּן:  אַף עַל פִּי שֶׁעֵדָיו קַיָּמִין, וְקָנוּ מִיָּדוֹ, וְחָזַר בְּשָׁעָתוֹ וְאָמַר, שְׁטָר שֶׁכְּתַבְתֶּם לִי עַתָּה אָבַד אוֹ נִשְׂרַף--אֵין כּוֹתְבִין לוֹ שְׁטָר שֵׁנִי, שֶׁמֶּא פְּרָעוֹ אוֹ מְחָלוֹ:  וְאַפִלּוּ הָיָה הַחוֹב לִזְמָן.  וְאֵינוּ גּוֹבֶה בְּעֵדִים אֵלּוּ כְּלוּם, אֵלָא אִם אָמַר הַלּוֹוֶה לֹא הָיוּ דְּבָרִים מֵעוֹלָם, שֶׁזֶּה יֻחְזַק כַּפְרָן בְּעֵדוּתָן כְּמוֹ שֶׁיִּתְבָּאַר.</P>

<P><B>כג,יד</B>  [יב] מִי שֶׁבָּלָה שְׁטָר חוֹבוֹ, וַהֲרֵי הוּא הוֹלֵךְ לְהִמָּחֵק--מַעְמִיד עָלָיו עֵדִים וּבָא לִפְנֵי בֵּית דִּין, וְהֶם עוֹשִׂין לוֹ קִיּוּם.  אֲבָל עֵדֵי הַשְּׁטָר עַצְמָן--אֵינָן כּוֹתְבִין לוֹ שְׁטָר אַחֵר, אַף עַל פִּי שֶׁנִּמְחַק בִּפְנֵיהֶם; אֲבָל בָּאִין לְבֵית דִּין, וּבֵית דִּין עוֹשִׂין לוֹ קִיּוּם.</P>

<P><B>כג,טו</B>  [יג] כֵּיצַד מְקַיָּמִין שְׁטָר זֶה:  כּוֹתְבִין שְׁטָר אַחֵר וְאוֹמְרִים בּוֹ, אָנוּ בֵּית דִּין פְּלוֹנִי וּפְלוֹנִי וּפְלוֹנִי, הוֹצִיא פְּלוֹנִי בֶּן פְּלוֹנִי שְׁטָר מָחוּק לְפָנֵינוּ וּזְמַנּוֹ בְּיוֹם פְּלוֹנִי, וּפְלוֹנִי וּפְלוֹנִי עֵדָיו.  וְאִם כָּתְבוּ וְהֻזְקַקְנוּ לְעֵדוּתָן שֶׁלָּעֵדִים, וְנִמְצֵאת מְכֻוֶּנֶת--גּוֹבֶה בִּשְׁטָר זֶה שֶׁכָּתְבוּ לוֹ, וְאֵינוּ צָרִיךְ קִיּוּם אַחֵר; וְאִם לֹא כָתְבוּ כָּךְ--צָרִיךְ לְהָבִיא רְאָיָה עַל הָעֵדִים הָרִאשׁוֹנִים, עַד שֶׁתִּתְקַיַּם עֵדוּתָן.</P>

<P><B>כג,טז</B>  [יד] שְׁטָר חוֹב שֶׁנִּתְקָרַע, כָּשֵׁר; נִמְחַק אוֹ נִטַּשְׁטַשׁ--אִם רִשּׁוּמוֹ נִכָּר, כָּשֵׁר.  נִקְרַע קְרָע בֵּית דִּין, הֲרֵי זֶה פָּסוּל.  אֵיזֶה הוּא קְרָע בֵּית דִּין, שְׁתִי וְעֵרֶב.</P>

<P><B>כג,יז</B>  [טו] מִי שֶׁפָּרַע מִקְצַת חוֹבוֹ--אִם רָצָה--מַחְלִיף, וּבֵית דִּין כּוֹתְבִין לוֹ שְׁטָר אַחֵר בִּשְׁאָר הַחוֹב מִזְּמָן רִאשׁוֹן; אֲבָל לֹא עֵדֵי הַשְּׁטָר.  וְאִם רָצָה, יִכְתֹּב שׁוֹבָר.</P>

<P><B>כג,יח</B>  [טז] הַבָּא לִפְרֹעַ כָּל חוֹבוֹ, וְאָמַר הַמַּלְוֶה אָבַד לִי הַשְּׁטָר--הֲרֵי זֶה יִכְתֹּב לוֹ שׁוֹבָר, וְיִפְרַע כָּל חוֹבוֹ; וְיֵשׁ לַלּוֹוֶה לְהַחְרִים סְתָם עַל מִי שֶׁכּוֹבֵשׁ הַשְּׁטָר, וְטוֹעֵן שֶׁאָבַד.  וְאִם טָעַן הַלּוֹוֶה טְעָנַת וַדַּאי וְאָמַר, הַשְּׁטָר אֶצְלוֹ וְעַתָּה הִנִּיחוֹ בְּכִיסוֹ--הוֹרוּ רִבּוֹתַי שֶׁיִּשָּׁבַע הַמַּלְוֶה הֶסֵּת שֶׁאָבַד הַשְּׁטָר, וְאַחַר כָּךְ יִפָּרַע חוֹבוֹ וְיִכְתֹּב שׁוֹבָר.</P>

<P><B>כג,יט</B>  [יז] מִי שֶׁהוֹצִיא שְׁטָר חוֹב בְּמָנֶה וְאָמַר, עֲשׂוּ לִי מִמֶּנּוּ שְׁנַיִם בַּחֲמִשִּׁים חֲמִשִּׁים--אֵין עוֹשִׂין לוֹ, שֶׁזְּכוּת לַלּוֹוֶה לִהְיוֹת הַכֹּל בִּשְׁטָר אֶחָד:  שְׁאִם יִפְרְעֶנּוּ מִקְצָת, נִמְצָא שְׁטָרוֹ פָּגוּם.</P>

<P><B>כג,כ</B>  וְכֵן אִם הוֹצִיא שְׁנֵי שְׁטָרוֹת בַּחֲמִשִּׁים חֲמִשִּׁים וְאָמַר, עֲשׂוּ אוֹתָן אֶחָד בְּמֵאָה--אֵין עוֹשִׂין לוֹ, אֵלָא עוֹשִׂין לוֹ קִיּוּם לְכָל אֶחָד וְאֶחָד:  שֶׁזְּכוּת הִיא לַלּוֹוֶה לִהְיוֹתָן שְׁנַיִם, שֶׁלֹּא יָכֹף אוֹתוֹ בַּדִּין בְּפַעַם אַחַת לִגְבּוֹת הַכֹּל.</P>

<P><B>כג,כא</B>  [יח] הוֹצִיא שְׁטָר חוֹב בְּמֵאָה וְאָמַר, קִרְעוּהוּ וְכִתְבוּ לִי שְׁטָר אַחֵר בַּחֲמִשִּׁים--אֵין שׁוֹמְעִין לוֹ:  שֶׁמֶּא פְּרָעוֹ הַכֹּל, וְכָתַב לוֹ שׁוֹבָר עַל שְׁטָר שֶׁלְּמֵאָה; וּכְשֶׁיַּחְזֹר וְיוֹצִיא קִיּוּם זֶה שֶׁלִּשְׁטָר חֲמִשִּׁים, וְיוֹצִיא הַלּוֹוֶה הַשּׁוֹבָר, יֹאמַר לוֹ, זֶה שְׁטָר אַחֵר הוּא.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כד</H2>

<P><B>כד,א</B>  כְּבָר בֵּאַרְנוּ שֶׁשְּׁטָר חוֹב שֶׁיֵּשׁ בּוֹ קִנְיָן--כּוֹתְבִין אוֹתוֹ לַלּוֹוֶה, אַף עַל פִּי שְׁאֵין הַמַּלְוֶה עִמּוֹ; וְכֵן כּוֹתְבִין שְׁטָר לַמּוֹכֵר, אַף עַל פִּי שְׁאֵין הַלּוֹקֵחַ עִמּוֹ.  וְכֵן כּוֹתְבִין שׁוֹבָר לַמַּלְוֶה, אַף עַל פִּי שְׁאֵין הַלּוֹוֶה עִמּוֹ, וְשׁוֹבָר לָאִשָּׁה, אַף עַל פִּי שְׁאֵין בַּעְלָהּ עִמָּהּ, וְגֶט לָאִישׁ, אַף עַל פִּי שְׁאֵין אִשְׁתּוֹ עִמּוֹ.</P>

<P><B>כד,ב</B>  אֲבָל אֵין כּוֹתְבִין שִׁטְרֵי אֵרוּסִין וְנִשּׂוּאִין, וְשִׁטְרֵי אֲרִיסוּת וְקַבְלָנוּת, וְשִׁטְרֵי בְּרִירַת הַדַּיָּנִין אוֹ שִׁטְרֵי טְעָנוֹת בַּעֲלֵי דִּינִין, וְכָל מַעֲשֵׂה בֵּית דִּין, אֵלָא מִדַּעַת שְׁנֵיהֶם.  וְכָל הַשְּׁטָרוֹת הָאֵלּוּ, צְרִיכִין לְהִזָּהֵר בְּתִקּוּנָן כִּשְׁאָר הַשְּׁטָרוֹת.</P>

<P><B>כד,ג</B>  [ב] וּמִי נוֹתֵן שְׂכַר הַסּוֹפֵר:  בְּשִׁטְרֵי הַלְוָאָה, הַלּוֹוֶה נוֹתֵן שָׂכָר; וּבְשִׁטְרֵי מֶקָּח וּמִמְכָּר, הַלּוֹקֵחַ נוֹתֵן שָׂכָר.  וְהָאִשָּׁה נוֹתֶנֶת שְׂכַר הַגֶּט, וְהֶחָתָן נוֹתֵן שְׂכַר שְׁטָר הָאֵרוּסִין וְהַנִּשּׂוּאִין.  וְהַמְּקַבֵּל וְכֵן הָאָרִיס אוֹ הַשּׂוֹכֵר נוֹתֵן שְׂכַר הַשְּׁטָר.  אֲבָל שְׁטָר בְּרִירַת הַדַּיָּנִין, אוֹ טְעָנוֹת בַּעֲלֵי דִּינִין--שְׁנֵיהֶם נוֹתְנִין שָׂכָר.</P>

<P><B>כד,ד</B>  [ג] אֶחָד הַשְּׁטָרוֹת הַנִּכְתָּבִין לְאֶחָד שֶׁלֹּא בִּפְנֵי חֲבֵרוֹ, וְאֶחָד הַשְּׁטָרוֹת שְׁאֵין כּוֹתְבִין אוֹתָן אֵלָא מִדַּעַת שְׁנֵיהֶם וּשְׁנֵיהֶן עוֹמְדִין כְּגוֹן שְׁטָר שֶׁכּוֹתְבִין לַמַּלְוֶה אוֹ לַלּוֹקֵחַ--כֻּלָּן צְרִיכִין הָעֵדִים שֶׁיִּהְיוּ מַכִּירִין הַשֵּׁמוֹת שֶׁבַּשְּׁטָר, שֶׁזֶּה הוּא פְּלוֹנִי בֶּן פְּלוֹנִי וְזֶה הוּא פְּלוֹנִי בֶּן פְּלוֹנִי:  שֶׁמֶּא יָבוֹאוּ שְׁנַיִם וְיַעֲשׂוּ קְנוּנְיָה, וִישַׁנּוּ שְׁמוֹתֵיהֶן כִּשְׁמוֹת אֲחֵרִים וְיוֹדוּ זֶה לְזֶה.</P>

<P><B>כד,ה</B>  [ד] כָּל מִי שֶׁהֻחְזַק שְׁמוֹ בָּעִיר שְׁלוֹשִׁים יוֹם--אֵין חוֹשְׁשִׁין לוֹ שֶׁמֶּא שֵׁם אַחֵר יֵשׁ לוֹ, וְהוּא שִׁנָּהוּ כְּדֵי לְרַמּוֹת וְלַעֲשׂוֹת קְנוּנְיָה:  שְׁאִם אַתָּה אוֹמֵר כֵּן, אֵין לַדָּבָר סוֹף.  לְפִיכָּךְ מִי שֶׁלֹּא הֻחְזַק שְׁמוֹ בָּעִיר שְׁלוֹשִׁים יוֹם, וּבָא וְאָמַר כִּתְבוּ עָלַי שְׁטָר שֶׁאֲנִי חַיָּב לִפְלוֹנִי אוֹ לְזֶה כָּךְ וְכָּךְ דֵּינָרִין--אֵין כּוֹתְבִין לוֹ, עַד שֶׁיָּבִיא רְאָיָה שֶׁזֶּה שְׁמוֹ אוֹ יֻחְזַק.</P>

<P><B>כד,ו</B>  [ה] כָּל שְׁטָר שֶׁיֵּצֵא לְפָנֵינוּ וְיִטְעֹן הַלּוֹוֶה וְיֹאמַר, אֲנִי אֵינִי חַיָּב כְּלוּם, שֶׁמֶּא אַחֵר רַמָּאי הֶעֱלָה שְׁמוֹ כִּשְׁמִי וְהוֹדָה לְזֶה, אוֹ שֶׁאָמַר לֹא לְזֶה אֲנִי חַיָּב כְּלוּם אֵלָא לְאַחֵר, וְזֶה רַמָּאי הוּא וְהֶעֱלָה שְׁמוֹ כְּשֵׁם בַּעַל חוֹבִי--מֵאַחַר שֶׁלֹּא הֻחְזַק שֵׁם שְׁנַיִם שֶׁשְּׁמוֹתֵיהֶן שׁוֹוִין, אֵין חוֹשְׁשִׁין לִדְבָרָיו:  שֶׁחֲזָקָה הִיא שְׁאֵין הָעֵדִים חוֹתְמִין עַל הַשְּׁטָר, אֵלָא אִם כֵּן הֶן מַכִּירִין אֵלּוּ הַנִּזְכָּרִים בּוֹ.</P>

<P><B>כד,ז</B>  וְכֵן חֲזָקָה שְׁאֵין הָעֵדִים חוֹתְמִין עַל הַשְּׁטָר, אֵלָא אִם נוֹדַע לָהֶם בַּוַּדַּאי שֶׁאֵלּוּ שֶׁהֵעִידוּ עַל עַצְמָן גְּדוֹלִים וּבְנֵי דַּעַת.  וְאֵין הָעֵדִים חוֹתְמִין עַל הַשְּׁטָר, אֵלָא אִם כֵּן יוֹדְעִים לִקְרוֹת וְלַחְתֹּם.</P>

<P><B>כד,ח</B>  [ו] עֵדִים שְׁאֵינָן יוֹדְעִין לַחְתֹּם, וְקָרְעוּ לָהֶן נְיָר וְחָתְמוּ עַל הָרֹשֶׁם--מַכִּין אוֹתָן מַכַּת מַרְדּוּת, וְהַשְּׁטָר פָּסוּל.  [ז] רֹאשׁ בֵּית דִּין שֶׁהָיָה יוֹדֵעַ עִנְיַן הַשְּׁטָר, וְקָרָא הַשְּׁטָר לְפָנָיו הַסּוֹפֵר שֶׁלּוֹ--הוֹאִיל וְהוּא מַאֲמִין אוֹתוֹ, וְאֵימָתוֹ עָלָיו--הֲרֵי זֶה חוֹתֵם עַל הַשְּׁטָר, אַף עַל פִּי שֶׁלֹּא קְרָאָהוּ הוּא בְּעַצְמוֹ.  וְאֵין שְׁאָר הָעָם רַשָּׁאִין לַעֲשׂוֹת כֵּן, עַד שֶׁיִּקְרָא הָעֵד הַשְּׁטָר מִלָּה מִלָּה.</P>

<P><B>כד,ט</B>  [ח] שְׁנַיִם שֶׁהָיוּ בָּעִיר, שֵׁם כָּל אֶחָד מֵהֶן יוֹסֵף בֶּן שִׁמְעוֹן--אֵינָן יְכוּלִין לְהוֹצִיא שְׁטָר חוֹב זֶה עַל זֶה, וְלֹא אַחֵר יָכוֹל לְהוֹצִיא עֲלֵיהֶן שְׁטָר חוֹב:  אֵלָא אִם כֵּן בָּאוּ עֵדֵי הַשְּׁטָר בְּעַצְמָן, וְאָמְרוּ זֶה הוּא שֶׁהֵעַדְנוּ עָלָיו, וְזֶה הוּא שֶׁהֵעַדְנוּ לוֹ בַּהַלְוָאָה זוֹ.  וְכֵן אֵין מְגָרְשִׁין נְשׁוֹתֵיהֶן, אֵלָא זֶה בִּפְנֵי זֶה.  וְכֵן אִם נִמְצָא לְאֶחָד בֵּין שְׁטָרוֹתָיו שׁוֹבָר שֶׁשְּׁטָרוֹ שֶׁלְּיוֹסֵף בֶּן שִׁמְעוֹן פָּרוּעַ, שְׁטָרוֹת שְׁנֵיהֶן שֶׁעָלָיו פְּרוּעִין.</P>

<P><B>כד,י</B>  וְכֵיצַד יַעֲשׂוּ אֵלּוּ שֶׁשְּׁמוֹתֵיהֶן שׁוֹוִין, וּשְׁמוֹת אֲבִיהֶן שׁוֹוִין--יְשַׁלְּשׁוּ.  הָיוּ שְׁמוֹת אֲבוֹת אֲבוֹתֵיהֶן שׁוֹוִין, יִכְתְּבוּ סִימָנֵיהֶן.  הָיוּ דּוֹמִין זֶה לְזֶה בְּצוּרָתָן, יִכְתְּבוּ יֵחוּסָן; הָיוּ שְׁנֵיהֶם כּוֹהֲנִים אוֹ לְוִיִּים, יִכְתְּבוּ דּוֹרוֹת.</P>

<P><B>כד,יא</B>  [ט] הוֹצִיא עָלָיו שְׁטָר שֶׁכָּתוּב בּוֹ, אֲנִי פְּלוֹנִי בֶּן פְּלוֹנִי לָוִיתִי מִמָּךְ מָנֶה--אַף עַל פִּי שְׁאֵין בּוֹ שֵׁם הַמַּלְוֶה--כָּל מִי שֶׁיָּצָא שְׁטָר זֶה מִתַּחַת יָדוֹ, גּוֹבֶה בּוֹ; וְאֵינוּ יָכוֹל לִדְחוֹתוֹ וְלוֹמַר, שֶׁלְּאַחֵר הוּא וְנָפַל.</P>

<P><B>כד,יב</B>  וְכֵן שְׁנֵי יוֹסֵף בֶּן שִׁמְעוֹן הַדָּרִין בְּעִיר אַחַת, שֶׁהוֹצִיא אֶחָד מֵהֶן שְׁטָר חוֹב עַל אֶחָד מִבְּנֵי הָעִיר--אֵינוּ יָכוֹל לִדְחוֹתוֹ וְלוֹמַר לוֹ, לִפְלוֹנִי שֶׁשְּׁמוֹ כִּשְׁמָךְ אֲנִי חַיָּב, וּמִמֶּנּוּ נָפַל הַשְּׁטָר; אֵלָא הֲרֵי זֶה שֶׁיָּצָא מִתַּחַת יָדוֹ גוֹבֵהוּ, וְאֵין חוֹשְׁשִׁין לִנְפִילָה.</P>

<P><B>כד,יג</B>  [י] שְׁנַיִם שֶׁהוֹצִיא כָּל אֶחָד מִשְּׁנֵיהֶם שְׁטָר חוֹב עַל חֲבֵרוֹ--אֵין הָאַחֲרוֹן יָכוֹל לוֹמַר לָרִאשׁוֹן, אִלּוּ הָיִיתִי חַיָּב לָךְ הֵיאַךְ אַתָּה לוֹוֶה מִמֶּנִּי; אֵלָא זֶה גּוֹבֶה חוֹבוֹ, וְזֶה גּוֹבֶה חוֹבוֹ.</P>

<P><B>כד,יד</B>  הָיָה זֶה בְּמֵאָה וְזֶה בְּמֵאָה, וְיֵשׁ לְזֶה עִדִּית וּלְזֶה עִדִּית, אוֹ לְזֶה בֵּינוֹנִית וּלְזֶה בֵּינוֹנִית, לְזֶה זִבּוֹרִית וּלְזֶה זִבּוֹרִית--אֵין נִזְקָקִין לָהֶן, אֵלָא כָּל אֶחָד מֵהֶן עוֹמֵד בְּשֶׁלּוֹ.  הָיָה לְזֶה עִדִּית וּבֵינוֹנִית וּלְזֶה זִבּוֹרִית--זֶה גּוֹבֶה מִן הַבֵּינוֹנִית, וְזֶה גּוֹבֶה מִן הַזִּבּוֹרִית.</P>

<P><B>כד,טו</B>  [יא] הַמּוֹצִיא שְׁטָר חוֹב עַל חֲבֵרוֹ, וְהַלָּה מוֹצִיא שְׁטָר שֶׁמָּכַר לוֹ אֶת הַשָּׂדֶה--אִם הָיוּ בִּמְקוֹם שֶׁנּוֹתֵן הַלּוֹקֵחַ הַמָּעוֹת, וְאַחַר כָּךְ כּוֹתֵב לוֹ הַמּוֹכֵר אֶת הַשְּׁטָר--הֲרֵי שְׁטָר חוֹבוֹ שֶׁלְּזֶה בָּטֵל:  שֶׁהֲרֵי אוֹמֵר לוֹ אִלּוּ הָיִיתִי חַיָּב לָךְ, הָיָה לָךְ לִפְרֹעַ אֶת חוֹבָךְ.  אֲבָל בִּמְקוֹם שֶׁכּוֹתְבִין, וְאַחַר כָּךְ נוֹתְנִין--הֲרֵי שְׁטָר הַחוֹב קַיָּם:  שֶׁהֲרֵי זֶה אוֹמֵר לוֹ מָכַרְתִּי לָךְ אֶת הַשָּׂדֶה, כְּדֵי שֶׁיִּהְיֶה לָךְ נְכָסִים יְדוּעִים, שֶׁאֶגְבֶּה מֵהֶן הַחוֹב שֶׁלִּי.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כה</H2>

<P><B>כה,א</B>  הַמַּלְוֶה אֶת חֲבֵרוֹ, וְאַחַר שֶׁהִלְוָהוּ אָמַר לוֹ אֶחָד, אֲנִי עַרָּב, אוֹ שֶׁתָּבַע אֶת הַלּוֹוֶה בַּדִּין וְאָמַר לוֹ אַחֵר, הַנִּיחֵהוּ וַאֲנִי עַרָּב, אוֹ שֶׁהָיָה חוֹנֵק אוֹתוֹ בַּשּׁוּק לִתֵּן לוֹ וְאָמַר לוֹ, הַנַּח וַאֲנִי עַרָּב--אֵין הָעַרָּב חַיָּב כְּלוּם:  וְאַפִלּוּ אָמַר אֲנִי עַרָּב, בִּפְנֵי בֵּית דִּין.  אֲבָל אִם קָנוּ מִיָּדוֹ שְׁהוּא עַרָּב מָמוֹן זֶה, בְּכָל אֵלּוּ הַפָּנִים--בֵּין בִּפְנֵי בֵּית דִּין, בֵּין בֵּינוֹ לְבֵין הַמַּלְוֶה--נִשְׁתַּעְבַּד.</P>

<P><B>כה,ב</B>  אָמַר לוֹ בְּשָׁעַת מַתַּן מָעוֹת, הַלְוֵהוּ וַאֲנִי עַרָּב--נִשְׁתַּעְבַּד הָעַרָּב, וְאֵינוּ צָרִיךְ קִנְיָן.  וְכֵן אִם בֵּית דִּין עָשׂוּ אוֹתוֹ עַרָּב--נִשְׁתַּעְבַּד, אַף עַל פִּי שֶׁלֹּא קָנוּ מִיָּדוֹ:  כְּגוֹן שֶׁהָיוּ בֵּית דִּין רוֹצִין לִגְבּוֹת מִן הַלּוֹוֶה, וְאָמַר לָהֶם הַנִּיחוּהוּ וַאֲנִי עַרָּב לָכֶם--הוֹאִיל וְיֵשׁ לוֹ הֲנָאָה שֶׁהֶאֱמִינוּהוּ בֵּית דִּין, בְּאוֹתָהּ הֲנָיָה שִׁעְבַּד עַצְמוֹ.</P>

<P><B>כה,ג</B>  הַמַּלְוֶה אֶת חֲבֵרוֹ עַל יְדֵי עַרָּב--אַף עַל פִּי שֶׁהָעַרָּב מְשֻׁעְבָּד לַמַּלְוֶה--לֹא יִתְבַּע אֶת הָעַרָּב תְּחִלָּה, אֵלָא תּוֹבֵעַ אֶת הַלּוֹוֶה תְּחִלָּה.  אִם לֹא נָתַן לוֹ--חוֹזֵר אֵצֶל הָעַרָּב, וְנִפְרָע מִמֶּנּוּ.  בַּמֶּה דְּבָרִים אֲמוּרִים, בִּשְׁאֵין נְכָסִים לַלּוֹוֶה; אֲבָל אִם יֵשׁ נְכָסִים לַלּוֹוֶה--לֹא יִפָּרַע מִן הָעַרָּב כְּלָל, אֵלָא מִן הַלּוֹוֶה.</P>

<P><B>כה,ד</B>  הָיָה הַלּוֹוֶה אַלָּם, וְאֵין בֵּית דִּין יְכוּלִין לְהוֹצִיא מִיָּדוֹ, אוֹ שֶׁלֹּא בָא לְבֵית דִּין--הֲרֵי זֶה נִפְרָע מִן הָעַרָּב תְּחִלָּה, וְאַחַר כָּךְ יַעֲשֶׂה הָעַרָּב דִּין עִם הַלּוֹוֶה.  אִם יָכוֹל לְהוֹצִיאוֹ מִיָּדוֹ, יוֹצִיא; אוֹ יְשַׁמְּתוּ אוֹתוֹ בֵּית דִּין, עַד שֶׁיִּתֵּן לוֹ.</P>

<P><B>כה,ה</B>  [ד] הִתְנָה הַמַּלְוֶה עַל הָעַרָּב וְאָמַר לוֹ עַל מְנָת שֶׁאִפָּרַע מִמִּי שֶׁאֶרְצֶה, אוֹ שֶׁהָיָה קַבְלָן--הֲרֵי זֶה יִתְבַּע אֶת הָעַרָּב הַזֶּה אוֹ אֶת הַקַּבְלָן תְּחִלָּה; וְיִפָּרַע מֵהֶן, אַף עַל פִּי שֶׁיֵּשׁ נְכָסִים לַלּוֹוֶה.</P>

<P><B>כה,ו</B>  [ה] אֵיזֶה הוּא עַרָּב, וְאֵיזֶה הוּא קַבְלָן:  אָמַר לוֹ תֶּן לוֹ, וַאֲנִי נוֹתֵן לָךְ--זֶה הוּא קַבְלָן שֶׁיֵּשׁ לַמַּלְוֶה לְהִפָּרַע מִמֶּנּוּ תְּחִלָּה, אַף עַל פִּי שֶׁלֹּא פֵרַשׁ, וְלֹא אָמַר עַל מְנָת שֶׁאִפָּרַע, מִמִּי שֶׁאֶרְצֶה.  אֲבָל אִם אָמַר לוֹ הַלְוֵהוּ וַאֲנִי עַרָּב, הַלְוֵהוּ וַאֲנִי פּוֹרֵעַ, הַלְוֵהוּ וַאֲנִי חַיָּב, הַלְוֵהוּ וַאֲנִי נוֹתֵן, הַלְוֵהוּ וַאֲנִי קַבְלָן, תֶּן לוֹ וַאֲנִי קַבְלָן, תֶּן לוֹ וַאֲנִי פּוֹרֵעַ, תֶּן לוֹ וַאֲנִי חַיָּב, תֶּן לוֹ וַאֲנִי עַרָּב--כֻּלָּן לְשׁוֹן עַרְבָנוּת הֶן, וְאֵינוּ תּוֹבְעוֹ תְּחִלָּה; וְלֹא נִפְרָע מִמֶּנּוּ, בִּמְקוֹם שֵׁישׁ נְכָסִים לַלּוֹוֶה:  עַד שֶׁיְּפָרַשׁ וְיֹאמַר, מִמִּי שֶׁאֶרְצֶה אִפָּרַע.</P>

<P><B>כה,ז</B>  [ו] עַרָּב שֶׁלִּכְתֻבָּה--אַף עַל פִּי שֶׁקָּנוּ מִיָּדוֹ, פָּטוּר מִלְּשַׁלַּם:  שֶׁהֲרֵי מִצְוָה עָשָׂה, וְלֹא חִסְּרָהּ מָמוֹן.  וְאִם הָיָה הָאָב עַרָּב לִכְתֻבַּת בְּנוֹ, וְקָנוּ מִיָּדוֹ--חַיָּב.  וְקַבְלָן שֶׁלִּכְתֻבָּה, חַיָּב.</P>

<P><B>כה,ח</B>  [ז] רְאוּבֵן שֶׁמָּכַר לְשִׁמְעוֹן שָׂדֶה, וּבָא לֵוִי וְקִבַּל אַחְרָיוּתָהּ עָלָיו--לֹא נִשְׁתַּעְבַּד לֵוִי, שֶׁזּוֹ אַסְמַכְתָּא הִיא.  וְאִם קָנוּ מִיָּדוֹ שְׁהוּא עַרָּב לְשַׁלַּם דְּמֵי מְכָר זֶה, בְּכָל עֵת שֶׁיִּתְבְּעֶנּוּ שִׁמְעוֹן--הֲרֵי זֶה חַיָּב.  וּכְזֶה הוֹרוּ רִבּוֹתַי.</P>

<P><B>כה,ט</B>  [ח] וְכֵן הָעַרָּב אוֹ הַקַּבְלָן שֶׁחִיְּבוּ עַצְמָן עַל תְּנָאי--אַף עַל פִּי שֶׁקָּנוּ מִיָּדוֹ--לֹא נִשְׁתַּעְבַּד, מִפְּנֵי שְׁהִיא אַסְמַכְתָּא; כֵּיצַד--כְּגוֹן שֶׁאָמַר לוֹ תֶּן לוֹ וַאֲנִי אֶתֵּן, אִם יִהְיֶה כָּךְ וְכָּךְ, אוֹ אִם לֹא יִהְיֶה:  שֶׁכָּל הַתּוֹלֶה שִׁעְבּוּד שְׁאֵינוּ חַיָּב בּוֹ בְּאִם יִהְיֶה וְאִם לֹא יִהְיֶה--לֹא גָמַר, וְלֹא הִקְנָה קִנְיָן שָׁלֵם; וּלְפִיכָּךְ לֹא נִשְׁתַּעְבַּד.</P>

<P><B>כה,י</B>  [ט] שְׁנַיִם שֶׁלָּווּ בִּשְׁטָר אֶחָד, אוֹ שֶׁלָּקְחוּ מֶקָּח אֶחָד, וְכֵן הַשֻּׁתָּפִין שֶׁלָּוָה אֶחָד מֵהֶן, אוֹ לָקַח לְשֻׁתָּפוּת--הֲרֵי הֶן עַרְבָאִין זֶה לְזֶה, אַף עַל פִּי שֶׁלֹּא פֵרַשׁ.</P>

<P><B>כה,יא</B>  [י] שְׁנַיִם שֶׁעָרְבוּ אֶחָד--כְּשֶׁיָּבוֹא הַמַּלְוֶה לְהִפָּרַע מִן הָעַרָּב, יִפָּרַע מֵאֵיזֶה מֵהֶן שֶׁיִּרְצֶה; וְאִם לֹא הָיָה לְאֶחָד כְּדֵי הַחוֹב, חוֹזֵר וְתוֹבֵעַ הַשֵּׁנִי בִּשְׁאָר הַחוֹב.  [יא] וְאֶחָד שֶׁעָרַב שְׁנַיִם--כְּשֶׁיִּפְרַע לַמַּלְוֶה--יוֹדִיעוֹ חוֹב אֵיזֶה מִשְּׁנֵיהֶם הוּא פּוֹרֵעַ, כְּדֵי שֶׁיַּחְזֹר עָלָיו.</P>

<P><B>כה,יב</B>  הָאוֹמֵר לַחֲבֵרוֹ עֲרֹב זֶה לִפְלוֹנִי, וַאֲנִי עַרָּב לָךְ--הֲרֵי זֶה כְּמִי שֶׁאָמַר לוֹ, הַלְוֵהוּ וַאֲנִי עַרָּב; וּכְשֵׁם שֶׁנִּשְׁתַּעְבַּד הָעַרָּב לַמַּלְוֶה, כָּךְ נִשְׁתַּעְבַּד עַרָּב שֵׁנִי לְעַרָּב רִאשׁוֹן.  וְדִין הָעַרָּב עִם הַמַּלְוֶה, כְּדִין עַרָּב רִאשׁוֹן עִם הַשֵּׁנִי--דִּין אֶחָד הוּא.</P>

<P><B>כה,יג</B>  מִי שֶׁלֹּא פֵרַשׁ קֶצֶב הַדָּבָר שֶׁעָרַב, כְּגוֹן שֶׁאָמַר לוֹ כָּל מַה שֶׁתִּתֵּן לוֹ, תֶּן לוֹ וַאֲנִי עַרָּב, אוֹ מְכֹר לוֹ וַאֲנִי עַרָּב, אוֹ הַלְוֵהוּ וַאֲנִי עַרָּב--יֵשׁ מִן הַגְּאוֹנִים שֶׁהוֹרָה שֶׁאַפִלּוּ מָכַר לוֹ בַּעֲשֶׂרֶת אֲלָפִים אוֹ הִלְוָהוּ מֵאָה אֶלֶף, נִשְׁתַּעְבַּד הָעַרָּב בַּכֹּל.  וְיֵרָאֶה לִי שְׁאֵין זֶה הָעַרָּב חַיָּב כְּלוּם, שֶׁכֵּיוָן שְׁאֵינוּ יוֹדֵעַ הַדָּבָר שֶׁשִּׁעְבַּד עַצְמוֹ בּוֹ, לֹא סָמְכָה דַּעְתּוֹ, וְלֹא שִׁעְבַּד עַצְמוֹ; וּדְבָרִים שֶׁלְּטַעַם הֶם אֵלּוּ לַמֵּבִין.</P>

<P><B>כה,יד</B>  מִי שֶׁאָמַר לַחֲבֵרוֹ הַלְוֵהוּ, וַאֲנִי עַרָּב לְגוּפוֹ שֶׁלַּלּוֹוֶה הַזֶּה--לֹא עָרַב לְעַצְמוֹ שֶׁלַּמָּמוֹן, אֵלָא כָּל זְמָן שֶׁתִּרְצֶה אֲבִיאֶנּוּ לָךְ.  וְכֵן אִם אָמַר לוֹ אַחַר שֶׁהִלְוָהוּ וּתְבָעוֹ, הַנִּיחֵהוּ וְכָל זְמָן שֶׁתִּתְבַּע אוֹתוֹ, אֲבִיאֶנּוּ לָךְ, וְקָנוּ מִיָּדוֹ עַל זֶה--אִם לֹא יָבִיא זֶה הַלּוֹוֶה, יֵשׁ מִן הַגְּאוֹנִים שֶׁהוֹרָה שְׁהוּא חַיָּב לְשַׁלַּם.  וְיֵשׁ מִי שֶׁהוֹרָה שֶׁאַפִלּוּ הִתְנָה עָלָיו, וְאָמַר אִם לֹא אֲבִיאֶנּוּ, אוֹ שֶׁמֵּת, אוֹ שֶׁבָּרַח, אֶהְיֶה חַיָּב לְשַׁלַּם--הֲרֵי זוֹ אַסְמַכְתָּא, וְלֹא נִשְׁתַּעְבַּד; וּלְזֶה דַּעְתִּי נוֹטָה.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כו</H2>

<P><B>כו,א</B>  הַמַּלְוֶה אֶת חֲבֵרוֹ בַּשְּׁטָר, וְאַחַר שֶׁהֵעִידוּ הָעֵדִים בַּשְּׁטָר, בָּא עַרָּב וְעָרַב אֶת הַלּוֹוֶה--אַף עַל פִּי שֶׁקָּנוּ מִיָּדוֹ, וְנִשְׁתַּעְבַּד לְשַׁלַּם כְּמוֹ שֶׁבֵּאַרְנוּ--כְּשֶׁיָּבוֹא הַמַּלְוֶה לְהִפָּרַע מִנִּכְסֵי הָעַרָּב הַזֶּה, אֵינוּ טוֹרֵף מִנְּכָסִים מְשֻׁעְבָּדִים.</P>

<P><B>כו,ב</B>  הָיָה הָעַרָּב בְּגוּפוֹ שֶׁלַּשְּׁטָר קֹדֶם חֲתִימַת הָעֵדִים--אִם כָּתְבוּ פְּלוֹנִי עַרָּב, שֶׁהֲרֵי אֵינוּ מְעֹרָב עִם הַלּוֹוֶה בַּמַּלְוָה--הֲרֵי זֶה אֵינוּ גּוֹבֶה מִמֶּנּוּ מִן הַמְּשֻׁעְבָּדִים.  אֲבָל אִם כָּתוּב בַּשְּׁטָר פְּלוֹנִי לָוָה מִפְּלוֹנִי כָּךְ וְכָּךְ וּפְלוֹנִי עַרָּב, שֶׁהֲרֵי עֵרְבוּ לוֹוֶה עִם הָעַרָּב בַּשְּׁטָר, וְקָנוּ מִיָּדוֹ שֶׁלָּעַרָּב, וְאַחַר כָּךְ חָתְמוּ הָעֵדִים בַּשְּׁטָר--הֲרֵי זֶה נִפְרָע מִנִּכְסֵי עַרָּב הַמְּשֻׁעְבָּדִים.</P>

<P><B>כו,ג</B>  [תחילת ג] מַלְוֶה שֶׁבָּא לִתְבֹּעַ אֶת הַלּוֹוֶה--אֵינוּ יָכוֹל לִדְחוֹתוֹ וְלוֹמַר לוֹ, לֵךְ אֵצֶל הַקַּבְלָן שֶׁהֲרֵי יֵשׁ לָךְ לִתְבֹּעַ אוֹתוֹ תְּחִלָּה:  אֵלָא תּוֹבֵעַ כָּל מִי שֶׁיִּרְצֶה תְּחִלָּה.  וְאִם נָשָׂא הַקַּבְלָן הַמָּעוֹת מִיַּד הַמַּלְוֶה, וּנְתָנָן בְּיַד הַלּוֹוֶה--אֵין לַמַּלְוֶה עַל הַלּוֹוֶה כְּלוּם.</P>

<P><B>כו,ד</B>  [ב] מַלְוֶה שֶׁתָּבַע אֶת הַלּוֹוֶה, וְלֹא מָצָא לוֹ נְכָסִים--אֵינוּ יָכוֹל לְהִפָּרַע מִן הָעַרָּב, עַד אַחַר שְׁלוֹשִׁים יוֹם מִיּוֹם שֶׁנִּתְחַיַּב הָעַרָּב לְשַׁלַּם:  לֹא יִהְיֶה כּוֹחַ זֶה, פָּחוּת מִן הַלּוֹוֶה עַצְמוֹ.  כְּזֶה הוֹרוּ הַמּוֹרִים.  וְאִם הִתְנָה עִמּוֹ, הַכֹּל לְפִי הַתְּנָאי.</P>

<P><B>כו,ה</B>  [המשך ג] הָיָה הַלּוֹוֶה בִּמְדִינָה אַחֶרֶת, שְׁאֵינוּ יָכוֹל לְהוֹדִיעוֹ וְלֹא לֵילֵךְ לוֹ, אוֹ שֶׁמֵּת הַלּוֹוֶה, וְהִנִּיחַ קְטַנִּים שְׁאֵין בֵּית דִּין נִזְקָקִין לְנִכְסֵיהֶן--הֲרֵי זֶה תּוֹבֵעַ אֶת הָעַרָּב תְּחִלָּה, שֶׁהֲרֵי אֵין הַלּוֹוֶה מָצוּי.</P>

<P><B>כו,ו</B>  [ד] מַלְוֶה שֶׁתָּבַע אֶת הַלּוֹוֶה, וּמְצָאוֹ שֶׁהִעְנִי--אֵינוּ יָכוֹל לְהִפָּרַע מִן הָעַרָּב, עַד שֶׁיִּשָּׁבַע הַלּוֹוֶה בְּתַקָּנַת אַחֲרוֹנִים שְׁאֵין לוֹ כְּלוּם:  שֶׁמֶּא יַעֲשׂוּ קְנוּנְיָה עַל נְכָסָיו שֶׁלָּעַרָּב.</P>

<P><B>כו,ז</B>  [ה] מִי שֶׁהָיָה עַרָּב לַחֲבֵרוֹ בְּמַלְוָה עַל פֶּה, וּבָא הַמַּלְוֶה לִתְבֹּעַ אֶת הָעַרָּב, וַהֲרֵי הַלּוֹוֶה בִּמְדִינַת הַיָּם--אוֹמֵר לוֹ הָעַרָּב, הָבֵא רְאָיָה שֶׁלֹּא פְרָעָךְ הַלּוֹוֶה, וַאֲנִי אֲשַׁלַּם לָךְ.</P>

<P><B>כו,ח</B>  [ו] עַרָּב שֶׁקָּדַם וְנָתַן לְבַעַל חוֹב אֶת חוֹבוֹ--הֲרֵי זֶה חוֹזֵר וְגוֹבֶה מִן הַלּוֹוֶה כָּל מַה שֶׁפָּרַע עַל יָדוֹ, אַף עַל פִּי שֶׁהָיְתָה מַלְוָה עַל פֶּה אוֹ בְּלֹא עֵדִים כְּלָל.</P>

<P><B>כו,ט</B>  בַּמֶּה דְּבָרִים אֲמוּרִים, בְּשֶׁאָמַר לוֹ הַלּוֹוֶה בְּעֵת שֶׁנַּעֲשָׂה לוֹ עַרָּב, עָרְבֵנִי וְשַׁלַּם.  אֲבָל אִם עָמַד זֶה בִּרְשׁוּת עַצְמוֹ, וְנַעֲשָׂה לוֹ עַרָּב אוֹ קַבְלָן, אוֹ שֶׁאָמַר לוֹ הַלּוֹוֶה, עָרְבֵנִי וְלֹא הִרְשָׁהוּ שֶׁיִּתֵּן, וּפָרַע הַחוֹב--אֵין הַלּוֹוֶה חַיָּב לְשַׁלַּם לוֹ כְּלוּם.</P>

<P><B>כו,י</B>  וְכֵן הַפּוֹרֵעַ שְׁטָר חוֹבוֹ שֶׁלַּחֲבֵרוֹ שֶׁלֹּא מִדַּעְתּוֹ--אַפִלּוּ הָיָה הַחוֹב עַל הַמַּשְׁכּוֹן, אֵין הַלּוֹוֶה חַיָּב כְּלוּם; וְנוֹטֵל מַשְׁכּוֹנוֹ בְּחִנָּם, וַהֲרֵי אִבַּד זֶה הַנּוֹתֵן אֶת מָעוֹתָיו:  שֶׁמֶּא הָיָה הַלּוֹוֶה מְפַיֵּס אֶת הַמַּלְוֶה, וּמוֹחֵל לוֹ.</P>

<P><B>כו,יא</B>  מֵת הַלּוֹוֶה, וְקָדַם הָעַרָּב וּפָרַע הַחוֹב קֹדֶם שֶׁיּוֹדִיעַ אֶת הַיּוֹרְשִׁים--אִם נוֹדַע לָנוּ שֶׁלֹּא פָרַע הַלּוֹוֶה שְׁטָר חוֹבוֹ קֹדֶם שֶׁיָּמוּת, כְּגוֹן שֶׁהוֹדָה בּוֹ, אוֹ שֶׁנִּדּוּהוּ וּמֵת בְּנִדּוּיוֹ, אוֹ שֶׁלֹּא הִגִּיעַ זְמָן הַמַּלְוָה לְהִגָּבוֹת--הֲרֵי זֶה חוֹזֵר וְגוֹבֶה מִן הַיּוֹרְשִׁין כָּל מַה שֶׁפָּרַע.</P>

<P><B>כו,יב</B>  הָיָה הַמַּלְוֶה גּוֹי--אֵין הַיּוֹרְשִׁין חַיָּבִין לְשַׁלַּם, שֶׁמֶּא אֲבִיהֶן נָתַן לְזֶה הָעַרָּב כָּל הַחוֹב שֶׁהָיָה עָלָיו:  מִפְּנֵי שֶׁהַגּוֹי תּוֹבֵעַ אֶת הָעַרָּב תְּחִלָּה; וּלְפִיכָּךְ פָּרַע זֶה מִדַּעְתּוֹ, קֹדֶם שֶׁיּוֹדִיעַ אֶת הַיְּתוֹמִים.  אֲבָל אִם הוֹדִיעָן שֶׁהַגּוֹי תּוֹבֵעַ אוֹתוֹ, וַהֲרֵי הוּא נוֹתֵן--חַיָּבִין לְשַׁלַּם.</P>

<P><B>כו,יג</B>  [ז] כָּל עַרָּב שֶׁבָּא לִטֹּל מַה שֶׁפָּרַע--בֵּין שֶׁבָּא לְהִפָּרַע מִיּוֹרְשֵׁי לוֹוֶה, בֵּין מִן הַלּוֹוֶה עַצְמוֹ--הֲרֵי זֶה צָרִיךְ לְהָבִיא רְאָיָה שֶׁפָּרַע; וְאֵין מְצִיאַת שְׁטָר הַחוֹב שֶׁעָלָיו בְּיַד הָעַרָּב, רְאָיָה--שֶׁמֶּא נָפַל הַשְּׁטָר מִיַּד הַמַּלְוֶה, וְלֹא פָרַע זֶה כְּלוּם.</P>

<P><B>כו,יד</B>  [ח] הָאוֹמֵר לַחֲבֵרוֹ עָרַבְתָּ לִי, וְהוּא אוֹמֵר לֹא עָרַבְתִּי; אוֹ שֶׁאָמַר הָעַרָּב לַלּוֹוֶה אַתָּה הִרְשֵׁיתַנִי לַעֲרֹב אוֹתָךְ וְלִתֵּן, וְהוּא אוֹמֵר לוֹ לֹא כִי, אֵלָא מִדַּעְתָּךְ עָרַבְתָּ, אוֹ לֹא עָרַבְתָּ כְּלָל; אוֹ שֶׁאָמַר הָעַרָּב פָּרַעְתִּי לַמַּלְוֶה בְּפָנֶיךָ, וְהַלּוֹוֶה אוֹמֵר לֹא פָרַעְתָּ, אוֹ שֶׁאָמַר לוֹ כֵּן פָּרַעְתָּ וְנָתַתִּי לָךְ מַה שֶׁפָּרַעְתָּ, אוֹ שֶׁאָמַר הַמַּלְוֶה עָרַבְתָּ לִי מָאתַיִם, וְהוּא אוֹמֵר לֹא עָרַבְתִּי אֵלָא מָנֶה:  בְּכָל אֵלּוּ הַטְּעָנוֹת וְכַיּוֹצֶא בָּהֶן--הַמּוֹצִיא מֵחֲבֵרוֹ עָלָיו הָרְאָיָה, אוֹ יִשָּׁבַע הַנִּתְבָּע שְׁבוּעַת הֶסֵּת, אוֹ שְׁבוּעַת הַתּוֹרָה אִם הוֹדָה בְּמִקְצָת, כִּשְׁאָר טְעָנוֹת הַמָּמוֹן.</P>

<P><B>כו,טו</B>  [ט] עֶבֶד אוֹ אֵשֶׁת אִישׁ שֶׁלָּווּ אוֹ שֶׁעָרְבוּ אֶת אֲחֵרִים, וְנִתְחַיְּבוּ לְשַׁלַּם--כְּשֶׁיִּשְׁתַּחְרַר הָעֶבֶד וְתִתְגָּרַשׁ הָאִשָּׁה אוֹ תִּתְאַלְמַן, יְשַׁלְּמוּ.  [י] קָטָן שֶׁלָּוָה, חַיָּב לְשַׁלַּם כְּשֶׁיַּגְדִּיל; וְאֵין כּוֹתְבִין עָלָיו שְׁטָר, אֵלָא הֲרֵי הִיא מַלְוָה עַל פֶּה, אַף עַל פִּי שֶׁקָּנוּ מִיָּדוֹ, שְׁאֵין קִנְיָן מִיַּד הַקָּטָן כְּלוּם.</P>

<P><B>כו,טז</B>  [יא] קָטָן שֶׁעָרַב אֶת אֲחֵרִים--הוֹרוּ הַגְּאוֹנִים שְׁאֵינוּ חַיָּב לְשַׁלַּם כְּלוּם, אַף כְּשֶׁיַּגְדִּיל; וְזֶה שֶׁנָּתַן אֶת מָעוֹתָיו עַל פִּי הַקָּטָן, אִבַּד אֶת מָעוֹתָיו:  שְׁאֵין לַקָּטָן דַּעַת כְּדֵי לְשַׁעְבַּד עַצְמוֹ בְּדָבָר שְׁאֵינוּ חַיָּב בּוֹ, לֹא בְּעַרְבָנוּת וְלֹא בְּכָל כַּיּוֹצֶא בְּזֶה.  וְדִין אֱמֶת הוּא זֶה, וּבוֹ רָאוּי לָדוּן.</P>

<P><B>כו,יז</B>  [יב] הָאִשָּׁה שֶׁלָּוְתָה בַּשְּׁטָר, אוֹ שֶׁעָרְבָה בַּשְּׁטָר, וְנִשֵּׂאת--חַיֶּבֶת לְשַׁלַּם אַחַר שֶׁנִּשֵּׂאת.  וְאִם הָיְתָה מַלְוָה עַל פֶּה--אֵינָהּ מְשַׁלֶּמֶת, עַד שֶׁתִּתְגָּרַשׁ אוֹ תִּתְאַלְמַן:  שֶׁרְשׁוּת בַּעַל כִּרְשׁוּת לוֹקֵחַ הוּא, כְּמוֹ שֶׁבֵּאַרְנוּ בְּכַמָּה מְקוֹמוֹת.  וְאִם הָיוּ מְעוֹת הַהַלְוָאָה עַצְמָן קַיָּמִין, יַחְזִירוּ אוֹתָן לַמַּלְוֶה.
<BR> </P>

<H2>הִלְכּוֹת מַלְוֶה וְלוֹוֶה פֵּרֶק כז</H2>

<P><B>כז,א</B>  שְׁטָר שֶׁכָּתוּב בְּכָל לָשׁוֹן וּבְכָל כְּתָב--אִם הָיָה עָשׂוּי כְּתִקּוּן שִׁטְרֵי יִשְׂרָאֵל, שְׁאֵינָן יְכוּלִין לְהִזְדַּיַּף וְלֹא לְהוֹסִיף וְלֹא לִגְרֹעַ, וְהָיוּ עֵדָיו יִשְׂרְאֵלִיִּים, וְיוֹדְעִין לִקְרוֹתוֹ--הֲרֵי זֶה כָּשֵׁר, וְגוֹבִין בּוֹ מִן הַמְּשֻׁעְבָּדִין.</P>

<P><B>כז,ב</B>  אֲבָל כָּל הַשְּׁטָרוֹת שֶׁחוֹתְמֵיהֶן גּוֹיִים--הֲרֵי אֵלּוּ פְּסוּלִין, חוּץ מִשִּׁטְרֵי מֶקָּח וּמִמְכָּר וְשִׁטְרֵי חוֹב:  וְהוּא שֶׁיִּתֵּן הַמָּעוֹת בִּפְנֵיהֶם, וְיִכְתְּבוּ בַּשְּׁטָר בְּפָנֵינוּ מָנָה פְּלוֹנִי לִפְלוֹנִי כָּךְ וְכָּךְ דְּמֵי הַמְּכָר אוֹ מְעוֹת הַחוֹב.  וְהוּא שֶׁיִּהְיוּ עֲשׂוּיִין, בָּעַרְכָּאוֹת שֶׁלָּהֶם; אֲבָל בִּמְקוֹם קִבּוּץ פְּלִילֵיהֶן בְּלֹא קִיּוּם הַשּׁוֹפֵט שֶׁלָּהֶם, לֹא יוֹעִילוּ כְּלוּם.</P>

<P><B>כז,ג</B>  וְכֵן צְרִיכִין עֵדֵי יִשְׂרָאֵל שֶׁיָּעִידוּ עַל אֵלּוּ הַגּוֹיִים שְׁהֶן עֵדֵי הַשְּׁטָר, וְעַל זֶה הַשּׁוֹפֵט שֶׁלָּהֶן שֶׁקִּיַּם עֵדוּתָן, שְׁאֵינָן יְדוּעִין בְּקַבָּלַת שֹׁחַד.  וְאִם חָסְרוּ שִׁטְרֵי הַגּוֹיִים דָּבָר מִכָּל אֵלּוּ, הֲרֵי הֶן כַּחֶרֶס.</P>

<P><B>כז,ד</B>  וְכֵן שִׁטְרֵי הוֹדָאוֹת וּמַתָּנוֹת וּפְשָׁרוֹת וּמְחִילוֹת, שְׁהֶן בָּעֵדִים שֶׁלָּהֶן--אַף עַל פִּי שֶׁיֵּשׁ בָּהֶן כָּל הַדְּבָרִים שֶׁמָּנִינוּ, הֲרֵי הֶן כַּחֶרֶס.  וְהוֹרוּ רִבּוֹתַי, שֶׁאַפִלּוּ שִׁטְרֵי חוֹב שֶׁלָּהֶן שֶׁנָּתְנוּ הַמָּעוֹת בִּפְנֵיהֶם פְּסוּלִין, וְלֹא הִכְשִׁירוּ אֵלָא שִׁטְרֵי מֶקָּח וּמִמְכָּר שֶׁנָּתְנוּ הַמָּעוֹת בִּפְנֵיהֶם; וְאֵין אֲנִי מוֹדֶה בְּזֶה.</P>

<P><B>כז,ה</B>  אִם לֹא יָדְעוּ דַּיָּנֵי יִשְׂרָאֵל לִקְרוֹת שְׁטָר זֶה שֶׁנַּעֲשָׂה בָּעַרְכָּאוֹת שֶׁלַּגּוֹיִים--נוֹתְנוֹ לִשְׁנֵי גּוֹיִים זֶה שֶׁלֹּא בִּפְנֵי זֶה, וְקוֹרִין לוֹ, שֶׁנִּמְצָא כָּל אֶחָד מֵהֶן כְּמֵסִיחַ לְפִי תֻּמּוֹ, וְגוֹבֶה בּוֹ מִבְּנֵי חוֹרִין.  אֲבָל אֵין טוֹרְפִין בּוֹ, מִפְּנֵי שְׁאֵין לוֹ קוֹל, שֶׁהֲרֵי לֹא יָדְעוּ הַלָּקוֹחוֹת בְּמַה שֶׁנַּעֲשָׂה בַּגּוֹיִים.</P>

<P><B>כז,ו</B>  [ב] שְׁטָר שֶׁעֵדָיו גּוֹיִים שֶׁמְּסָרוֹ הַלּוֹוֶה לְיַד הַמַּלְוֶה, אוֹ הַמּוֹכֵר לְיַד הַלּוֹקֵחַ, בִּפְנֵי שְׁנֵי עֵדִים מִיִּשְׂרָאֵל--אַף עַל פִּי שְׁאֵינוּ עָשׂוּי בָּעַרְכָּאוֹת שֶׁלָּהֶן, וְאֵין בּוֹ כָּל הַדְּבָרִים שֶׁמָּנִינוּ--הֲרֵי זֶה גּוֹבֶה בּוֹ מִבְּנֵי חוֹרִין:  וְהוּא שֶׁיִּהְיוּ הָעֵדִים שֶׁמְּסָרוֹ בִּפְנֵיהֶם, יוֹדְעִין לִקְרוֹתוֹ וּקְרָאוּהוּ כְּשֶׁמְּסָרוֹ, וְיִהְיֶה כְּתִקּוּן שִׁטְרֵי יִשְׂרָאֵל, שְׁאֵינוּ יָכוֹל לְהִזְדַּיַּף וְלֹא לְהוֹסִיף בּוֹ וְלֹא לִגְרֹעַ.  וְלָמָּה לֹא יִגְבֶּה בּוֹ מִן הַמְּשֻׁעְבָּדִים, מִפְּנֵי שְׁאֵין לוֹ קוֹל.</P>

<P><B>כז,ז</B>  [ג] תִּקּוּן שִׁטְרֵי יִשְׂרָאֵל כָּךְ הוּא:  כָּל הַשְּׁטָרוֹת כֻּלָּן, צָרִיךְ שֶׁיַּחְזֹר מֵעִנְיָנוֹ שֶׁלַּשְּׁטָר בְּשִׁטָּה אַחֲרוֹנָה--לְפִי שְׁאֵין לְמֵדִין מִשִּׁטָּה אַחֲרוֹנָה, שֶׁמֶּא הָיוּ הָעֵדִים מְרֹחָקִין מִגּוּפוֹ שֶׁלַּשְּׁטָר בִּכְדֵי שִׁטָּה, וּבָא זֶה הַמְּזַיֵּף, וְכָתַב בְּאוֹתוֹ הָרֵוַח שִׁטָּה זוֹ.</P>

<P><B>כז,ח</B>  [ד] עֵדִים שֶׁהָיוּ מְרֹחָקִין מִן הַכְּתָב שְׁתֵּי שִׁטִּין, פָּסוּל; פָּחוּת מִכָּאן, כָּשֵׁר.  שְׁתֵּי שִׁטִּין שֶׁאָמְרוּ--בִּכְתָב יְדֵי עֵדִים, וְלֹא בִּכְתָב יְדֵי סוֹפֵר:  שֶׁכָּל הַמְּזַיֵּף אֵינוּ הוֹלֵךְ אַחַר הַסּוֹפֵר, אֵלָא אַחַר הָעֵדִים.  וּשְׁתֵּי שִׁטִּין אֵלּוּ--הֵן וּשְׁנֵי אַוֵּירִין שֶׁלָּהֶן, כְּגוֹן לָמֶד עַל גַּב כַּף.</P>

<P><B>כז,ט</B>  הָיוּ הָעֵדִים מְרֹחָקִין מִן הַכְּתָב יָתֵר עַל שְׁתֵּי שִׁטִּין, וְהָיָה כָּל הָרֵוַח שֶׁבֵּין הַכְּתָב וְהָעֵדִים מָלֵא בְּעֵדִים פְּסוּלִין אוֹ קְרוֹבִים--הֲרֵי זֶה כָּשֵׁר, שֶׁהֲרֵי אֵינוּ יָכוֹל לְהִזְדַּיַּף.  וְאִם מִלְּאָהוּ בִּשְׂרִיטוֹת שֶׁלִּדְיוֹ--פָּסוּל, שֶׁמֶּא הָעֵדִים עַל הַשְּׂרִיטוֹת חָתְמוּ לֹא עַל גּוּפוֹ שֶׁלַּשְּׁטָר.</P>

<P><B>כז,י</B>  הָיָה הַשְּׁטָר כֻּלּוֹ עִם עֵדָיו בְּשִׁטָּה אַחַת, הֲרֵי זֶה כָּשֵׁר.  [ה] הָיָה הַשְּׁטָר בְּשִׁטָּה אַחַת, וְהָעֵדִים בְּשִׁטָּה שְׁנִיָּה--פָּסוּל:  שֶׁמֶּא אֵלּוּ הָעֵדִים הָיוּ מְרֹחָקִין מִן הַשְּׁטָר הַכָּשֵׁר שִׁטָּה אַחַת, וְחָתַךְ כָּל הַשְּׁטָר וְכָתַב זֶה הַשְּׁטָר בְּאוֹתָהּ הַשִּׁטָּה; וְנִמְצְאוּ אֵלּוּ הָעֵדִים חוֹתְמִין עָלֶיהָ.</P>

<P><B>כז,יא</B>  וְכֵן אִם הָיָה הַשְּׁטָר וּשְׁנֵי עֵדִים בְּשִׁטָּה אַחַת, וּשְׁנֵי עֵדִים אֲחֵרִים בְּשִׁטָּה שְׁנִיָּה, וְאָמַר אֲנִי נִתְכַּוַּנְתִּי לְרַבּוֹת הָעֵדִים--אֵין מְקַיְּמִין שְׁטָר זֶה מֵעֵדִים שֶׁלְּמַטָּה בְּשִׁטָּה שְׁנִיָּה, אֵלָא מֵעֵדִים שֶׁלְּמַעְלָה:  שֶׁמֶּא בַּשִּׁטָּה שֶׁהָיְתָה בֵּין הָעֵדִים שֶׁלְּמַטָּה וּבֵין הַשְּׁטָר שֶׁחָתַךְ, כָּתַב שְׁטָר זֶה וּשְׁנֵי עֵדָיו.</P>

<P><B>כז,יב</B>  [ו] קִיּוּם בֵּית דִּין--צָרִיךְ שֶׁיִּהְיֶה סָמוּךְ לִכְתָב יְדֵי עֵדִים, אוֹ סָמוּךְ לְצַד הַשְּׁטָר, אוֹ מֵאֲחוֹרָיו כְּנֶגֶד הַכְּתָב.  וְאִם הָיָה בֵּין הַקִּיּוּם וְהַשְּׁטָר רֵוַח שִׁטָּה אַחַת, פָּסוּל--שֶׁמֶּא יַחְתֹּךְ הַשְּׁטָר שֶׁנִּתְקַיַּם, וִיזַיַּף בְּאוֹתָהּ הַשִּׁטָּה שְׁטָר וּשְׁנֵי עֵדָיו; וְנִמְצָא הַקִּיּוּם עַל שְׁטָר מְזֻיָּף.</P>

<P><B>כז,יג</B>  [ז] הִרְחִיק אֶת הַקִּיּוּם מִן הַשְּׁטָר יָתֵר עַל שְׁתֵּי שִׁטִּין, וּמִלָּא כָּל הָרֵוַח שְׂרִיטוֹת דְּיוֹ--כָּשֵׁר, שֶׁהֲרֵי אֵינוּ יָכוֹל לְזַיַּף; וְאֵין חוֹשְׁשִׁין לְבֵית דִּין שֶׁיְּקַיְּמוּ קִיּוּם עַל הַשְּׂרִיטוֹת, אֵלָא עַל גּוּפוֹ שֶׁלַּשְּׁטָר.</P>

<P><B>כז,יד</B>  [ח] כָּל הַמְּחָקִין כֻּלָּן--צָרִיךְ שֶׁיִּכְתֹּב קִיּוּמֵיהֶן בְּסוֹף הַשְּׁטָר, וְיֹאמַר אוֹת פְּלוֹנִית אוֹ מִלָּה פְּלוֹנִית אוֹ שִׁטָּה פְּלוֹנִית עַל מְחָק אוֹ תְּלוּיָה, וְהַכֹּל קַיָּם.  וְאִם הָיָה הַמְּחָק בִּמְקוֹם שְׁרִיר וְקַיָּם, וּבְשֵׁעוּר שְׁרִיר וְקַיָּם--אַף עַל פִּי שֶׁחָזַר וְקִיְּמוֹ, פָּסוּל:  שֶׁמֶּא מְחָקוֹ וְכָתַב דָּבָר שֶׁזִּיַּף, וְחָזַר וְקִיְּמוֹ בָּרֵוַח שֶׁבֵּין הַכְּתָב וְהָעֵדִים.</P>

<P><B>כז,טו</B>  [ט] שְׁטָר הַבָּא הוּא וְעֵדָיו עַל מְחָק, כָּשֵׁר.  וְאִם תֹּאמַר מוֹחֵק, וְחוֹזֵר וּמוֹחֵק--אֵינוּ דּוֹמֶה מִי שֶׁנִּמְחַק פַּעַם אַחַת, לְנִמְחַק שְׁתֵּי פְּעָמִים.  וְאִם תֹּאמַר שֶׁמֶּא מָחַק מְקוֹם הָעֵדִים שְׁתֵּי פְּעָמִים, וְאַחַר שֶׁכָּתַב הַשְּׁטָר חוֹזֵר וּמוֹחֲקוֹ, וְכוֹתֵב כָּל מַה שֶׁיִּרְצֶה, שֶׁהֲרֵי הוּא וְעֵדָיו כֻּלּוֹ שׁוֹוֶה מִפְּנֵי שֶׁנִּמְחַק הַכֹּל שְׁתֵּי פְּעָמִים--כְּבָר תִּקְּנוּ חֲכָמִים שֶׁלֹּא יִהְיוּ הָעֵדִים חוֹתְמִין עַל שְׁטָר מָחוּק, אֵלָא אִם כֵּן נִמְחַק בִּפְנֵיהֶם.</P>

<P><B>כז,טז</B>  [י] שְׁטָר הַבָּא הוּא וְעֵדָיו עַל מְחָק, וְהַקִּיּוּם מִלְּמַטָּה עַל הַנְּיָר--אֵין מְקַיְּמִין אוֹתוֹ מֵעֵדֵי הַקִּיּוּם, אֵלָא מֵעֵדִים שֶׁלְּמַעְלָה:  שֶׁמֶּא הַקִּיּוּם הָיָה רָחוֹק מִן הַשְּׁטָר הַרְבֵּה, וְהָיָה הָרֵוַח מָלֵא שְׂרִיטוֹת שֶׁלִּדְיוֹ; וְחָתַךְ גּוּף הַשְּׁטָר וּמָחַק הַשְּׂרִיטוֹת, וְכָתַב הַשְּׁטָר וְעֵדָיו עַל הַמְּחָק.</P>

<P><B>כז,יז</B>  [יא] שְׁטָר הַבָּא עַל הַנְּיָר, וְעֵדָיו עַל הַמְּחָק--פָּסוּל:  שֶׁמֶּא יִמְחֹק הַשְּׁטָר, וִיזַיַּף; וְנִמְצָא הוּא וְעֵדָיו עַל הַמְּחָק.  וְאִם כָּתְבוּ הָעֵדִים, אֲנַחְנוּ הָעֵדִים חָתַמְנוּ עַל הַמְּחָק וְהַשְּׁטָר עַל הַנְּיָר--כָּשֵׁר; וְכוֹתְבִין כֵּן בֵּין עֵד לְעֵד, כְּדֵי שֶׁלֹּא יְזַיַּף.</P>

<P><B>כז,יח</B>  [יב] שְׁטָר הַבָּא עַל הַמְּחָק, וְעֵדָיו עַל הַנְּיָר--פָּסוּל:  וְאַפִלּוּ כָּתְבוּ הָעֵדִים, אֲנַחְנוּ עֵדִים חָתַמְנוּ עַל הַנְּיָר וְהַשְּׁטָר עַל הַמְּחָק, מִפְּנֵי שְׁהוּא מוֹחֵק כָּל הַשְּׁטָר פַּעַם שְׁנִיָּה, וְכוֹתֵב כָּל מַה שֶׁיִּרְצֶה; וְכֵיוָן שֶׁכֻּלּוֹ נִמְחַק שְׁתֵּי פְּעָמִים, אֵינוּ נִכָּר, שֶׁאִלּוּ הָיָה בּוֹ מָקוֹם הַנִּמְחָק פַּעַם אַחַת וּמָקוֹם הַנִּמְחָק שְׁתֵּי פְּעָמִים, הָיָה נִכָּר.</P>

<P><B>כז,יט</B>  וּמִתִּקּוּן הַשְּׁטָרוֹת לְהִתְבּוֹנֵן בַּשְּׁטָר בְּוָאוִין וְזַיְנִין שֶׁלּוֹ, שֶׁלֹּא יִהְיוּ דְּחוּקִין בֵּין הַתֵּבוֹת, שֶׁמֶּא זִיַּף וְהוֹסִיף וָאו.  וְלֹא יִהְיוּ מְרֹחָקִין, שֶׁמֶּא מָחַק אוֹת אַחַת כְּגוֹן הֵא אוֹ חֵית וְהִנִּיחַ רַגְלָהּ הָאַחַת מְקוֹם וָאו.  וְכָל כַּיּוֹצֶא בְּזֶה, מְדַקְדְּקִין בּוֹ בְּכָל לָשׁוֹן וּבְכָל כְּתָב.</P>

<P><B>כז,כ</B>  [יג] מִשָּׁלוֹשׁ וְעַד עֶשֶׂר, אֵין כּוֹתְבִין בְּסוֹף שִׁטָּה--שֶׁמֶּא יְזַיַּף, וְיַחְזִיר הַשָּׁלוֹשׁ שְׁלוֹשִׁים וְהָעֶשֶׂר עֶשְׂרִים.  וְאִם נִזְדַּמַּן לוֹ בְּסוֹף שִׁטָּה--מַחְזִיר הַדִּבּוּר בְּגוּפוֹ שֶׁלַּשְּׁטָר פְּעָמִים רַבּוֹת, עַד שֶׁיָּבוֹא בְּאֶמְצַע הַשִּׁטָּה.</P>

<P><B>כז,כא</B>  [יד] שְׁטָר שֶׁכָּתוּב בּוֹ מִלְמַעְלָה מָנֶה וּמִלְּמַטָּה מָאתַיִם, מִלְמַעְלָה מָאתַיִם וּמִלְּמַטָּה מָנֶה--הַכֹּל הוֹלֵךְ אַחַר הַתַּחְתּוֹן.  וְלָמָּה אֵין הוֹלְכִין אַחַר הַפָּחוּת שֶׁבִּשְׁנֵיהֶם:  לְפִי שְׁאֵין הָאֶחָד תָּלוּי בַּחֲבֵרוֹ--שְׁאִם הָיָה כָּתוּב בּוֹ מֵאָה שְׁהֶן מָאתַיִם אוֹ מָאתַיִם שְׁהֶן מֵאָה, הָיָה נוֹטֵל מֵאָה; אֲבָל שְׁנֵי דְּבָרִים שְׁאֵין הָאַחֲרוֹן תָּלוּי בָּרִאשׁוֹן, הַלַּךְ אַחַר הַתַּחְתּוֹן.</P>

<P><B>כז,כב</B>  הָיָה בּוֹ מִלְמַעְלָה שֵׁם, וּמִלְּמַטָּה שֵׁם אַחֵר קָרוֹב לוֹ--הַכֹּל הוֹלֵךְ אַחַר הַתַּחְתּוֹן.  אִם כֵּן לָמָּה כּוֹתְבִין אֶת הָעֶלְיוֹן:  שֶׁמֶּא תִּמָּחֵק אוֹת אַחַת מִן הַתַּחְתּוֹן, וְיִלְמֹד מִן הָעֶלְיוֹן--כְּגוֹן שֶׁהָיָה בָּעֶלְיוֹן חֲנָנִי אוֹ עֲנָנִי וּבַתַּחְתּוֹן חָנַן אוֹ עָנָן, בַּיָּדוּעַ שְׁהוּא הַשֵּׁם הָעֶלְיוֹן.  אֲבָל לֹא יִלְמֹד תַּחְתּוֹן מִן הָעֶלְיוֹן שְׁתֵּי אוֹתִיּוֹת.</P>

<P><B>כז,כג</B>  [טו] כָּתוּב בּוֹ מִלְמַעְלָה סֵפֶל, וּמִלְּמַטָּה קֵפֶל--הַכֹּל הוֹלֵךְ אַחַר הַתַּחְתּוֹן:  שֶׁהַקֵּפֶל, פָּחוּת מִן הַסֵּפֶל.  כָּתוּב בּוֹ מִלְמַעְלָה קֵפֶל, וּמִלְּמַטָּה סֵפֶל--חוֹשְׁשִׁין שֶׁמֶּא זְבוּב הֵסִיר רֶגֶל הַקּוֹף, וְנַעֲשַׁת סָמֶךְ; וְאֵינוּ גּוֹבֶה אֵלָא בְּמִדַּת הַקֵּפֶל הַקְּטַנָּה.  וְכֵן כָּל כַּיּוֹצֶא בְּזֶה, שֶׁיָּד בַּעַל הַשְּׁטָר עַל הַתַּחְתּוֹנָה.</P>

<P><B>כז,כד</B>  מַעֲשֶׂה בִּשְׁטָר שֶׁהָיָה כָּתוּב בּוֹ שֵׁשׁ מֵאוֹת וְזוּז אֶחָד, וַהֲרֵי הַדָּבָר סְפֵק אִם שֵׁשׁ מֵאוֹת זוּז וְזוּז, אוֹ שֵׁשׁ מֵאוֹת אַסְתֵּירָא וְזוּז; וְאָמְרוּ חֲכָמִים, יִטֹּל שֵׁשׁ מֵאוֹת אַסְתֵּירָא וְזוּז, שֶׁיָּד בַּעַל הַשְּׁטָר עַל הַתַּחְתּוֹנָה.  אִם כֵּן לָמָּה לֹא נֹאמַר שֵׁשׁ מֵאוֹת פְּרוּטָה וְזוּז--לְפִי שֶׁהַפְּרוּטוֹת כּוֹלֵל אוֹתָן הַסּוֹפֵר זוּזִין, וְאַחַר כָּךְ כּוֹתְבִין.  וְכֵן כָּל כַּיּוֹצֶא בְּזֶה בְּכָל זְמָן וּבְכָל מָקוֹם לְפִי דַּרְכָּם הַיָּדוּעַ, עַל פִּיו עוֹשִׂין.</P>

<P><B>כז,כה</B>  [טז] שְׁטָר שֶׁכָּתוּב בּוֹ אַסְתֵּירָא מֵאָה מְעִי, אוֹ שֶׁכָּתוּב בּוֹ מֵאָה מְעִי אַסְתֵּירָא--הַלַּךְ אַחַר פָּחוּת שֶׁבַּלְּשׁוֹנוֹת, וְאֵינוּ נוֹטֵל אֵלָא מֵאָה אַסְתֵּירוֹת:  שֶׁיָּד בַּעַל הַשְּׁטָר לְעוֹלָם עַל הַתַּחְתּוֹנָה, מִפְּנֵי שְׁהוּא הַמּוֹצִיא מֵחֲבֵרוֹ; וְאֵינוּ מוֹצִיא, אֵלָא בְּדָבָר שְׁאֵין בּוֹ סָפֵק.</P>

<P><B>כז,כו</B>  לְפִיכָּךְ כָּל שְׁטָר שֶׁיֵּשׁ בּוֹ מַשְׁמַע שְׁתֵּי לְשׁוֹנוֹת, שֶׁמֶּא כָּךְ אוֹ שֶׁמֶּא כָּךְ--אֵינוּ נוֹטֵל אֵלָא הַפָּחוּת שֶׁבִּשְׁתֵּיהֶן; וְאִם תָּפַס בָּעֶלְיוֹנָה--אֵין מוֹצִיאִין מִיָּדוֹ, אֵלָא בִּרְאָיָה בְּרוּרָה.</P>

<P><B>כז,כז</B>  [יז] כָּתוּב בּוֹ מַטְבֵּעַ זָהָב, אֵין פָּחוּת מִדֵּינָר זָהָב.  זָהָב דֵּינָרִין אוֹ דֵּינָרִין זָהָב, אֵין פָּחוּת מִשְּׁנֵי דֵּינָרִין שֶׁלְּזָהָב.  זָהָב בְּדֵינָרִין, אֵין פָּחוּת מִשּׁוֹוֶה שְׁנֵי דֵּינָרִין שֶׁלְּכֶסֶף מִן הַזָּהָב.  וְכֵן כָּל כַּיּוֹצֶא בְּזֶה.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר משפטים - הלכות טוען ונטען</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת טוֹעֵן וְנִטְעָן</H1>

<P>מִצְוַת עֲשֵׂה אַחַת הִיא, וְהִיא דִּין טוֹעֵן וּמוֹדֶה אוֹ כּוֹפֵר.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת טוֹעֵן וְנִטְעָן פֵּרֶק א</H2>

<P><B>א,א</B>  הַטּוֹעֵן אֶת חֲבֵרוֹ בְּמִטַּלְטְלִין, וְהוֹדָה לוֹ בְּמִקְצָתָן--הֲרֵי זֶה מְשַׁלֵּם מַה שֶׁהוֹדָה בּוֹ, וְנִשְׁבָּע עַל הַשְּׁאָר מִן הַתּוֹרָה:  שֶׁנֶּאֱמָר "אֲשֶׁר יֹאמַר כִּי-הוּא זֶה" (שמות כב,ח).</P>

<P><B>א,ב</B>  וְכֵן אִם כָּפַר בַּכֹּל וְאָמַר לֹא הָיוּ דְּבָרִים מֵעוֹלָם, וְעֵד אֶחָד מֵעִיד שֶׁהָיוּ--הֲרֵי זֶה נִשְׁבָּע מִן הַתּוֹרָה.  מִפִּי הַשְּׁמוּעָה לָמְדוּ שֶׁכָּל מָקוֹם שֶׁשְּׁנַיִם מְחַיְּבִין אוֹתוֹ מָמוֹן, אֶחָד מְחַיְּבוֹ שְׁבוּעָה; וְכֵן לָמְדוּ מִפִּי הַשְּׁמוּעָה שֶׁעֵד אֶחָד "לְכָל-עָון וּלְכָל-חַטָּאת" (דברים יט,טו) אֵינוּ קָם, אֲבָל קָם הוּא לִשְׁבוּעָה.</P>

<P><B>א,ג</B>  [ב] אֵין לָךְ מְחֻיָּב שְׁבוּעָה מִן הַתּוֹרָה חוּץ מִשְּׁלוֹשָׁה--מִי שֶׁהוֹדָה בְּמִקְצַת הַמִּטַּלְטְלִין, וּמִי שֶׁחִיְּבוֹ עֵד אֶחָד, וְהַשּׁוֹמֵר:  שֶׁהֲרֵי נֶאֱמָר בַּשּׁוֹמֵר, "שְׁבֻעַת ה', תִּהְיֶה בֵּין שְׁנֵיהֶם" (שמות כב,י); וּכְבָר בֵּאַרְנוּ שְׁבוּעַת הַשּׁוֹמְרִין בְּהִלְכּוֹת שְׂכִירוּת.  וְכָל אֶחָד מִשְּׁלָשְׁתָּן נִשְׁבָּע, וְנִפְטָר מִלְּשַׁלַּם.</P>

<P><B>א,ד</B>  אֲבָל כָּל הַנִּשְׁבָּעִין וְנוֹטְלִין, כְּגוֹן שָׂכִיר וְנֶחְבָּל וְנִגְזָל וּפוֹגֵם שְׁטָרוֹ וְכַיּוֹצֶא בּוֹ, וְכֵן כָּל הַנִּשְׁבָּעִין בִּטְעָנַת סָפֵק, כְּגוֹן הַשֻּׁתָּפִין וְהָאֲרִיסִין--כֻּלָּן נִשְׁבָּעִין בְּתַקָּנַת חֲכָמִים.  וְכָל אֵלּוּ הַשְּׁבוּעוֹת--אַף עַל פִּי שְׁהֶן מִדִּבְרֵי סוֹפְרִים--הֲרֵי הֶן כְּעֵין שֶׁלַּתּוֹרָה, בִּנְקִיטַת חֵפֶץ.</P>

<P><B>א,ה</B>  [ג] הַטּוֹעֵן מִטַּלְטְלִין עַל חֲבֵרוֹ, וְכָפַר בַּכֹּל וְאָמַר לֹא הָיוּ דְּבָרִים מֵעוֹלָם, אוֹ שֶׁהוֹדָה בְּמִקְצַת וּנְתָנוֹ מִיָּד, וְאָמַר אֵין לָךְ בְּיָדִי אֵלָא זֶה וְהֵא לָךְ, אוֹ שֶׁאָמַר אֱמֶת שֶׁהָיָה לָךְ אֶצְלִי, אֲבָל מָחַלְתָּ לִי אוֹ נָתַתָּ לִי אוֹ מָכַרְתָּ לִי אוֹ הִחְזַרְתִּי לָךְ, אוֹ שֶׁטְּעָנוֹ חִטִּים, וְהוֹדָה לוֹ בִּשְׂעוֹרִים--בְּכָל אֵלּוּ פָּטוּר מִשְּׁבוּעַת הַתּוֹרָה.  אֲבָל חַכְמֵי תַּלְמוּד תִּקְּנוּ שֶׁיִּשָּׁבַע הַנִּתְבָּע בְּכָל אֵלּוּ שְׁבוּעַת הֶסֵּת, וְיִפָּטֵר; וְאֵינָהּ כְּעֵין שֶׁלַּתּוֹרָה, לְפִי שְׁאֵין בָּהּ נְקִיטַת חֵפֶץ.  וּכְבָר בֵּאַרְנוּ דֶּרֶךְ הַשְּׁבוּעָה שֶׁלַּתּוֹרָה וְדֶרֶךְ שְׁבוּעַת הֶסֵּת, בְּהִלְכּוֹת שְׁבוּעוֹת.</P>

<P><B>א,ו</B>  [ד] כָּל מִי שֶׁנִּתְחַיַּב שְׁבוּעָה מִן הַתּוֹרָה, הֲרֵי זֶה נִשְׁבָּע וְנִפְטָר.  וְאִם לֹא רָצָה לְהִשָּׁבַע--יוֹרְדִין לִנְכָסָיו, וְגוֹבִין מֵהֶם כָּל מַה שֶׁטָּעַן חֲבֵרוֹ עָלָיו:  שֶׁהֲרֵי הַתּוֹבֵעַ אוֹמֵר לוֹ, אֵינִי זָז מִדִּין תּוֹרָה--אוֹ הִשָּׁבַע, אוֹ תֶּן לִי.  וְיֵשׁ לוֹ לְהַחְרִים עַל מִי שֶׁטּוֹעֵן עָלַי דָּבָר שְׁאֵינוּ כֵּן, וְנוֹתֵן.</P>

<P><B>א,ז</B>  אֲבָל מִי שֶׁנִּתְחַיַּב שְׁבוּעָה מִדִּבְרֵיהֶן--אִם הָיָה מִן הַנִּשְׁבָּעִין וְנוֹטְלִין, אֵינוּ יָכוֹל לַהְפֹּךְ הַשְּׁבוּעָה:  שֶׁהֲרֵי הַנִּתְבָּע אוֹמֵר לוֹ, הִשָּׁבַע וְטֹל, כְּמוֹ שֶׁתִּקְּנוּ לָךְ חֲכָמִים.  וְאִם לֹא רָצָה לְהִשָּׁבַע, יֵלֵךְ לוֹ.  וְהוֹרוּ רִבּוֹתַי שְׁאִם אָמַר הַתּוֹבֵעַ אֵינִי רוֹצֶה בְּתַקָּנָה זוֹ שֶׁתִּקְּנוּ לִי חֲכָמִים, אֵלָא הֲרֵינִי כִּשְׁאָר כָּל הַתּוֹבְעִים--הֲרֵי זֶה מַשְׁבִּיעַ אֶת הַנִּתְבָּע הֶסֵּת.  וְאִם רָצָה לְהָפְכָהּ עַל הַתּוֹבֵעַ--מְחַיְּבִין אֶת הַתּוֹבֵעַ לְהִשָּׁבַע הֶסֵּת וְיִטֹּל, אוֹ יֵלֵךְ לוֹ.</P>

<P><B>א,ח</B>  [ה] הָיָה הַמְּחֻיָּב שְׁבוּעָה מִדִּבְרֵיהֶם מִן הַנִּשְׁבָּעִין וְנִפְטָרִין, כְּגוֹן הַנִּשְׁבָּעִין עַל טְעָנַת סָפֵק, אוֹ מִן הַנִּשְׁבָּעִין הֶסֵּת, וְלֹא רָצָה לְהִשָּׁבַע--מְשַׁמְּתִין אוֹתוֹ שְׁלוֹשִׁים יוֹם.  אִם לֹא בָא, וְלֹא תָבַע נִדּוּיוֹ--מַלְקִין אוֹתוֹ מַכַּת מַרְדּוּת, כְּכָל מִי שֶׁחָלָה עָלָיו שַׁמְתָּא שְׁלוֹשִׁים יוֹם, שֶׁמַּכִּין אוֹתוֹ, וְאַחַר כָּךְ מַתִּירִין לְזֶה נִדּוּיוֹ.  וְאֵין יוֹרְדִין לִנְכָסָיו, לְפִי שְׁאֵינוּ מְחֻיָּב שְׁבוּעָה מִן הַתּוֹרָה.</P>

<P><B>א,ט</B>  [ו] כָּל הַמְּחֻיָּב שְׁבוּעַת הֶסֵּת--אִם רָצָה לַהְפֹּךְ הַשְּׁבוּעָה עַל הַתּוֹבֵעַ, הֲרֵי הַתּוֹבֵעַ נִשְׁבָּע הֶסֵּת וְנוֹטֵל מֵחֲבֵרוֹ; וְאֵין לָךְ מִי שֶׁנִּשְׁבָּע הֶסֵּת וְנוֹטֵל מֵחֲבֵרוֹ, אֵלָא זֶה שֶׁנֶּהְפְּכָה עָלָיו שְׁבוּעַת הֶסֵּת.  וְאֵין לָךְ שְׁבוּעָה שֶׁתֵּהָפֵךְ, אֵלָא שְׁבוּעַת הֶסֵּת בִּלְבָד; אֲבָל שְׁבוּעָה שֶׁלַּתּוֹרָה, אוֹ שֶׁלְּדִבְרֵיהֶם שְׁהִיא כְּעֵין שֶׁלַּתּוֹרָה--אֵין הוֹפְכִין שְׁבוּעָתָן.</P>

<P><B>א,י</B>  [ז] אֵין מַשְׁבִּיעִין שְׁבוּעַת הֶסֵּת, אֵלָא עַל טְעָנַת וַדַּאי; אֲבָל עַל הַסָּפֵק, פָּטוּר.  כֵּיצַד:  כִּמְדֻמֶּה לִי שֶׁיֵּשׁ לִי אֶצְלָךְ מָנֶה, אוֹ שֶׁאָמַר מָנֶה שֶׁהִלְוִיתִיךָ כִּמְדֻמֶּה לִי שֶׁלֹּא פְרַעְתַּנִי, אָמַר לִי אַבָּא שֶׁיֵּשׁ לוֹ אֶצְלָךְ מָנֶה, אוֹ צִוָּה לִי בִּפְנֵי עֵדִים שֶׁיֵּשׁ לוֹ אֶצְלָךְ מָנֶה, דָּבָר פְּלוֹנִי נִגְנַב מִבֵּיתִי וְלֹא הָיָה שָׁם אֵלָא אַתָּה, קָרוֹב בְּעֵינַי שֶׁאַתָּה גְּנַבְתּוֹ, חִשַּׁבְתִּי מָעוֹתַי וּמָצָאתִי חָסֵר, שֶׁמֶּא אַתָּה הִטְעֵיתַנִי בַּחֶשְׁבּוֹן, וְהַנִּתְבָּע אוֹמֵר אֵין לָךְ בְּיָדִי כְּלוּם--הֲרֵי זֶה פָּטוּר, אַף מִשְּׁבוּעַת הֶסֵּת.  וְכֵן כָּל כַּיּוֹצֶא בְּזֶה.</P>

<P><B>א,יא</B>  [ח] מָנֶה יֵשׁ לִי בְּיָדָךְ בַּוַּדַּאי, וְהַנִּתְבָּע אוֹמֵר אֵינִי יוֹדֵעַ, שֶׁמֶּא יֵשׁ לָךְ שֶׁמֶּא אֵין לָךְ--הֲרֵי הַנִּתְבָּע נִשְׁבָּע הֶסֵּת שְׁאֵינוּ יוֹדֵעַ, וְנִפְטָר:  לְפִי שֶׁלֹּא חִיַּב עַצְמוֹ בַּוַּדַּאי.  וְכֵן כָּל כַּיּוֹצֶא בְּזֶה.</P>

<P><B>א,יב</B>  כּוֹר חִטִּים יֵשׁ לִי בְּיָדָךְ בַּוַּדַּאי, וְהַנִּתְבָּע אוֹמֵר אֵינִי יוֹדֵעַ אִם חִטִּים הוּא אוֹ שְׂעוֹרִים--הֲרֵי זֶה נִשְׁבָּע הֶסֵּת שְׁאֵינוּ יוֹדֵעַ, וּמְשַׁלֵּם שְׂעוֹרִין.  וְכֵן כָּל כַּיּוֹצֶא בְּזֶה.</P>

<P><B>א,יג</B>  [ט] מָנֶה יֵשׁ לִי בְּיָדָךְ בַּוַּדַּאי, וְהַנִּתְבָּע אוֹמֵר כֵּן הָיָה לָךְ בְּיָדִי, אֲבָל אֵינִי יוֹדֵעַ אִם הִחְזַרְתִּי לָךְ אוֹ עֲדַיִן לֹא הִחְזַרְתִּי לָךְ--חַיָּב לְשַׁלַּם.  וְלֹא יִשָּׁבַע הַתּוֹבֵעַ כְּלָל, אַפִלּוּ שְׁבוּעַת הֶסֵּת:  מִפְּנֵי שְׁהוּא יוֹדֵעַ בַּוַּדַּאי שְׁהוּא חַיָּב; וַהֲרֵי זֶה טוֹעֵן אוֹתוֹ טְעָנַת וַדַּאי, וְנִסְתַּפַּק לוֹ אִם נִפְטַר אוֹ לֹא נִפְטַר.  וְכֵן כָּל כַּיּוֹצֶא בְּזֶה.</P>

<P><B>א,יד</B>  אֲבָל אִם אֵין לוֹ תּוֹבֵעַ אֵלָא הוֹדָה מֵעַצְמוֹ וְאָמַר, גְּזַלְתִּיךָ אוֹ הִלְוִיתַנִי מָנֶה, אָבִיךָ הִפְקִיד אֶצְלִי מָנֶה, וְאֵינִי יוֹדֵעַ אִם הִחְזַרְתִּי אוֹ לֹא הִחְזַרְתִּי--אֵינוּ חַיָּב לְשַׁלַּם; וְאִם בָּא לָצֵאת יְדֵי שָׁמַיִם, חַיָּב לְשַׁלַּם.</P>

<P><B>א,טו</B>  [י] מָנֶה לִי בְּיָדָךְ, אֵין לָךְ בְּיָדִי כְּלוּם, הִשָּׁבַע הֶסֵּת וְלֵךְ, הִשָּׁבַע אַתָּה הֶסֵּת וְטֹל, וְאָמַר הַתּוֹבֵעַ אֵינִי רוֹצֶה לְהִשָּׁבַע--הֲרֵי הַנִּתְבָּע אוֹמֵר לוֹ אוֹ הִשָּׁבַע וְטֹל, אוֹ תֵּלֵךְ בְּלֹא כְּלוּם; וְאֵין שָׁם הִפּוּךְ אַחֵר.  וְיֵשׁ לוֹ לְהַחְרִים סְתָם עַל מִי שְׁהוּא חַיָּב לִי, וְלֹא יִתֵּן לִי.</P>

<P><B>א,טז</B>  [יא] הוֹרוּ רִבּוֹתַי שֶׁכָּל מִי שֶׁנִּתְחַיַּב שְׁבוּעָה--בֵּין שֶׁלַּתּוֹרָה, בֵּין שֶׁלְּדִבְרֵיהֶם, אַפִלּוּ הֶסֵּת--יֵשׁ לוֹ לְהַחְרִים סְתָם, קֹדֶם שֶׁיִּשָּׁבַע, עַל כָּל מִי שֶׁיִּטְעֹן עָלַי דָּבָר שְׁאֵינִי חַיָּב בּוֹ, כְּדֵי שֶׁיַּשְׁבִּיעַ אוֹתִי בְּחִנָּם; וְיַעֲנֶה הַמַּשְׁבִּיעוֹ אָמֵן, וְאַחַר כָּךְ יִשָּׁבַע זֶה.  וְתַקָּנָה טוֹבָה הִיא זוֹ, לְבַעֲלֵי דִּינִין, כְּדֵי שֶׁיִּמָּנְעוּ מִטְּעָנוֹת הַשֶּׁקֶר, וְלֹא יִגְרְמוּ לְהוֹצִיא שָׁם שָׁמַיִם לְבַטָּלָה וְלֹא יִשְּׂאוּ שֵׁמַע שָׁוְא.</P>

<P><B>א,יז</B>  [יב] כָּל מִי שֶׁנִּתְחַיַּב שְׁבוּעָה--בֵּין שֶׁלַּתּוֹרָה, בֵּין שֶׁלְּדִבְרֵיהֶם--מְגַלְגֵּל עָלָיו הַמַּשְׁבִּיעוֹ כָּל מַה שֶׁיִּרְצֶה מִדְּבָרִים שְׁאִם יוֹדֶה בָּהֶן, יִתְחַיַּב מָמוֹן.  וְעַד הֵיכָן כּוֹחַ הַגִּלְגּוּל--עַד שֶׁיֹּאמַר לוֹ וּבִכְלַל שְׁבוּעָה זוֹ שֶׁלֹּא נִמְכַּרְתָּ לִי בְּעֶבֶד עִבְרִי, וַעֲדַיִן עַבְדִּי אַתָּה.  וּכְבָר בֵּאַרְנוּ, שְׁאֵין מְגַלְגְּלִין עַל הַשָּׂכִיר.</P>

<P><B>א,יח</B>  [יג] מִי שֶׁנִּתְחַיַּב שְׁבוּעָה, אַפִלּוּ הֶסֵּת, וְהִתְחִיל הַתּוֹבֵעַ לְגַלְגַּל עָלָיו דְּבָרִים אֲחֵרִים, שֶׁלֹּא טָעַן אוֹתָם תְּחִלָּה--רָאָה זֶה הַנִּתְבָּע כָּךְ, וְאָמַר אֵינִי רוֹצֶה לְהִשָּׁבַע, אֵלָא הֲרֵינִי מְשַׁלֵּם הַטְּעָנָה הָרִאשׁוֹנָה, שֶׁנִּתְחַיַּבְתִּי עַל כְּפִירָתָהּ שְׁבוּעָה--אֵין שׁוֹמְעִין לוֹ; אֵלָא אוֹמְרִים לַנִּתְבָּע אוֹ תֶּן לוֹ כָּל מַה שֶׁגִּלְגַּל עָלֶיךָ מִטְּעָנוֹת הַוַּדָּיוֹת, אוֹ הִשָּׁבַע וְהִפָּטֵר.</P>

<P><B>א,יט</B>  [יד] הַטּוֹעֵן אֶת חֲבֵרוֹ טְעָנוֹת הַרְבֵּה--אֵין מַשְׁבִּיעִין אוֹתוֹ עַל כָּל טְעָנָה וּטְעָנָה, אֵלָא שְׁבוּעָה אַחַת עַל הַכֹּל.  נִתְחַיַּב שְׁתֵּי שְׁבוּעוֹת עַל שְׁתֵּי טְעָנוֹת, קַלָּה וַחֲמוּרָה--מַשְׁבִּיעִין אוֹתוֹ הַחֲמוּרָה, וּמְגַלְגְּלִין בָּהּ עָלָיו שְׁאָר הַדְּבָרִים.</P>

<P><B>א,כ</B>  [טו] כָּל הַטּוֹעֵן עַל חֲבֵרוֹ טְעָנָה שְׁאִם הוֹדָה בָּהּ, אֵינוּ חַיָּב לְשַׁלַּם מָמוֹן--אַף עַל פִּי שֶׁכָּפַר--אֵין מְחַיְּבִין אוֹתוֹ לֹא שְׁבוּעַת הֶסֵּת, וְלֹא חֵרֶם סְתָם.  כֵּיצַד:  אָמַרְתָּ שֶׁתִּתֵּן לִי מָנֶה, לֹא הָיוּ דְּבָרִים מֵעוֹלָם--אֵין מַשְׁבִּיעִין אוֹתוֹ הֶסֵּת, וְלֹא חֵרֶם סְתָם, שֶׁאִלּוּ הוֹדָה בְּדָבָר זֶה, אֵינוּ חַיָּב כְּלוּם.  אַתָּה קִלַּלְתָּ אוֹתִי, אַתָּה הוֹצֵאתָ עָלַי שֵׁם רָע, לֹא הָיוּ דְּבָרִים מֵעוֹלָם--אֵין מַחְרִימִין עַל זֶה.  וְכֵן כָּל כַּיּוֹצֶא בִּדְבָרִים אֵלּוּ.</P>

<P><B>א,כא</B>  [טז] אַתָּה חָבַלְתָּ בִּי, לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע הֶסֵּת:  שֶׁאַף עַל פִּי שְׁאֵינוּ מְשַׁלֵּם קְנָס עַל פִּי עַצְמוֹ, מְשַׁלֵּם שֶׁבֶת וְרִפּוּי וּבֹשֶׁת.  אַתָּה בִּיַּשְׁתַּנִי, לֹא הָיוּ דְּבָרִים מֵעוֹלָם--אִם הָיוּ בִּמְקוֹם שֶׁגּוֹבִין בּוֹ קְנָסוֹת, הֲרֵי זֶה נִשְׁבָּע הֶסֵּת:  שֶׁאִלּוּ הוֹדָה, הָיָה מְשַׁלֵּם הַבֹּשֶׁת.</P>

<P><B>א,כב</B>  [יז] בַּמֶּה דְּבָרִים אֲמוּרִים שֶׁהַמּוֹדֶה בַּקְּנָס פָּטוּר, בְּשֶׁהוֹדָה בְּדָבָר שֶׁחַיָּב עָלָיו קְנָס, כְּגוֹן שֶׁאָמַר חָבַלְתִּי בְּזֶה.  אֲבָל אִם הוֹדָה שֶׁחָבַלְתִּי בְּזֶה, וְהֵבִיא עָלַי עֵדִים בְּבֵית דִּין, וְחִיְּבוּנִי לִתֵּן לוֹ כָּךְ וְכָּךְ בִּנְזָקִין--הֲרֵי זֶה חַיָּב לְשַׁלַּם; לְפִיכָּךְ אִם טָעַן הַטּוֹעֵן שֶׁבֵּית דִּין חִיְּבוּ אוֹתָךְ לְשַׁלַּם לִי מֵאָה דֵּינָרִין מִשּׁוֹם שֶׁחָבַלְתָּ בִּי, וְהוּא אוֹמֵר לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע הֶסֵּת.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ב</H2>

<P><B>ב,א</B>  כָּל חָשׁוּד עַל הַשְּׁבוּעָה--אֵין מַשְׁבִּיעִין אוֹתוֹ לֹא שְׁבוּעַת הַתּוֹרָה, וְלֹא שְׁבוּעָה מִדִּבְרֵיהֶם, וְלֹא שְׁבוּעַת הֶסֵּת.  וְאַפִלּוּ רָצָה הַתּוֹבֵעַ, אֵין שׁוֹמְעִין לוֹ.</P>

<P><B>ב,ב</B>  אֶחָד הַנִּשְׁבָּע לַשֶּׁקֶר שְׁבוּעַת בִּטּוּי, אוֹ שְׁבוּעַת הָעֵדוּת, אוֹ שְׁבוּעַת הַפִּקָּדוֹן, אוֹ שְׁבוּעַת שָׁוְא--הֲרֵי הוּא חָשׁוּד עַל הַשְּׁבוּעָה.  וְכֵן כָּל הַפָּסוּל לְעֵדוּת מִשּׁוֹם עֲבֵרָה--בֵּין פַּסְלָנוּת שֶׁלַּתּוֹרָה, כְּגוֹן בַּעֲלֵי רִבִּית וְאוֹכְלֵי נְבֵלוֹת וְגַזְלָנִין, בֵּין פַּסְלָנוּת שֶׁלְּדִבְרֵיהֶם, כְּגוֹן מְשַׂחֵק בַּקֻּבְיָה וּמַפְרִיחֵי יוֹנִים--הֲרֵי הוּא חָשׁוּד עַל הַשְּׁבוּעָה, וְאֵין מַשְׁבִּיעִין אוֹתוֹ.</P>

<P><B>ב,ג</B>  אֵין אָדָם נַעֲשֶׂה חָשׁוּד, עַד שֶׁיָּבוֹאוּ עָלָיו עֵדִים שְׁהוּא עָבַר עֲבֵרָה שֶׁנִּפְסַל בָּהּ.  אֲבָל הַמּוֹדֶה מִפִּי עַצְמוֹ שְׁהוּא חָשׁוּד, וְשֶׁעָבַר עֲבֵרָה שֶׁנִּפְסַל בָּהּ--אַף עַל פִּי שֶׁחוֹשְׁשִׁין לוֹ, וְאֵין רָאוּי לַעֲשׂוֹתוֹ עֵד לְכַתְּחִלָּה--אִם נִתְחַיַּב שְׁבוּעָה, מַשְׁבִּיעִין אוֹתוֹ:  שֶׁהֲרֵי אָנוּ אוֹמְרִים לוֹ אִם אֱמֶת אַתָּה אוֹמֵר הִשָּׁבַע, וְלֹא מִפְּנֵי שֶׁעָבַרְתָּ עֲבֵרָה אָסוּר לָךְ לְהִשָּׁבַע בֶּאֱמֶת, וְאִם שֶׁקֶר אַתָּה אוֹמֵר, הוֹדֵה לְבַעַל דִּינָךְ.  אֲבָל הַנֶּחְשָׁד בְּעֵדִים--אֵין אָנוּ מַאֲמִינִים אוֹתוֹ, שֶׁיִּשָּׁבַע.</P>

<P><B>ב,ד</B>  תַּקָּנַת חֲכָמִים הִיא, שֶׁכָּל הַמְּחֻיָּב שְׁבוּעָה מִן הַתּוֹרָה עַל טְעָנַת וַדַּאי--אִם הָיָה חָשׁוּד, הֲרֵי הַתּוֹבֵעַ נִשְׁבָּע מִדִּבְרֵיהֶם וְנוֹטֵל מַה שֶׁטָּעַן.  הָיוּ שְׁנֵיהֶם חֲשׁוּדִין--חָזְרָה שְׁבוּעָה לַמְּחֻיָּב לָהּ, שְׁהוּא הַנִּתְבָּע; וּמִתּוֹךְ שְׁאֵינוּ יָכוֹל לִשָּׁבַע, מְשַׁלֵּם.</P>

<P><B>ב,ה</B>  הָיָה הֶחָשׁוּד שׁוֹמֵר, וְטָעַן שֶׁאָבַד הַפִּקָּדוֹן אוֹ נִגְנַב--אֵין שֶׁכְּנֶגְדוֹ יָכוֹל לְהִשָּׁבַע וְלִטֹּל, שֶׁהֲרֵי אֵינוּ טוֹעֲנוֹ וַדַּאי שֶׁאֲכָלוֹ.  לְפִיכָּךְ אִם טָעַן בַּעַל הַפִּקָּדוֹן וְאָמַר, בְּפָנַי שָׁלַח יָד בְּפִקְדוֹנִי, אוֹ פָּשַׁע בּוֹ--הֲרֵי הַתּוֹבֵעַ נִשְׁבָּע בְּתַקָּנַת חֲכָמִים, וְנוֹטֵל.</P>

<P><B>ב,ו</B>  [ה] נִתְחַיַּב הֶחָשׁוּד שְׁבוּעָה מִדִּבְרֵיהֶם--אִם הָיָה מִן הַנִּשְׁבָּעִין וְנוֹטְלִין, אֵינוּ יָכוֹל לְהִשָּׁבַע וְלִטֹּל; אֵלָא הַנִּתְבָּע שֶׁכְּנֶגְדוֹ יִשָּׁבַע הֶסֵּת, וְיִפָּטֵר.  וְכֵן פּוֹגֵם שְׁטָרוֹ וְכָל כַּיּוֹצֶא בּוֹ שֶׁהָיָה חָשׁוּד, אוֹ שֶׁטָּעַן הַלּוֹוֶה שֶׁפְּרָעוֹ, וְאָמַר יִשָּׁבַע לִי--הֲרֵי הַנִּתְבָּע נִשְׁבָּע הֶסֵּת, וְיִפָּטֵר אַף מִן הַשְּׁטָר.</P>

<P><B>ב,ז</B>  [ו] הָיָה הֶחָשׁוּד מִן הַנִּשְׁבָּעִין בִּטְעָנַת סָפֵק--אֵינוּ נִשְׁבָּע, לְפִי שְׁהוּא חָשׁוּד; וְאֵין שֶׁכְּנֶגְדוֹ נִשְׁבָּע, לְפִי שֶׁלֹּא נִתְחַיַּב זֶה שְׁבוּעָה מִן הַתּוֹרָה, וּלְפִי שְׁאֵין הַתּוֹבֵעַ טוֹעֲנוֹ טְעָנַת וַדַּאי, כְּדֵי שֶׁיִּשָּׁבַע עַל טְעָנָתוֹ.</P>

<P><B>ב,ח</B>  [ז] נִתְחַיַּב הֶחָשׁוּד שְׁבוּעַת הֶסֵּת, אֵין שֶׁכְּנֶגְדוֹ נִשְׁבָּע וְנוֹטֵל:  שֶׁשְּׁבוּעַת הֶסֵּת עַצְמָהּ, תַּקָּנָה הִיא; וְלֹא עָשׂוּ לָהּ תַּקָּנָה אַחֶרֶת שֶׁיִּשָּׁבַע הַתּוֹבֵעַ, אֵלָא הֲרֵי הַנִּתְבָּע נִפְטָר בְּלֹא שְׁבוּעָה.</P>

<P><B>ב,ט</B>  [ח] מִי שֶׁנִּתְחַיַּב שְׁבוּעַת הֶסֵּת, וְהָיָה הַתּוֹבֵעַ חָשׁוּד--אֵין הַנִּתְבָּע יָכוֹל לַהְפֹּךְ עָלָיו הַשְּׁבוּעָה, שֶׁהֲרֵי אֵין זֶה יָכוֹל לְהִשָּׁבַע, אֵלָא יְשַׁלַּם, אוֹ יִשָּׁבַע הֶסֵּת.  אֵין שׁוֹמְעִין לְזֶה לִתְלוֹת בְּדָבָר שְׁאֵי אִפְשָׁר; וַהֲרֵי זֶה כְּמִי שֶׁהָפַךְ שְׁבוּעָתוֹ עַל הַקָּטָן, שְׁאֵין שׁוֹמְעִין לוֹ, אֵלָא אוֹ יִשָּׁבַע הֶסֵּת, אוֹ יְשַׁלַּם.</P>

<P><B>ב,י</B>  [ט] מִי שֶׁנִּתְחַיַּב שְׁבוּעָה, בֵּין מִן הַתּוֹרָה בֵּין מִדִּבְרֵיהֶם, וְנִשְׁבַּע וְנָטַל אוֹ נִשְׁבַּע וְנִפְטַר, וְאַחַר כָּךְ בָּאוּ עָלָיו עֵדִים שְׁהוּא חָשׁוּד--אֵין שְׁבוּעָתוֹ שֶׁנִּשְׁבַּע כְּלוּם; וְיֵשׁ לְבַעַל דִּינוֹ לְהוֹצִיא מִיָּדוֹ מַה שֶׁנָּטַל, אוֹ יִשָּׁבַע זֶה שֶׁכְּנֶגְדוֹ וְיִטֹּל מִמֶּנּוּ.</P>

<P><B>ב,יא</B>  [י] לְעוֹלָם כְּזֶה דָּנִין לֶחָשׁוּד, עַד שֶׁיִּלְקֶה בְּבֵית דִּין אִם הָיוּ עָלָיו עֵדִים, שֶׁלָּקָה עַל יָדָם וְיַעֲשֶׂה תְּשׁוּבָה, וְיַחְזֹר לְכַשְׁרוּתוֹ בֵּין לְעֵדוּת בֵּין לִשְׁבוּעָה.</P>

<P><B>ב,יב</B>  [יא] מִי שֶׁטָּעַן עַל חֲבֵרוֹ וְכָפַר בּוֹ וְנִשְׁבָּע, בֵּין שְׁבוּעַת הַתּוֹרָה בֵּין שְׁבוּעַת הֶסֵּת, וְאַחַר כָּךְ בָּאוּ עֵדִים, וְהֵעִידוּ עָלָיו שֶׁעַל שֶׁקֶר נִשְׁבַּע--הֲרֵי זֶה מְשַׁלֵּם, וְהֻחְזַק חָשׁוּד עַל הַשְּׁבוּעָה.  וּכְבָר בֵּאַרְנוּ בִּשְׁבוּעוֹת, שֶׁכָּל הַנִּשְׁבָּע עַל מְמוֹן חֲבֵרוֹ וְעָשָׂה תְּשׁוּבָה--חַיָּב לְהוֹסִיף חֹמֶשׁ.</P>

<P><B>ב,יג</B>  [יב] טְעָנוֹ שֶׁיֵּשׁ לוֹ אֶצְלוֹ חוֹב בְּעֵדִים וְקִנְיָן, וְאָמַר כֵּן הָיָה וּפְרַעְתִּיךָ, אוֹ שֶׁאָמַר אֵינִי חַיָּב לָךְ כְּלוּם, וְנִשְׁבַּע הֶסֵּת, וְאַחַר כָּךְ בָּאוּ עֵדֵי הַקִּנְיָן, אוֹ הוֹצִיא שְׁטָר וְנִתְקַיַּם--הֲרֵי זֶה מְשַׁלֵּם, וְאֵינוּ חָשׁוּד:  שֶׁהֲרֵי לֹא הֵעִידוּ שֶׁלֹּא פְרָעוֹ, וְלֹא אָמַר הַנִּתְבָּע לֹא הָיוּ דְּבָרִים מֵעוֹלָם.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ג</H2>

<P><B>ג,א</B>  אֵין מוֹדֶה בְּמִקְצָת חַיָּב שְׁבוּעָה מִן הַתּוֹרָה, עַד שֶׁיּוֹדֶה בִּפְרוּטָה אוֹ יָתֵר, וְיִכְפֹּר בִּשְׁתֵּי מָעִין כֶּסֶף אוֹ יָתֵר.  וְכַמָּה הִיא פְּרוּטָה, מִשְׁקַל חֲצִי שְׂעוֹרָה שֶׁלְּכֶסֶף נָקִי.  וְכַמָּה הֶן שְׁתֵּי מָעִין, מִשְׁקַל שְׁתַּיִם וּשְׁלוֹשִׁים שְׂעוֹרוֹת כֶּסֶף מְזֻקָּק.</P>

<P><B>ג,ב</B>  כָּל כֶּסֶף הָאָמוּר בַּתּוֹרָה--הוּא שֶׁקֶל הַקֹּדֶשׁ, וְהוּא עֶשְׂרִים מָעָה.  וְכָל כֶּסֶף שֶׁלְּדִבְרֵיהֶן--הוּא מִמַּטְבֵּעַ יְרוּשָׁלַיִם, שֶׁהָיָה הַסֶּלַע שֶׁלָּהֶן אֶחָד מִשְּׁמוֹנֶה בּוֹ כֶּסֶף וְהַשְּׁאָר נְחֹשֶׁת, כְּמוֹ שֶׁבֵּאַרְנוּ.</P>

<P><B>ג,ג</B>  אֲבָל הַמָּעָה--הִיא הָיְתָה כֶּסֶף נָקִי אַפִלּוּ בִּירוּשָׁלַיִם, וְהִיא הָיְתָה כֶּסֶף שֶׁלִּירוּשָׁלַיִם.  וּלְפִי שֶׁזֶּה שֶׁהִצְרִיכוּ לִהְיוֹת כְּפִירַת הַטְּעָנָה שְׁתֵּי כֶּסֶף, הוּא מִדִּבְרֵיהֶן:  עָשׂוּ אוֹתָהּ שְׁתֵּי כֶּסֶף שֶׁלִּירוּשָׁלַיִם, שְׁהֶן שְׁתֵּי מָעִין; וְלֹא עָשׂוּ אוֹתָהּ שְׁנֵי שְׁקָלִים בְּשֶׁקֶל הַקֹּדֶשׁ.</P>

<P><B>ג,ד</B>  זֶה הוּא הַדָּבָר הַנִּרְאֶה לִי, בְּשֵׁעוּר כְּפִירַת הַטְּעָנָה.  וְרִבּוֹתַי הוֹרוּ שֶׁכְּפִירַת הַטְּעָנָה, הוּא מִשְׁקַל תְּשַׁע עֶשְׂרֵה שְׂעוֹרוֹת וַחֲצִי שְׂעוֹרָה מִן הַכֶּסֶף.  וְיֵשׁ לִי כַּמָּה רְאָיוֹת לִסְתֹּר אוֹתָהּ הַדֶּרֶךְ שֶׁתָּפְסוּ עַד שֶׁיָּצָא לָהֶם זֶה הַחֶשְׁבּוֹן, וְיֵרָאֶה לִי שְׁהוּא טְעוּת.</P>

<P><B>ג,ה</B>  [ג] שְׁתֵּי מָעִין וּפְרוּטָה יֵשׁ לִי בְּיָדָךְ, אֵין לָךְ בְּיָדִי אֵלָא פְּרוּטָה--חַיָּב; אֵין לָךְ בְּיָדִי אֵלָא שְׁתֵּי פְּרוּטוֹת--פָּטוּר, מִפְּנֵי שֶׁכָּפַר בְּפָחוּת מִשְּׁתֵּי מָעִין.  מָנֶה לִי בְּיָדָךְ, אֵין לָךְ בְּיָדִי אֵלָא חֲצִי פְּרוּטָה--פָּטוּר:  שֶׁכָּל הַמּוֹדֶה בְּפָחוּת מִפְּרוּטָה, כְּאִלּוּ לֹא הוֹדָה בִּכְלוּם.</P>

<P><B>ג,ו</B>  [ד] מֵאָה תְּמָרִים יֵשׁ לִי בְּיָדָךְ, אֵין לָךְ בְּיָדִי אֵלָא תִּשְׁעִים--רוֹאִין:  אִם הָיוּ שׁוֹוִין שָׁם הָעֶשֶׂר שֶׁכָּפַר בָּהֶן שְׁתֵּי מָעִין, נִשְׁבָּע; וְאִם לָאו, פָּטוּר.  חֲמִשָּׁה וְשִׁשִּׁים אֱגוֹזִים יֵשׁ לִי בְּיָדָךְ, אֵין לָךְ בְּיָדִי אֵלָא אֱגוֹז אֶחָד--רוֹאִין:  אִם שׁוֹוֶה הָאֶחָד פְּרוּטָה, נִשְׁבָּע; וְאִם לָאו, פָּטוּר.  וְכֵן כָּל כַּיּוֹצֶא בְּזֶה.</P>

<P><B>ג,ז</B>  [ה] בַּמֶּה דְּבָרִים אֲמוּרִים, בַּכֶּסֶף אוֹ בְּמִינֵי סְחוֹרוֹת וּפֵרוֹת וְכַיּוֹצֶא בָּהֶן; אֲבָל הַכֵּלִים, אֵין מְשַׁעֲרִין אֶת דְּמֵיהֶן.  אַפִלּוּ הָיוּ עֶשֶׂר מְחָטִין בִּפְרוּטָה, וּטְעָנוֹ שְׁתֵּי מְחָטִין--הוֹדָה בְּאַחַת וְכָפַר בְּאַחַת, חַיָּב:  שֶׁנֶּאֱמָר "כֶּסֶף אוֹ-כֵלִים" (שמות כב,ו), כָּל הַכֵּלִים כַּכֶּסֶף.</P>

<P><B>ג,ח</B>  טְעָנוֹ כֶּסֶף וּכְלִי--הוֹדָה בַּכְּלִי, וְכָפַר בַּכֶּסֶף--אִם יֵשׁ בַּכְּפִירָה שְׁתֵּי מָעִין, חַיָּב; וְאִם לָאו, פָּטוּר.  הוֹדָה בַּכֶּסֶף, וְכָפַר בַּכְּלִי--אִם הוֹדָה בִּפְרוּטָה, חַיָּב.  וְכֵן כָּל כַּיּוֹצֶא בְּזֶה.</P>

<P><B>ג,ט</B>  [ו] הֵעִיד עָלָיו עֵד אֶחָד--אַפִלּוּ לֹא כָפַר אֵלָא בִּפְרוּטָה, הֲרֵי זֶה נִשְׁבָּע:  שֶׁכָּל מָקוֹם שֶׁשְּׁנַיִם מְחַיְּבִים אוֹתוֹ מָמוֹן, אֶחָד מְחַיְּבוֹ שְׁבוּעָה.  כֵּיצַד:  פְּרוּטָה אוֹ שׁוֹוֶה פְּרוּטָה יֵשׁ לִי בְּיָדָךְ, אֵין לָךְ בְּיָדִי כְּלוּם, וְעֵד אֶחָד מֵעִיד שֶׁיֵּשׁ לוֹ--הֲרֵי זֶה נִשְׁבָּע.</P>

<P><B>ג,י</B>  וְכֵן בִּשְׁבוּעַת הַשּׁוֹמְרִים--אַפִלּוּ הִפְקִיד אֶצְלוֹ פְּרוּטָה אוֹ שׁוֹוֶה פְּרוּטָה, וְטָעַן שֶׁאָבְדָה--נִשְׁבָּע.  וְכָל פָּחוּת מִפְּרוּטָה--אֵינוּ מָמוֹן, וְאֵין בֵּית דִּין נִזְקָקִין לוֹ.  וְכֵן כָּל הַנִּשְׁבָּעִין וְנוֹטְלִין, נִשְׁבָּעִין וְנוֹטְלִין מִפְּרוּטָה וָמַעְלָה.</P>

<P><B>ג,יא</B>  [ז] הוֹרוּ רִבּוֹתַי שֶׁהַנִּשְׁבָּעִין וְנוֹטְלִין, אֵינָן צְרִיכִין טְעָנַת שְׁתֵּי כֶּסֶף.  וַאֲנִי אוֹמֵר שֶׁצָּרִיךְ הַנִּתְבָּע שֶׁיִּכְפֹּר בִּשְׁתֵּי מָעִין, וְאַחַר כָּךְ יִשָּׁבַע הַתּוֹבֵעַ בְּתַקָּנַת חֲכָמִים וְיִטֹּל:  שֶׁהֲרֵי כָּל הַנִּשְׁבָּעִין בִּטְעָנַת סָפֵק--צָרִיךְ שֶׁיִּהְיֶה בֵּינֵיהֶם סְפֵק כְּפִירַת שְׁתֵּי מָעִין, וְאַחַר כָּךְ יִשָּׁבַע מִסָּפֵק.</P>

<P><B>ג,יב</B>  [ח] אֵין מוֹדֶה בְּמִקְצָת חַיָּב שְׁבוּעָה, עַד שֶׁתִּהְיֶה הוֹדָיָה מִמִּין הַטְּעָנָה.  כֵּיצַד:  כּוֹר חִטִּים יֵשׁ לִי בְּיָדָךְ, אֵין לָךְ בְּיָדִי אֵלָא לֶתֶךְ חִטִּים--חַיָּב.  אֲבָל אִם אָמַר לוֹ, אֵין לָךְ בְּיָדִי אֵלָא כּוֹר שֶׁלִּשְׂעוֹרִים--פָּטוּר:  שֶׁהַמִּין שֶׁטְּעָנוֹ, לֹא הוֹדָה לוֹ בּוֹ; וְהַמִּין שֶׁהוֹדָה לוֹ בּוֹ, לֹא טְעָנוֹ.</P>

<P><B>ג,יג</B>  דֵּינָר זָהָב יֵשׁ לִי בְּיָדָךְ פִּקָּדוֹן, לֹא הִפְקַדְתָּ אֶצְלִי אֵלָא דֵּינָר כֶּסֶף, מָעָה כֶּסֶף הִפְקַדְתִּי אֶצְלָךְ, לֹא הִפְקַדְתָּ אֶצְלִי אֵלָא פְּרוּטָה--פָּטוּר:  מִפְּנֵי שֶׁטְּעָנוֹ עֵין דָּבָר, וְהוֹדָה לוֹ בְּעַיִן אַחֶרֶת.  וְכֵן אִם אָמַר לוֹ עֲשָׂרָה דֵּינָרִים מִצְרִיּוֹת הִפְקַדְתִּי אֶצְלָךְ, לֹא הִפְקַדְתָּ אֶצְלִי אֵלָא עֲשָׂרָה צוֹרִיּוֹת--פָּטוּר.  וְכֵן כָּל כַּיּוֹצֶא בְּזֶה.</P>

<P><B>ג,יד</B>  [ט] מְנוֹרָה גְּדוֹלָה יֵשׁ לִי בְּיָדָךְ, אֵין לָךְ בְּיָדִי אֵלָא מְנוֹרָה קְטַנָּה--הֲרֵי זֶה פָּטוּר.  אֲבָל אִם טְעָנוֹ מְנוֹרָה בַּת עֶשֶׂר לִיטְרִין, וְהוֹדָה לוֹ בִּמְנוֹרָה בַּת חָמֵשׁ לִיטְרִין--הֲרֵי זֶה מוֹדֶה בְּמִקְצָת, מִפְּנֵי שֶׁיָּכוֹל לְגָרְרָהּ וּלְהַעְמִידָהּ עַל חָמֵשׁ.</P>

<P><B>ג,טו</B>  וְכֵן אִם טְעָנוֹ אֵזוֹר גָּדוֹל, וְאָמַר לוֹ אֵין לָךְ בְּיָדִי אֵלָא אֵזוֹר קָטָן--פָּטוּר.  אֲבָל אִם טְעָנוֹ יְרִיעָה בַּת עֶשְׂרִים אַמָּה, וְהוֹדָה לוֹ בִּירִיעָה בַּת עֶשֶׂר אַמּוֹת--הֲרֵי זֶה נִשְׁבָּע, מִפְּנֵי שֶׁיָּכוֹל לְחָתְכָהּ וּלְהַעְמִידָהּ עַל עֶשֶׂר.  וְכֵן כָּל כַּיּוֹצֶא בְּזֶה.</P>

<P><B>ג,טז</B>  [י] כּוֹר חִטִּים יֵשׁ לִי בְּיָדָךְ, אֵין לָךְ בְּיָדִי אֵלָא כּוֹר שְׂעוֹרִים--פָּטוּר, אַף מִדְּמֵי שְׂעוֹרִים:  שֶׁהֲרֵי הַתּוֹבֵעַ אוֹמֵר לוֹ, אֵין לִי בְּיָדָךְ שְׂעוֹרִים; וְנִמְצָא זֶה דּוֹמֶה לְמִי שֶׁאָמַר לַחֲבֵרוֹ בְּבֵית דִּין, מָנֶה יֵשׁ לָךְ בְּיָדִי, וְאוֹמֵר לוֹ הָאַחֵר, אֵין לִי בְּיָדָךְ--שְׁאֵין בֵּית דִּין מְחַיְּבִין אוֹתוֹ לִתֵּן לוֹ כְּלוּם.  וְאִם תָּפַס הַתּוֹבֵעַ דְּמֵי הַשְּׂעוֹרִים, אֵין מוֹצִיאִין מִיָּדוֹ.</P>

<P><B>ג,יז</B>  [יא] הַטּוֹעֵן אֶת חֲבֵרוֹ שְׁנֵי מִינִין, וְהוֹדָה בְּאֶחָד מֵהֶן--הֲרֵי הַהוֹדָיָה מִמִּין הַטְּעָנָה, וְנִשְׁבָּע.  כֵּיצַד:  כּוֹר חִטִּין וְכוֹר שְׂעוֹרִין יֵשׁ לִי בְּיָדָךְ, אֵין לָךְ בְּיָדִי אֵלָא כּוֹר חִטִּין--חַיָּב.  הִתְחִיל הַטּוֹעֵן וְאָמַר כּוֹר חִטִּין יֵשׁ לִי בְּיָדָךְ, וְקֹדֶם שֶׁיַּשְׁלִים דְּבָרָיו וְיֹאמַר כּוֹר שְׂעוֹרִים יֵשׁ לִי בְּיָדָךְ, אָמַר לוֹ הַנִּטְעָן, אֵין לָךְ בְּיָדִי אֵלָא כּוֹר שְׂעוֹרִים--אִם נִרְאֶה לַדַּיָּנִין שֶׁהַנִּטְעָן הִעְרִים, חַיָּב שְׁבוּעָה; וְאִם לְפִי תֻּמּוֹ, פָּטוּר.</P>

<P><B>ג,יח</B>  [יב] כּוֹר חִטִּין יֵשׁ לִי בְּיָדָךְ, אָמַר לוֹ הִין, וְכוֹר שְׂעוֹרִים, אָמַר לוֹ אֵין לָךְ בְּיָדִי שְׂעוֹרִין--הֲרֵי זֶה פָּטוּר; וְאֵין זֶה מוֹדֶה בְּמִקְצָת, עַד שֶׁיֹּאמַר לוֹ בְּבַת אַחַת כּוֹר חִטִּים וְכוֹר שְׂעוֹרִין יֵשׁ לִי בְּיָדָךְ, וְיֹאמַר לוֹ הַנִּטְעָן אֵין לָךְ בְּיָדִי אֵלָא כּוֹר שְׂעוֹרִים.  וְכֵן כָּל כַּיּוֹצֶא בְּזֶה.</P>

<P><B>ג,יט</B>  [יג] מְלוֹא עֶשֶׂר כַּדִּין שֶׁמֶן יֵשׁ לִי בְּיָדָךְ, אֵין לָךְ בְּיָדִי אֵלָא עֶשֶׂר כַּדִּין בְּלֹא שֶׁמֶן--פָּטוּר:  שֶׁהֲרֵי טְעָנוֹ שֶׁמֶן, וְהוֹדָה לוֹ בַּחֲרָסִים.  עֶשֶׂר כַּדִּין שֶׁמֶן יֵשׁ לִי בְּיָדָךְ, אֵין לָךְ בְּיָדִי אֵלָא עֶשֶׂר כַּדִּין רֵיקָנִין--חַיָּב שְׁבוּעָה:  שֶׁהֲרֵי טְעָנוֹ הַכַּדִּין וְהַשֶּׁמֶן, וְהוֹדָה בַּכַּדִּין.  וְכֵן כָּל כַּיּוֹצֶא בְּזֶה.</P>

<P><B>ג,כ</B>  [יד] מָנֶה יֵשׁ לִי אֶצְלָךְ הַלְוָאָה, לֹא הָיוּ דְּבָרִים מֵעוֹלָם וְלֹא לָוִיתִי מִמָּךְ מֵעוֹלָם, אֲבָל חֲמִשִּׁים דֵּינָר יֵשׁ לָךְ בְּיָדִי פִּקָּדוֹן, אוֹ מִשּׁוֹם נֶזֶק, וְכַיּוֹצֶא בּוֹ--הוֹרוּ רִבּוֹתַי שֶׁזֶּה מוֹדֶה בְּמִקְצָת, וְיִשָּׁבַע:  שֶׁהֲרֵי טְעָנוֹ שְׁהוּא חַיָּב לוֹ מֵאָה, וְהוֹדָה שְׁהוּא חַיָּב לוֹ חֲמִשִּׁים; וּמַה לִי נִתְחַיַּב לוֹ מִשּׁוֹם הַלְוָאָה, אוֹ מִשּׁוֹם פִּקָּדוֹן, אוֹ מִשּׁוֹם נֶזֶק.  וּלְזֶה דַּעְתִּי נוֹטָה.</P>

<P><B>ג,כא</B>  [טו] מָנֶה וּכְלִי יֵשׁ לִי בְּיָדָךְ, אֵין לָךְ בְּיָדִי אֵלָא הַכְּלִי וְהֵא לָךְ--הֲרֵי זֶה פָּטוּר, וְנִשְׁבָּע הֶסֵּת שְׁאֵין לוֹ אֶצְלוֹ אֵלָא זֶה.  אָמַר בַּעַל הַכְּלִי, אֵין זֶה כֶּלְיִי--כּוֹלֵל בִּשְׁבוּעָתוֹ שֶׁזֶּה כֶּלְיוֹ; הוֹדָה הַנִּטְעָן שְׁאֵין זֶה כֶּלְיוֹ, וְנִתְחַלַּף לוֹ בְּאַחֵר--הֲרֵי זֶה חַיָּב שְׁבוּעָה.</P>

<P><B>ג,כב</B>  כָּל מָקוֹם שֶׁנֶּאֱמָר בְּעִנְיָן זֶה פָּטוּר--הֲרֵי זֶה פָּטוּר מִשְּׁבוּעַת הַתּוֹרָה, וְחַיָּב שְׁבוּעַת הֶסֵּת כְּמוֹ שֶׁבֵּאַרְנוּ כַּמָּה פְּעָמִים.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ד</H2>

<P><B>ד,א</B>  אֵין מוֹדֶה בְּמִקְצָת חַיָּב שְׁבוּעָה, עַד שֶׁיִּטְעֲנֶנּוּ בְּדָבָר שֶׁבְּמִדָּה אוֹ שֶׁבְּמִשְׁקָל אוֹ שֶׁבְּמִנְיָן, וְיוֹדֶה לוֹ בְּדָבָר שֶׁבְּמִדָּה אוֹ שֶׁבְּמִשְׁקָל אוֹ שֶׁבְּמִנְיָן.  כֵּיצַד:  עֲשָׂרָה דֵּינָרִין יֵשׁ לִי בְּיָדָךְ, אֵין לָךְ בְּיָדִי אֵלָא חֲמִשָּׁה, כּוֹר שֶׁלְּחִטִּים יֵשׁ לִי בְּיָדָךְ, אֵין לָךְ בְּיָדִי אֵלָא סָאתַיִם, שְׁנֵי רְטָלִין שֶׁלְּמֶשִׁי יֵשׁ לִי בְּיָדָךְ, אֵין לָךְ בְּיָדִי אֵלָא רֹטֶל--הֲרֵי זֶה חַיָּב.  וְכֵן כָּל כַּיּוֹצֶא בְּזֶה.</P>

<P><B>ד,ב</B>  אֲבָל אִם אָמַר לוֹ כִּיס מָלֵא דֵּינָרִין מָסַרְתִּי לָךְ, לֹא מָסַרְתָּ לִי אֵלָא חֲמִשִּׁים, מֵאָה דֵּינָרִין מָסַרְתִּי לָךְ, לֹא מָסַרְתָּ לִי אֵלָא צְרוֹר שֶׁלְּדֵינָרִין, וְלֹא מָנִיתָ אוֹתוֹ בְּפָנַי, וְאֵינִי יוֹדֵעַ מַה הָיָה בּוֹ, וּמַה שֶׁהִנַּחְתָּ אַתָּה נוֹטֵל--הֲרֵי זֶה פָּטוּר.  וְכֵן כָּל כַּיּוֹצֶא בְּזֶה.</P>

<P><B>ד,ג</B>  [ב] בַּיִת מָלֵא תְּבוּאָה מָסַרְתִּי לָךְ, וְהַלָּה אוֹמֵר לֹא מָסַרְתָּ לִי אֵלָא עֲשֶׂרֶת כּוֹרִין, עֲשֶׂרֶת כּוֹרִין מָסַרְתִּי לָךְ, אֵינִי יוֹדֵעַ כַּמָּה הֶם שֶׁהֲרֵי לֹא מְדַדְתָּם בְּפָנַי, אֵלָא מַה שֶׁהִנַּחְתָּ אַתָּה נוֹטֵל--פָּטוּר.</P>

<P><B>ד,ד</B>  [ג] בַּיִת זֶה מָלֵא עַד הַזִּיז מָסַרְתִּי לָךְ, וְהַלָּה אוֹמֵר עַד הַחַלּוֹן--חַיָּב.  וְכֵן כָּל כַּיּוֹצֶא בְּזֶה.</P>

<P><B>ד,ה</B>  [ד] אֵין מוֹדֶה בְּמִקְצָת חַיָּב שְׁבוּעָה, עַד שֶׁיּוֹדֶה בְּדָבָר שֶׁאִפְשָׁר לוֹ לִכְפֹּר בּוֹ.  כֵּיצַד:  מִי שֶׁטָּעַן עַל חֲבֵרוֹ וְאָמַר, מֵאָה דֵּינָרִין יֵשׁ לִי אֶצְלָךְ, חֲמִשִּׁים שֶׁבִּשְׁטָר זֶה וַחֲמִשִּׁים בְּלֹא שְׁטָר, אֵין לָךְ בְּיָדִי אֵלָא חֲמִשִּׁים שֶׁבַּשְּׁטָר--אֵין זֶה מוֹדֶה בְּמִקְצַת הַטְּעָנָה:  שֶׁהֲרֵי הַשְּׁטָר לֹא תּוֹעִיל כְּפִירָתוֹ בּוֹ, וַהֲרֵי כָּל נְכָסָיו מְשֻׁעְבָּדִין בּוֹ, וְאַפִלּוּ כָּפַר בּוֹ, הָיָה חַיָּב לְשַׁלַּם; לְפִיכָּךְ נִשְׁבָּע הֶסֵּת עַל הַחֲמִשִּׁים.</P>

<P><B>ד,ו</B>  [ה] שְׁטָר שֶׁכָּתוּב בּוֹ סְלָעִים, וְלֹא הִזְכִּיר מִנְיָן, מַלְוֶה אוֹמֵר חָמֵשׁ סְלָעִים שֶׁיֵּשׁ לִי בְּיָדָךְ, הֶם הַכְּתוּבִים בּוֹ, וְהַלּוֹוֶה אוֹמֵר אֵין לָךְ בְּיָדִי אֵלָא שָׁלוֹשׁ, וְהֶם הַכְּתוּבִים בַּשְּׁטָר--אַף עַל פִּי שְׁאֵין מְחַיְּבִין אוֹתוֹ בִּשְׁטָר זֶה אֵלָא שְׁתַּיִם, וַהֲרֵי הוֹדָה בְּסֶלַע שֶׁאִפְשָׁר לוֹ לִכְפֹּר בָּהּ--הֲרֵי זֶה פָּטוּר:  מִפְּנֵי שְׁהוּא כְּמֵשִׁיב אֲבֵדָה; וְתַקָּנַת חֲכָמִים הִיא שֶׁכָּל שֶׁיָּשִׁיב אֲבֵדָה, לֹא יִשָּׁבַע כְּמוֹ שֶׁבֵּאַרְנוּ בִּמְקוֹמוֹ.</P>

<P><B>ד,ז</B>  וְכֵן הָאוֹמֵר לַחֲבֵרוֹ אָמַר לִי אַבָּא שֶׁיֵּשׁ לוֹ בְּיָדָךְ מָנֶה, אוֹ צִוָּה אַבָּא שֶׁיֵּשׁ לוֹ בְּיָדָךְ מָנֶה, וְהַלָּה אוֹמֵר אֵין לָךְ בְּיָדִי אֵלָא חֲמִשִּׁים--הֲרֵי זֶה מֵשִׁיב אֲבֵדָה, וּפָטוּר אַף מִשְּׁבוּעַת הֶסֵּת.  וְאֵין צָרִיךְ לוֹמַר אִם הוֹדָה מֵעַצְמוֹ וְאָמַר, מָנֶה הָיָה לְאָבִיךָ בְּיָדִי, וְנָתַתִּי לוֹ חֲמִשִּׁים, וְנִשְׁאַר לוֹ חֲמִשִּׁים--שֶׁזֶּה פָּטוּר אַף מִשְּׁבוּעַת הֶסֵּת.</P>

<P><B>ד,ח</B>  אֲבָל יוֹרֵשׁ שֶׁטָּעַן וְאָמַר, אֲנִי יוֹדֵעַ בַּוַּדַּאי שֶׁיֵּשׁ לְאָבִי בְּיָדָךְ אוֹ בְּיַד אָבִיךָ מָנֶה, וְהוּא אוֹמֵר אֵין לוֹ בְּיָדִי אֵלָא חֲמִשִּׁים, אוֹ אֵין לוֹ בְּיַד אָבִי אֵלָא חֲמִשִּׁים--הֲרֵי זֶה מוֹדֶה בְּמִקְצָת, וְיִשָּׁבַע.</P>

<P><B>ד,ט</B>  [ו] מָנֶה לִי בְּיָדָךְ עַל מַשְׁכּוֹן זֶה, אֵין לָךְ בְּיָדִי עָלָיו אֵלָא חֲמִשִּׁים--הֲרֵי זֶה מוֹדֶה בְּמִקְצָת; וְאִם אֵין הַמַּשְׁכּוֹן שׁוֹוֶה אֵלָא חֲמִשִּׁים, אוֹ פָּחוּת--הֲרֵי זֶה נִשְׁבָּע וּמְשַׁלֵּם הַחֲמִשִּׁים שֶׁהוֹדָה בָּהֶן.  הָיָה הַמַּשְׁכּוֹן שׁוֹוֶה מֵאָה אוֹ יָתֵר--הוֹאִיל וְהַמַּלְוֶה יָכוֹל לִטְעֹן עַד כְּדֵי דָּמָיו, הֲרֵי הַמַּלְוֶה נִשְׁבָּע וְנוֹטֵל מִדְּמֵי הַמַּשְׁכּוֹן.</P>

<P><B>ד,י</B>  הָיָה שׁוֹוֶה שְׁמוֹנִים--נִשְׁבָּע הַמַּלְוֶה שְׁאֵין לוֹ פָּחוּת מִשְּׁמוֹנִים, וְנוֹטְלָן מִן הַמַּשְׁכּוֹן, וְנִשְׁבָּע הַלּוֹוֶה מִן הַתּוֹרָה, עַל הָעֶשְׂרִים שֶׁכָּפַר בָּהֶן.  כָּפַר בַּכֹּל וְאָמַר, אֵין זֶה מַשְׁכּוֹן אֵלָא פִּקָּדוֹן, וְאֵין לוֹ אֶצְלִי כְּלוּם--נִשְׁבָּע הֶסֵּת עַל הָעֶשְׂרִים.</P>

<P><B>ד,יא</B>  [ז] מָנֶה לִי בְּיָדָךְ, וְהַלָּה אוֹמֵר חֲמִשִּׁים וַדַּאי יֵשׁ לָךְ בְּיָדִי, אֲבָל הַחֲמִשִּׁים אֵינִי יוֹדֵעַ אִם אֲנִי חַיָּב בָּהֶן אוֹ לֹא--הֲרֵי זֶה מְחֻיָּב שְׁבוּעָה, מִפְּנֵי שֶׁהוֹדָה בְּמִקְצָת, וְאֵינוּ יָכוֹל לְהִשָּׁבַע עַל הַמִּקְצָת שֶׁכָּפַר בּוֹ, שֶׁהֲרֵי אֵינוּ יוֹדֵעַ; לְפִיכָּךְ מְשַׁלֵּם הַמָּנֶה בְּלֹא שְׁבוּעָה.  וְכֵן כָּל כַּיּוֹצֶא בְּזֶה.  וְיֵשׁ לוֹ לְהַחְרִים עַל מִי שֶׁטּוֹעֵן עָלַי, דָּבָר שְׁאֵינוּ יוֹדֵעַ בַּוַּדַּאי שֶׁאֲנִי חַיָּב בּוֹ.</P>

<P><B>ד,יב</B>  [ח] מָנֶה לִי בְּיָדָךְ, וַהֲרֵי עֵד אֶחָד מֵעִיד עָלָיו, וְהַנִּטְעָן אוֹמֵר כֵּן הוּא, אֲבָל אַתָּה חַיָּב לִי כְּנֶגֶד אוֹתוֹ מָנֶה--הֲרֵי זֶה מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.  וּמִפְּנֵי מַה אֵינוּ יָכוֹל לְהִשָּׁבַע:  שֶׁהֲרֵי הוּא מוֹדֶה, בְּמַה שֶׁהֵעִיד בּוֹ הָעֵד; וְאֵין הַנִּשְׁבָּע בְּהֶעָדַת עֵד אֶחָד נִשְׁבָּע, עַד שֶׁיַּכְחִישׁ אֶת הָעֵד וְיִכְפֹּר בְּעֵדוּתוֹ, וְיִשָּׁבַע עַל כְּפִירָתוֹ.</P>

<P><B>ד,יג</B>  לְפִיכָּךְ שְׁטָר שֶׁיֵּשׁ בּוֹ עֵד אֶחָד, וְטָעַן שֶׁפְּרָעוֹ, וְכֵן כַּפְרָן שֶׁבָּא עָלָיו עֵד אֶחָד, וְטָעַן שֶׁפָּרַע אוֹ שֶׁהִחְזַרְתִּי הַפִּקָּדוֹן--הֲרֵי זֶה מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.</P>

<P><B>ד,יד</B>  מַעֲשֶׂה בְּאֶחָד שֶׁחָטַף לְשׁוֹן כֶּסֶף מֵחֲבֵרוֹ, בִּפְנֵי עֵד אֶחָד, וְאָמַר כֵּן חָטַפְתִּי, וְשֶׁלִּי חָטַפְתִּי.  וְאָמְרוּ חֲכָמִים, הֲרֵי זֶה מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.  וְכֵן כָּל כַּיּוֹצֶא בְּזֶה.</P>

<P><B>ד,טו</B>  [ט] מָנֶה הִלְוִיתִיךָ, לֹא הָיוּ דְּבָרִים מֵעוֹלָם, הֵבִיא עֵד אֶחָד שֶׁלָּוָה מִמֶּנּוּ בְּפָנָיו--הוֹאִיל וְאִלּוּ הָיוּ שְׁנַיִם, הָיָה מֻחְזָק כַּפְרָן וּמְשַׁלֵּם כְּמוֹ שֶׁיִּתְבָּאַר--הֲרֵי זֶה נִשְׁבָּע, עַל פִּי עֵד אֶחָד:  שֶׁכָּל מָקוֹם שֶׁשְּׁנַיִם מְחַיְּבִין אוֹתוֹ מָמוֹן, אֶחָד מְחַיְּבוֹ שְׁבוּעָה.  חָזַר וְאָמַר פָּרַעְתִּי, מְשַׁלֵּם בְּלֹא שְׁבוּעָה כְּמוֹ שֶׁבֵּאַרְנוּ.</P>

<P><B>ד,טז</B>  [י] מָנֶה לִי בְּיָדָךְ, אֵין לָךְ בְּיָדִי כְּלוּם, וְעֵדִים מְעִידִין עָלָיו, שֶׁעֲדַיִן יֵשׁ לוֹ אֶצְלוֹ חֲמִשִּׁים--פָּסְקוּ כָּל הַגְּאוֹנִים הֲלָכָה שֶׁיְּשַׁלַּם חֲמִשִּׁים, וְיִשָּׁבַע עַל הַשְּׁאָר:  שֶׁלֹּא תְהֶא הוֹדָאַת פִּיו, גְּדוֹלָה מֵהֶעָדַת עֵדִים.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ה</H2>

<P><B>ה,א</B>  וְאֵלּוּ דְּבָרִים שְׁאֵין נִשְׁבָּעִין עֲלֵיהֶן מִן הַתּוֹרָה--הַקַּרְקָעוֹת, וְהָעֲבָדִים, וְהַשְּׁטָרוֹת, וְהַהֶקְדֵּשׁוֹת.  אַף עַל פִּי שֶׁהוֹדָה בְּמִקְצָת, אוֹ שֶׁיֵּשׁ עָלָיו עֵד אֶחָד, אוֹ שֶׁשָּׁמַר וְטָעַן טְעָנַת הַשּׁוֹמְרִין--הֲרֵי זֶה פָּטוּר:  שֶׁנֶּאֱמָר "כִּי-יִתֵּן אִישׁ אֶל-רֵעֵהוּ" (שמות כב,ו), פְּרָט לַהֶקְדֵּשׁ; "כֶּסֶף אוֹ-כֵלִים" (שם), פְּרָט לַקַּרְקָעוֹת וְלָעֲבָדִים שֶׁהֻקְּשׁוּ לַקַּרְקָעוֹת.  וְכֵן יָצְאוּ הַשְּׁטָרוֹת--שְׁאֵין גּוּפָן מָמוֹן כַּכֶּסֶף וְכַכֵּלִים, וְאֵינָן אֵלָא לִרְאָיָה שֶׁבָּהֶן.</P>

<P><B>ה,ב</B>  וְעַל כֻּלָּן נִשְׁבָּעִין שְׁבוּעַת הֶסֵּת, אִם הָיְתָה שָׁם טְעָנַת וַדַּאי--חוּץ מִן הַהֶקְדֵּשׁוֹת:  שֶׁאַף עַל פִּי שְׁאֵינוּ חַיָּב עֲלֵיהֶם, שְׁבוּעָה מִן הַתּוֹרָה, תִּקְּנוּ חֲכָמִים שֶׁיִּשָּׁבַע עֲלֵיהֶם כְּעֵין שֶׁלַּתּוֹרָה, כְּדֵי שֶׁלֹּא יְזַלְזְלוּ בַּהֶקְדֵּשׁוֹת.</P>

<P><B>ה,ג</B>  [ב] שְׁתֵּי שָׂדוֹת מָכַרְתָּ לִי, לֹא מָכַרְתִּי לָךְ אֵלָא אַחַת, שְׁנֵי עֲבָדִים אוֹ שְׁנֵי שְׁטָרוֹת יֵשׁ לִי בְּיָדָךְ, אֵין לָךְ בְּיָדִי אֵלָא שְׁטָר אֶחָד אוֹ עֶבֶד אֶחָד--הֲרֵי זֶה נִשְׁבָּע הֶסֵּת.  וְכֵן אִם טָעַן וְאָמַר, חָצֵר זוֹ אוֹ עֶבֶד זֶה אוֹ שְׁטָר זֶה שֶׁיֵּשׁ בְּיָדָךְ, שֶׁלִּי הוּא, וְאַתָּה מְכַרְתּוֹ לִי, וְהַנִּטְעָן אוֹמֵר, לֹא הָיוּ דְּבָרִים מֵעוֹלָם--בֵּין שֶׁהֵבִיא הַטּוֹעֵן עֵד אֶחָד, בֵּין שֶׁלֹּא הֵבִיא--הֲרֵי זֶה נִשְׁבָּע הֶסֵּת, וְנִפְטָר.</P>

<P><B>ה,ד</B>  וְכֵן הַחוֹפֵר בִּשְׂדֵה חֲבֵרוֹ בּוֹרוֹת שִׁיחִין וּמְעָרוֹת וְהִפְסִידָהּ, וַהֲרֵי הוּא חַיָּב לְשַׁלַּם--בֵּין שֶׁטְּעָנוֹ שֶׁחָפַר, וְהוּא אוֹמֵר לֹא חָפַרְתִּי, אוֹ שֶׁטְּעָנוֹ שֶׁחָפַר שְׁתֵּי מְעָרוֹת, וְהוּא אוֹמֵר לֹא חָפַרְתִּי אֵלָא אַחַת, אוֹ שֶׁהָיָה שָׁם עֵד אֶחָד שֶׁחָפַר, וְהוּא אוֹמֵר לֹא חָפַרְתִּי כְּלוּם--הֲרֵי זֶה נִשְׁבָּע הֶסֵּת עַל הַכֹּל.</P>

<P><B>ה,ה</B>  [ג] טְעָנוֹ כֵּלִים וְקַרְקָעוֹת--בֵּין שֶׁהוֹדָה בְּכָל הַכֵּלִים וְכָפַר בְּכָל הַקַּרְקָעוֹת, בֵּין שֶׁהוֹדָה בְּכָל הַקַּרְקָעוֹת וְכָפַר בְּכָל הַכֵּלִים, בֵּין שֶׁהוֹדָה בְּמִקְצַת הַקַּרְקָעוֹת וְכָפַר בְּמִקְצָתָן עִם כָּל הַכֵּלִים--בְּכָל אֵלּוּ נִשְׁבָּע הֶסֵּת.</P>

<P><B>ה,ו</B>  אֲבָל אִם הוֹדָה בְּמִקְצַת הַכֵּלִים, וְכָפַר בְּמִקְצָתָן עִם כָּל הַקַּרְקָעוֹת--מִתּוֹךְ שְׁהוּא חַיָּב שְׁבוּעָה עַל מִקְצַת הַכֵּלִים שֶׁכָּפַר בָּהֶן, נִשְׁבָּע אַף עַל הַקַּרְקָעוֹת שֶׁטְּעָנוֹ עִמָּהֶן:  שֶׁהַכֹּל טְעָנָה אַחַת הִיא.  וְכֵן הַדִּין בִּטְעָנוֹ כֵּלִים וַעֲבָדִים, אוֹ כֵּלִים וּשְׁטָרוֹת--הַכֹּל דִּין אֶחָד הוּא.</P>

<P><B>ה,ז</B>  [ד] טְעָנוֹ עֲנָבִים הָעוֹמְדוֹת לְהִבָּצֵר, וּתְבוּאָה יְבֵשָׁה הָעוֹמֶדֶת לְהִקָּצֵר, וְהוֹדָה בְּמִקְצָתָן וְכָפַר בְּמִקְצָתָן--הֲרֵי זֶה נִשְׁבָּע עֲלֵיהֶם כִּשְׁאָר הַמִּטַּלְטְלִין, וְהוּא שְׁאֵינָן צְרִיכִין לַקַּרְקָע:  שֶׁכָּל הָעוֹמֵד לְהִבָּצֵר, הֲרֵי הוּא כְּבָצוּר לְעִנְיַן כְּפִירָה וְהוֹדָיָה.  אֲבָל אִם הָיוּ צְרִיכִים לַקַּרְקָע--הֲרֵי הֶן כַּקַּרְקָע לְכָל דָּבָר, וְאֵין נִשְׁבָּעִין עֲלֵיהֶן אֵלָא הֶסֵּת.</P>

<P><B>ה,ח</B>  [ה] הַטּוֹעֵן עַל חֲבֵרוֹ וְאָמַר לוֹ, שְׁנֵי חֳדָשִׁים שָׁכַנְתָּ בַּחֲצֵרִי וְאַתָּה חַיָּב לִי שְׂכַר שְׁנֵי חֳדָשִׁים, וְהוּא אוֹמֵר לֹא שָׁכַנְתִּי אֵלָא חֹדֶשׁ אֶחָד--הֲרֵי זֶה מוֹדֶה בְּמִקְצָת; וְאִם הָיָה שְׂכַר הַחֹדֶשׁ שֶׁכָּפַר בּוֹ שְׁתֵּי כֶּסֶף, נִשְׁבָּע--שְׁאֵין הַטְּעָנָה בְּגוּף הַקַּרְקָע אֵלָא בִּשְׁכָרָהּ, שְׁהוּא מִטַּלְטְלִין.</P>

<P><B>ה,ט</B>  [ו] שְׁטָר מָסַרְתִּי לָךְ, וַעֲשָׂרָה דֵּינָרִין הָיָה לִי בּוֹ רְאָיָה, לֹא הָיוּ דְּבָרִים מֵעוֹלָם--יִשָּׁבַע הֶסֵּת.  הָפַךְ עָלָיו--הֲרֵי זֶה נִשְׁבָּע הֶסֵּת שֶׁהָיְתָה בּוֹ רְאָיָה לַעֲשָׂרָה דֵּינָרִים, וְאָבְדוּ בַּאֲבֵדַת הַשְּׁטָר; וְיִטֹּל.  וְאִם אָמַר הַנִּתְבָּע אֱמֶת מָסַרְתָּ לִי וְאָבַד--הֲרֵי זֶה פָּטוּר, אַף מִשְּׁבוּעַת הֶסֵּת:  שֶׁאַפִלּוּ פָּשַׁע בּוֹ וְאָבַד--פָּטוּר, כְּמוֹ שֶׁבֵּאַרְנוּ בְּהִלְכּוֹת חוֹבֵל.</P>

<P><B>ה,י</B>  [ז] הָאוֹמֵר לַחֲבֵרוֹ שְׁטָר שֶׁיֵּשׁ בְּיָדָךְ זְכוּת יֵשׁ לִי בּוֹ, וְזֶה אוֹמֵר אֵינִי מוֹצִיא שְׁטָרִי, אוֹ אֵינִי יוֹדֵעַ אִם יֵשׁ לָךְ בּוֹ רְאָיָה אוֹ לֹא--כּוֹפִין אוֹתוֹ לְהוֹצִיאוֹ.  [ח] טָעַן שֶׁאָבַד הַשְּׁטָר, מַחְרִימִין לוֹ חֵרֶם סְתָם.  טָעַן זֶה שְׁהוּא יוֹדֵעַ בַּוַּדַּאי שֶׁהַשְּׁטָר שֶׁיֵּשׁ לוֹ בּוֹ זְכוּת אֶצְלוֹ הוּא--הֲרֵי זֶה נִשְׁבָּע הֶסֵּת שְׁאֵינוּ אֶצְלוֹ, וְשֶׁאָבַד מִמֶּנּוּ.  וּכְזֶה הוֹרוּ רִבּוֹתַי.</P>

<P><B>ה,יא</B>  [ט] אֵין נִשְׁבָּעִין עַל טְעָנַת חֵרֵשׁ שׁוֹטֶה וְקָטָן--אֶחָד הַבָּא בִּטְעָנַת עַצְמוֹ, אוֹ בִּטְעָנַת אָבִיו--לְפִי שֶׁזֶּה הַמִּקְצָת שֶׁהוֹדָה בּוֹ לַקָּטָן, אֵינוּ אֵלָא כְּמֵשִׁיב אֲבֵדָה.  וְכֵן אִם כָּפר בַּכֹּל, וּבָא עֵד אֶחָד וְהֵעִיד לַקָּטָן--אֵינוּ נִשְׁבָּע:  שֶׁזֶּה עֵד אֶחָד, וְאֵין שָׁם תּוֹבֵעַ, שֶׁתְּבִיעַת קָטָן, אֵינָהּ תְּבִיעָה גְּמוּרָה.</P>

<P><B>ה,יב</B>  נִמְצֵאתָ אוֹמֵר, קָטָן שֶׁאָמַר לְגָדוֹל מָנֶה לִי בְּיָדָךְ, אוֹ לְאַבָּא בְּיָדָךְ, וְהַלָּה אוֹמֵר אֵין לָךְ בְּיָדִי אֵלָא חֲמִשִּׁים, אוֹ אֵין לָךְ בְּיָדִי כְּלוּם, וְעֵד אֶחָד מֵעִידוֹ שֶׁיֵּשׁ לוֹ--הֲרֵי זֶה פָּטוּר מִשְּׁבוּעַת הַתּוֹרָה.</P>

<P><B>ה,יג</B>  אֲבָל אִם שָׁמַר לַקָּטָן, וְטָעַן שֶׁאָבַד--הֲרֵי זֶה נִשְׁבָּע שְׁבוּעַת הַשּׁוֹמְרִין, לְפִי שְׁאֵינוּ נִשְׁבָּע מֵחֲמַת טְעָנָה.  וְכֵן אִם הוֹדָה שֶׁהָיָה שֻׁתָּף לַקָּטָן, אוֹ אַפְטְרוּפוֹס עָלָיו--יַעְמִידוּ בֵּית דִּין אַפְטְרוּפוֹס לַקָּטָן, וְיִשָּׁבַע הַשֻּׁתָּף וְכַיּוֹצֶא בּוֹ טְעָנַת שֶׁמֶּא.</P>

<P><B>ה,יד</B>  [י] הוֹרוּ רִבּוֹתַי, שְׁאֵין נִשְׁבָּעִין עַל טְעָנַת קָטָן שְׁבוּעָה שֶׁלַּתּוֹרָה, אֲבָל שְׁבוּעַת הֶסֵּת נִשְׁבָּעִין; וְאַפִלּוּ הָיָה קָטָן שְׁאֵינוּ חָרִיף לְעִנְיַן מַשָּׂא וּמַתָּן, נִשְׁבָּעִין הֶסֵּת עַל טְעָנָתוֹ:  שֶׁלֹּא יִהְיֶה זֶה נוֹטֵל מְמוֹנוֹ שֶׁלְּזֶה כִּשְׁהוּא קָטָן, וְיֵלֵךְ לוֹ בְּחִנָּם.  וּלְזֶה דַּעְתִּי נוֹטָה, וְתִקּוּן עוֹלָם הוּא.</P>

<P><B>ה,טו</B>  נִמְצֵאתָ לָמֵד, שֶׁהַקָּטָן שֶׁטָּעַן עַל הַגָּדוֹל--בֵּין שֶׁהוֹדָה בְּמִקְצָת, בֵּין שֶׁכָּפַר בַּכֹּל, בֵּין שֶׁהָיָה שָׁם עֵד--הֲרֵי זֶה נִשְׁבָּע הֶסֵּת; וְאֵינוּ יָכוֹל לַהְפֹּךְ עַל הַקָּטָן, שְׁאֵין מַשְׁבִּיעִין אֶת הַקָּטָן כְּלָל.  וְאַפִלּוּ חֵרֶם סְתָם אֵינוּ מְקַבֵּל, לְפִי שְׁאֵינוּ יוֹדֵעַ עֹנֶשׁ הַשְּׁבוּעָה.</P>

<P><B>ה,טז</B>  [יא] קָטָן שֶׁטְּעָנוֹ הַגָּדוֹל--אִם טְעָנוֹ בְּדָבָר שֶׁיֵּשׁ בּוֹ הֲנָיָה לַקָּטָן, כְּגוֹן עִסְקֵי מַשָּׂא וּמַתָּן, וְהוֹדָה הַקָּטָן--נִפְרָעִין מִנְּכָסָיו; וְאִם אֵין לוֹ--יַמְתִּין עַד שֶׁיִּהְיֶה לוֹ, וִישַׁלַּם.  וְאִם כָּפַר הַקָּטָן--מַמְתִּינִין לוֹ, עַד שֶׁיַּגְדִּיל וְיִשָּׁבַע הֶסֵּת.  וְאִם טְעָנוֹ בְּדָבָר שְׁאֵין לַקָּטָן בּוֹ הֲנָיָה, כְּגוֹן נְזָקִין וְחַבְלוֹת--אַף עַל פִּי שֶׁמּוֹדֶה, וְאַף עַל פִּי שֶׁיֵּשׁ לוֹ מִמַּה יְשַׁלַּם--פָּטוּר, וְאַפִלּוּ לְאַחַר שֶׁהִגְדִּיל.  וְאִם הָיָה הַתּוֹבֵעַ מִן הַנִּשְׁבָּעִין וְנוֹטְלִין, כְּגוֹן הַשָּׂכִיר וְכַיּוֹצֶא בּוֹ, שֶׁיֵּשׁ בּוֹ הֲנָיָה לַקָּטָן, שֶׁיִּשְׂתַּכַּר לוֹ שָׂכִיר--הֲרֵי זֶה נִשְׁבָּע וְנוֹטֵל מִן הַקָּטָן.</P>

<P><B>ה,יז</B>  אֲבָל חֶנְוָנִי שֶׁנִּשְׁבָּע עַל פֵּנַקְסוֹ--אֵינוּ נִשְׁבָּע וְנוֹטֵל מִן הַקָּטָן, שְׁאֵין לַקָּטָן בְּזֶה הֲנָיָה:  שֶׁהֲרֵי חַיָּב לִתֵּן לְפוֹעֲלָיו, וְנִשְׁבָּעִין וְנוֹטְלִין מִמֶּנּוּ; וְזֶה הַחֶנְוָנִי הִפְסִיד עַל נַפְשׁוֹ, שֶׁנָּתַן מְמוֹנוֹ עַל פִּי קָטָן.  וְכֵן כָּל כַּיּוֹצֶא בְּזֶה.</P>

<P><B>ה,יח</B>  [יב] הַחֵרֵשׁ וְהַשּׁוֹטֶה, אֵין נִזְקָקִין לָהֶן לְכָל טְעָנָה--לֹא לִטְעָנָתָן עַל אֲחֵרִים, וְלֹא לִטְעָנַת אֲחֵרִים עֲלֵיהֶן, לֹא לִשְׁבוּעָה קַלָּה, וְאֵין צָרִיךְ לוֹמַר שְׁבוּעָה חֲמוּרָה אוֹ תַּשְׁלוּמִין.  אֲבָל הַסּוֹמֶה--הֲרֵי הוּא כַּבָּרִיא לְכָל דָּבָר בְּעִנְיָנִים אֵלּוּ, וְנִשְׁבָּע כָּל מִינֵי שְׁבוּעוֹת, וְנִשְׁבָּעִין עַל טְעָנָתוֹ.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ו</H2>

<P><B>ו,א</B>  בַּעֲלֵי דִּינִין שֶׁבָּאוּ לְבֵית דִּין--טָעַן הָאֶחָד וְאָמַר, מָנֶה יֵשׁ לִי אֵצֶל זֶה שֶׁהִלְוִיתִיהוּ, אוֹ שֶׁהִפְקַדְתִּי אֶצְלוֹ, אוֹ שֶׁגָּזַל מִמֶּנִּי, אוֹ שֶׁיֵּשׁ לִי אֶצְלוֹ בִּשְׂכָרִי, וְכָל כַּיּוֹצֶא בְּזֶה, וְהֵשִׁיב הַנִּטְעָן וְאָמַר אֵינִי חַיָּב לָךְ כְּלוּם, אוֹ אֵין לָךְ בְּיָדִי כְּלוּם, אוֹ שֶׁקֶר הוּא טוֹעֵן--אֵין זוֹ תְּשׁוּבָה נְכוֹנָה:  אֵלָא אוֹמְרִים בֵּית דִּין לַנִּטְעָן, הָשֵׁב עַל טְעָנָתוֹ וּפָרַשׁ הַתְּשׁוּבָה כְּמוֹ שֶׁפֵּרַשׁ זֶה טְעָנָתוֹ, וֶאֱמֹר אִם לָוִיתָ מִמֶּנּוּ אוֹ לֹא לָוִיתָ, הִפְקִיד אֶצְלָךְ אוֹ לֹא הִפְקִיד אֶצְלָךְ, גְּזַלְתּוֹ אוֹ לֹא גְזַלְתּוֹ, שָׂכַרְתָּ אוֹתוֹ אוֹ לֹא שָׂכַרְתָּ.  וְכֵן בִּשְׁאָר הַטְּעָנוֹת.</P>

<P><B>ו,ב</B>  וּמִפְּנֵי מַה אֵין מְקַבְּלִים מִמֶּנּוּ תְּשׁוּבָה זוֹ--שֶׁמֶּא טוֹעֶה הוּא בְּדַעְתּוֹ, וְיָבוֹא לְהִשָּׁבַע עַל שֶׁקֶר:  שֶׁהֲרֵי אִפְשָׁר שֶׁהִלְוָהוּ כְּמוֹ שֶׁטָּעַן, וְהִחְזִיר זֶה אֶת הַחוֹב לִבְנוֹ אוֹ לְאִשְׁתּוֹ, אוֹ שֶׁנָּתַן לוֹ מַתָּנָה כְּנֶגֶד הַחוֹב, וִידַמֶּה בְּדַעְתּוֹ שֶׁנִּפְטַר מִן הַחוֹב.</P>

<P><B>ו,ג</B>  לְפִיכָּךְ אוֹמְרִים לוֹ הֵיאַךְ תֹּאמַר אֵינִי חַיָּב כְּלוּם, שֶׁמֶּא אַתָּה מִתְחַיֵּב מִן הַדִּין לְשַׁלַּם וְאֵין אַתָּה יוֹדֵעַ, אֵלָא הוֹדִיעַ לַדַּיָּנִין פֵּרוּשׁ הַדְּבָרִים, וְהֶם יוֹדִיעוּךָ אִם אַתָּה חַיָּב אוֹ אֵין אַתָּה חַיָּב.  וְאַפִלּוּ הָיָה חָכָם גָּדוֹל, אוֹמְרִים לוֹ אֵין לָךְ הֶפְסֵד שֶׁתָּשִׁיב עַל טְעָנָתוֹ וְתוֹדִיעֵנוּ כֵּיצַד אֵין אַתָּה חַיָּב לוֹ, מִפְּנֵי שֶׁלֹּא הָיוּ דְּבָרִים מֵעוֹלָם, אוֹ מִפְּנֵי שֶׁהָיוּ וְהִחְזַרְתָּ לוֹ:  שֶׁהֲרֵי אָנוּ דָּנִין בְּמִתּוֹךְ שֶׁיָּכוֹל לוֹמַר בְּכָל מָקוֹם.</P>

<P><B>ו,ד</B>  וְכֵן אִם טָעַן הַטּוֹעֵן וְאָמַר, זֶה חַיָּב לִי מָנֶה, אוֹ מָנֶה יֵשׁ לִי אֵצֶל זֶה--אוֹמְרִים לוֹ מֵאֵיזֶה פָּנִים, הִלְוִיתָ אוֹתוֹ, אוֹ הִפְקַדְתָּ אֶצְלוֹ, אוֹ הִזִּיק מְמוֹנָךְ; אֱמֹר הֵיאַךְ נִתְחַיַּב לָךְ:  שֶׁהֲרֵי אִפְשָׁר שֶׁיְּדַמֶּה שְׁהוּא חַיָּב לוֹ, וְהוּא אֵינוּ חַיָּב--כְּגוֹן שֶׁחֲשָׁדוֹ שֶׁגְּנָבוֹ, אוֹ שֶׁאָמַר לוֹ שֶׁאֶתֵּן לָךְ מַתָּנָה, וְכַיּוֹצֶא בְּזֶה.</P>

<P><B>ו,ה</B>  הֲרֵי שֶׁטָּעַן עָלָיו שֶׁהִלְוָהוּ מָנֶה, וְהֵשִׁיב זֶה וְאָמַר לֹא הָיוּ דְּבָרִים מֵעוֹלָם, וְאַחַר כָּךְ הֵבִיא הַטּוֹעֵן עֵדִים שֶׁהִלְוָהוּ בִּפְנֵיהֶם, וְחָזַר הַנִּטְעָן וְאָמַר כֵּן הָיָה לָוִיתִי וּפָרַעְתִּי--אֵין מְקַבְּלִין מִמֶּנּוּ, אֵלָא הֻחְזַק כַּפְרָן וּמְשַׁלֵּם.  אֲבָל אִם הֵשִׁיב אֵינִי חַיָּב לָךְ כְּלוּם, אוֹ אֵין לָךְ בְּיָדִי כְּלוּם, אוֹ שֶׁקֶר אַתָּה טוֹעֵן, וְכָל כַּיּוֹצֶא בְּזֶה, וְהָלַךְ הַתּוֹבֵעַ וְהֵבִיא עֵדִים שֶׁהִלְוָהוּ בִּפְנֵיהֶם, וְאָמַר הַנִּתְבָּע כֵּן הָיָה אֲבָל הִחְזַרְתִּי לוֹ פִּקְדוֹנוֹ, אוֹ פְּרַעְתִּיו חוֹבוֹ--לֹא הֻחְזַק כַּפְרָן, וְנִשְׁבָּע הֶסֵּת וְנִפְטָר.</P>

<P><B>ו,ו</B>  [ב] רָאוּהוּ עֵדִים שֶׁמָּנָה לוֹ מָעוֹת, וְלֹא יָדְעוּ מַה הֶן--תְּבָעוֹ בְּבֵית דִּין וְאָמַר לוֹ, תֶּן לִי מָעוֹת שֶׁהִלְוִיתִיךָ, וְאָמַר לוֹ מַתָּנָה נְתַתֶּם לִי, אוֹ פֵּרָעוֹן הָיוּ--הֲרֵי זֶה נֶאֱמָן, וְנִשְׁבָּע הֶסֵּת וְנִפְטָר.  אָמַר לֹא הָיוּ דְּבָרִים מֵעוֹלָם, וְאַחַר כָּךְ בָּאוּ הָעֵדִים שֶׁמָּנָה לוֹ בִּפְנֵיהֶם--הֻחְזַק כַּפְרָן.  וּלְעוֹלָם אֵין אָדָם יֻחְזַק כַּפְרָן, עַד שֶׁיִּכְפֹּר בְּבֵית דִּין, וְיָבוֹאוּ שְׁנֵי עֵדִים, וְיַכְחִישׁוּהוּ בְּמַה שֶׁכָּפַר.</P>

<P><B>ו,ז</B>  [ג] מָנֶה הִלְוִיתִיךָ, כָּפַר בְּבֵית דִּין וְאָמַר לֹא הָיוּ דְּבָרִים מֵעוֹלָם, וּבָאוּ שְׁנֵי עֵדִים שֶׁלָּוָה מִמֶּנּוּ מָנֶה וּפְרָעוֹ, וְהַמַּלְוֶה אוֹמֵר לֹא נִפְרַעְתִּי--הֲרֵי זֶה חַיָּב לְשַׁלַּם:  שֶׁכָּל הָאוֹמֵר לֹא לָוִיתִי, וּבָאוּ עֵדִים שֶׁלָּוָה--כְּאוֹמֵר לֹא פָרַעְתִּי; וְנִמְצָא הַלּוֹוֶה אוֹמֵר לֹא פָרַעְתִּי, וְהָעֵדִים מְעִידִים שֶׁפָּרַע--הוֹדָאַת בַּעַל דִּין, כְּמֵאָה עֵדִים.  וְאֵין הַמַּלְוֶה חַיָּב שְׁבוּעָה כְּלָל, שֶׁהֲרֵי הֻחְזַק זֶה כַּפְרָן.</P>

<P><B>ו,ח</B>  וְכֵן אִם הוֹצִיא עָלָיו כְּתָב יָדוֹ שְׁהוּא חַיָּב לוֹ, וְאָמַר לֹא הָיוּ דְּבָרִים מֵעוֹלָם וְזֶה אֵינוּ כְּתָב יָדִי--אִם הֻחְזַק כְּתָב יָדוֹ בְּבֵית דִּין, אוֹ שֶׁבָּאוּ עֵדִים שְׁהוּא כְּתָב יָדוֹ--הֲרֵי זֶה הֻחְזַק כַּפְרָן, וּמְשַׁלֵּם.</P>

<P><B>ו,ט</B>  [ד] מָנֶה הִלְוִיתִיךָ וְהוּא לִי בְּיָדָךְ, אָמַר לוֹ הַנִּטְעָן וַהֲלוֹא פְרַעְתִּיךָ בִּפְנֵי פְּלוֹנִי וּפְלוֹנִי, וּבָאוּ פְּלוֹנִי וּפְלוֹנִי וְאָמְרוּ, לֹא הָיוּ דְּבָרִים מֵעוֹלָם--לֹא הֻחְזַק כַּפְרָן, שְׁאֵין הָעֵדִים זוֹכְרִין אֵלָא דָּבָר שְׁהֶם עֵדִים בּוֹ.  לְפִיכָּךְ יִשָּׁבַע הַלּוֹוֶה הֶסֵּת, וְיִפָּטֵר.</P>

<P><B>ו,י</B>  כַּיּוֹצֶא בּוֹ, תֶּן לִי מָנֶה שֶׁהִלְוִיתִיךָ וְאַתָּה בְּצַד עַמּוּד פְּלוֹנִי, וְאָמַר הַנִּטְעָן לֹא עָמַדְתִּי בְּצַד עַמּוּד זֶה מֵעוֹלָם, וּבָאוּ עֵדִים שֶׁעָמַד--לֹא הֻחְזַק כַּפְרָן:  שְׁאֵין אָדָם מֵשִׂים דַּעְתּוֹ, לִדְבָרִים שְׁאֵין בָּהֶן מַמָּשׁ.  וְכֵן כָּל כַּיּוֹצֶא בְּזֶה.</P>

<P><B>ו,יא</B>  [ה] תֶּן לִי מָנֶה שֶׁהִלְוִיתִיךָ וַהֲרֵי הָעֵדִים, וְאָמַר הַנִּטְעָן פְּרַעְתִּיךָ בִּפְנֵי פְּלוֹנִי וּפְלוֹנִי--אוֹמְרִין לַלּוֹוֶה, הָבֵא אוֹתָם וְהִפָּטֵר.  לֹא בָאוּ, אוֹ שֶׁמֵּתוּ, אוֹ שֶׁהָלְכוּ לִמְדִינַת הַיָּם--יִשָּׁבַע הֶסֵּת שֶׁפְּרָעוֹ:  שְׁאֵין אָנוּ מַצְרִיכִים אוֹתוֹ לַהֲבִיאָן אֵלָא לְבָרַר דְּבָרָיו, וּלְהִפָּטֵר אַף מִשְּׁבוּעָה, שֶׁהַמַּלְוֶה אֶת חֲבֵרוֹ בְּעֵדִים, אֵינוּ צָרִיךְ לְפָרְעוֹ בְּעֵדִים כְּמוֹ שֶׁבֵּאַרְנוּ.</P>

<P><B>ו,יב</B>  [ו] אָמַר לוֹ בִּפְנֵי עֵדִים, מָנֶה לִי בְּיָדָךְ, אָמַר לוֹ הִין, לְמָחָר תְּבָעוֹ בַּדִּין וְהֵבִיא עֵדִים, וְטָעַן וְאָמַר מַשְׁטֶה הָיִיתִי בָּךְ, וְאֵין לָךְ בְּיָדִי כְּלוּם--אַפִלּוּ אָמַר, לֹא הָיוּ דְּבָרִים מֵעוֹלָם--פָּטוּר, וְנִשְׁבָּע הֶסֵּת שְׁאֵין לוֹ בְּיָדוֹ כְּלוּם:  שֶׁהֲרֵי לֹא אָמַר לָהֶם אַתֶּם עֵדַי, וְדָבָר שְׁאֵינוּ עֵדוּת, אֵין אָדָם זוֹכְרוֹ; וּלְפִיכָּךְ אִם אָמַר לֹא הָיוּ דְּבָרִים מֵעוֹלָם, לֹא הֻחְזַק כַּפְרָן.</P>

<P><B>ו,יג</B>  [ז] וְלֹא עוֹד, אֵלָא אַפִלּוּ הִטְמִין לוֹ עֵדִים אֲחוֹרֵי הַגָּדֵר, וְאָמַר לוֹ מָנֶה לִי בְּיָדָךְ, אָמַר לוֹ הִין, רְצוֹנָךְ שֶׁיָּעִיד פְּלוֹנִי וּפְלוֹנִי, אָמַר לוֹ לֹא, שֶׁמֶּא תִּכְפֵּנִי בַּדִּין לְמָחָר, וְאֵין לִי מַה אֶתֵּן לָךְ, וּלְמָחָר תְּבָעוֹ בַּדִּין בְּאֵלּוּ הָעֵדִים--בֵּין שֶׁטָּעַן וְאָמַר מַשְׁטֶה הָיִיתִי בּוֹ, בֵּין שֶׁאָמַר לֹא הָיוּ דְּבָרִים מֵעוֹלָם--הֲרֵי זֶה נִשְׁבָּע הֶסֵּת וְנִפְטָר:  שְׁאֵין כָּאן עֵדוּת, עַד שֶׁיֹּאמַר הַלּוֹוֶה אַתֶּם עֵדַי, אוֹ יֹאמַר הַמַּלְוֶה בִּפְנֵי הַלּוֹוֶה, וְיִשְׁתֹּק הַלּוֹוֶה.  אֲבָל בְּעֵדוּת כְּזוֹ, לֹא יֻחְזַק כַּפְרָן.</P>

<P><B>ו,יד</B>  מַעֲשֶׂה בְּאֶחָד שֶׁהָיוּ קוֹרִין לוֹ קָב רְשׁוּ, כְּלוֹמַר שֶׁיֵּשׁ עָלָיו חוֹבוֹת הַרְבֵּה--אָמַר מִי הוּא שֶׁאֲנִי חַיָּב לוֹ אֵלָא פְּלוֹנִי, וּבָא פְּלוֹנִי וּתְבָעוֹ, וְאָמַר הוּא, אֵינִי חַיָּב לוֹ כְּלוּם.  וְאָמְרוּ חֲכָמִים, יִשָּׁבַע הֶסֵּת וְיִפָּטֵר.</P>

<P><B>ו,טו</B>  וְכֵן אֶחָד הָיוּ אוֹמְרִים עָלָיו שְׁהוּא בַּעַל מָמוֹן--בְּשָׁעַת מִיתָתוֹ אָמַר אִלּוּ הָיָה לִי מָמוֹן, הֲלוֹא הָיִיתִי פּוֹרְעוֹ לִפְלוֹנִי וּפְלוֹנִי; וְאַחַר מִיתָתוֹ בָּא אוֹתוֹ פְּלוֹנִי וּפְלוֹנִי לִתְבֹּעַ.  וְאָמְרוּ חֲכָמִים, אֵין לָהֶם כְּלוּם, שֶׁאָדָם עָשׂוּי לְהַרְאוֹת עַצְמוֹ שְׁאֵינוּ בַּעַל מָמוֹן, וְשֶׁלֹּא הִנִּיחַ בָּנָיו בַּעֲלֵי מָמוֹן.  וְכֵן כָּל כַּיּוֹצֶא בִּדְבָרִים אֵלּוּ.</P>

<P><B>ו,טז</B>  [ח] אַף עַל פִּי שֶׁהַמַּטְמִין עֵדִים אֵינָהּ עֵדוּת, וְכֵן הַמּוֹדֶה מֵעַצְמוֹ וְעֵדִים שׁוֹמְעִין אוֹתוֹ, וְכֵן הָאוֹמֵר לַחֲבֵרוֹ בִּפְנֵי עֵדִים מָנֶה לִי בְּיָדָךְ וְאָמַר לוֹ הִין--כָּל אֵלּוּ הַדְּבָרִים וְכַיּוֹצֶא בָּהֶן--כְּשֶׁיָּבוֹאוּ לְבֵית דִּין, אוֹמְרִין לַנִּתְבָּע לָמָּה לֹא תִתֵּן לְזֶה מַה שֶׁיֵּשׁ לוֹ אֶצְלָךְ:  אָמַר אֵין לוֹ אֶצְלִי כְּלוּם, אוֹמְרִים לוֹ וַהֲלוֹא אַתָּה אָמַרְתָּ בִּפְנֵי אֵלּוּ כָּךְ וְכָּךְ, אוֹ אַתָּה הוֹדֵיתָ מֵעַצְמָךְ.  אִם עָמַד וְשִׁלַּם, הֲרֵי מוּטָב; וְאִם לֹא טָעַן, אֵין טוֹעֲנִין לוֹ.  אֲבָל אִם טָעַן וְאָמַר, מַשְׁטֶה הָיִיתִי בּוֹ, אוֹ לֹא הָיוּ דְּבָרִים מֵעוֹלָם, אוֹ שֶׁלֹּא לְהַשְׁבִּיעַ אֶת עַצְמִי נִתְכַּוַּנְתִּי--פָּטוּר, וְנִשְׁבָּע הֶסֵּת כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ז</H2>

<P><B>ז,א</B>  הַמּוֹדֶה בִּפְנֵי שְׁנַיִם שֶׁיֵּשׁ לִפְלוֹנִי אֶצְלוֹ מָנֶה, וְאָמַר לָהֶן בְּדֶרֶךְ הוֹדָיָה לֹא דֶּרֶךְ שִׂיחָה--אַף עַל פִּי שֶׁלֹּא אָמַר לָהֶם אַתֶּם עֵדַי, וְאַף עַל פִּי שְׁאֵין הַתּוֹבֵעַ עִמּוֹ--הֲרֵי זוֹ עֵדוּת.  תְּבָעוֹ בַּדִּין לְמָחָר--אִם אָמַר לֹא הָיוּ דְּבָרִים מֵעוֹלָם, אֵין שׁוֹמְעִין לוֹ; וּמְשַׁלֵּם עַל פִּיהֶם.  וְאִם הָיָה עֵד אֶחָד--נִשְׁבָּע, הוֹאִיל וְאָמַר דֶּרֶךְ הוֹדָיָה.</P>

<P><B>ז,ב</B>  טָעַן כְּשֶׁתְּבָעוֹ בְּעֵדִים אֵלּוּ וְאָמַר, שֶׁלֹּא לְהַשְׁבִּיעַ אֶת עַצְמִי הוֹדֵיתִי--נֶאֱמָן וְנִשְׁבָּע הֶסֵּת.  וְאִם כְּשֶׁהוֹדָה בִּפְנֵיהֶם הָיָה הַתּוֹבֵעַ עִמּוֹ--אֵינוּ יָכוֹל לִטְעֹן וְלוֹמַר, כְּדֵי לְהַרְאוֹת שְׁאֵינִי עָשִׁיר הוֹדֵיתִי; אֲבָל אִם טָעַן שֶׁנָּתַן, נֶאֱמָן וְנִשְׁבָּע הֶסֵּת.</P>

<P><B>ז,ג</B>  [ב] כָּל הַמּוֹדֶה בִּפְנֵי שְׁנַיִם, אֵינוּ יָכוֹל לַחְזֹר וְלוֹמַר מַשְׁטֶה הָיִיתִי בּוֹ, וְאֵין צָרִיךְ לוֹמַר, אִם הוֹדָה בִּפְנֵי שְׁלוֹשָׁה; אֲבָל מְחַיְּבִין אוֹתוֹ לִתֵּן בְּהוֹדָיַת פִּיו:  שֶׁכָּל הָאוֹמֵר בְּדֶרֶךְ הוֹדָיָה, הֲרֵי זֶה כְּאוֹמֵר אַתֶּם עֵדַי.</P>

<P><B>ז,ד</B>  אֲבָל אֵין כּוֹתְבִין אֵלָא אִם אָמַר לָהֶם, כִּתְבוּ וְחִתְמוּ וּתְנוּ לוֹ; וּצְרִיכִין לְהִמָּלֵךְ בּוֹ, כְּמוֹ שֶׁבֵּאַרְנוּ.  וְכֵן אִם הוֹדָה בְּבֵית דִּין, אַחַר שֶׁשָּׁלְחוּ לוֹ כְּמוֹ שֶׁיִּתְבָּאַר--הֲרֵי אֵלּוּ כּוֹתְבִין:  וְהוּא שֶׁיִּהְיוּ בֵּית דִּין מַכִּירִין אֶת שְׁנֵיהֶם, כְּדֵי שֶׁלֹּא יַעְרִימוּ שְׁנֵיהֶם לְחַיַּב אִישׁ אַחֵר.</P>

<P><B>ז,ה</B>  [ג] בֵּית דִּין שֶׁלִּשְׁלוֹשָׁה שֶׁהָיוּ יוֹשְׁבִין מֵעַצְמָן בַּמָּקוֹם הַקָּבוּעַ לָהֶן, וּבָא הַתּוֹבֵעַ וְקִבַּל לִפְנֵיהֶם, וְשָׁלְחוּ שָׁלִיחַ אֵצֶל הַנִּתְבָּע, וּבָא וְהוֹדָה בִּפְנֵיהֶם--הֲרֵי אֵלּוּ כּוֹתְבִין, וְנוֹתְנִין לְבַעַל דִּינוֹ.  אֲבָל אִם לֹא הָיוּ קְבוּעִין, וְלֹא שָׁלְחוּ לוֹ--אַפִלּוּ קָבַץ אוֹתָן וְהוֹשִׁיב הַשְּׁלוֹשָׁה, וְהוֹדָה בִּפְנֵיהֶן וְאָמַר הֱיוּ עָלַי דַּיָּנִין, וּבָא אַחַר כָּךְ הַתּוֹבֵעַ, וְאָמַר לָהֶם כִּתְבוּ לִי הוֹדָיָתוֹ--אֵין כּוֹתְבִין:  שֶׁמֶּא יִתֵּן לוֹ, וְנִמְצָא זֶה תּוֹבֵעַ אוֹתוֹ בַּשְּׁטָר.</P>

<P><B>ז,ו</B>  בַּמֶּה דְּבָרִים אֲמוּרִים, בַּמִּטַּלְטְלִין.  אֲבָל אִם הוֹדָה בַּקַּרְקָעוֹת, אַפִלּוּ בִּפְנֵי שְׁנַיִם--אַף עַל פִּי שֶׁלֹּא קָנוּ מִיָּדוֹ, וְלֹא אָמַר לָהֶם כִּתְבוּ וּתְנוּ--הֲרֵי אֵלּוּ כּוֹתְבִים וְנוֹתְנִין:  שְׁאֵין כָּאן לָחוּשׁ שֶׁמֶּא יִתֵּן לוֹ, וְנִמְצָא תּוֹבְעוֹ פַּעַם שְׁנִיָּה.</P>

<P><B>ז,ז</B>  [ד] שְׁטָר הוֹדָיָה שֶׁיָּצָא, וְלֹא הָיָה כָּתוּב בּוֹ אָמַר לָנוּ כִּתְבוּ וְחִתְמוּ וּתְנוּ לוֹ--הֲרֵי הוּא כָּשֵׁר:  שֶׁחֲזָקָה הִיא שֶׁאִלּוּ לֹא אָמַר לָהֶם כִּתְבוּ וְחִתְמוּ וּתְנוּ לוֹ, לֹא הָיוּ כּוֹתְבִין.</P>

<P><B>ז,ח</B>  הָיָה כָּתוּב בַּשְּׁטָר הוֹדָה פְּלוֹנִי בְּפָנֵינוּ בְּבֵית דִּין--אִם אֵין כָּתוּב בּוֹ שֶׁהָיוּ שְׁלוֹשָׁה, אוֹ דְּבָרִים שֶׁשּׁוֹמְעִין מִכְּלָלָן שֶׁהָיוּ שְׁלוֹשָׁה--חוֹשְׁשִׁין שֶׁמֶּא שְׁנַיִם הָיוּ, וְטָעוּ וְדִמּוּ שֶׁהַהוֹדָיָה בִּשְׁנַיִם הוֹדָיָה בְּבֵית דִּין הִיא; וּלְפִיכָּךְ אֵין דָּנִין בּוֹ דִּין שְׁטָר כָּשֵׁר.</P>

<P><B>ז,ט</B>  [ה] כְּבָר בֵּאַרְנוּ שֶׁהוֹדָיָה בְּבֵית דִּין אוֹ עֵדוּת בְּבֵית דִּין, כְּמַלְוָה הַכְּתוּבָה בַּשְּׁטָר; וּלְפִיכָּךְ כּוֹתְבִין וְנוֹתְנִין לְבַעַל דִּינוֹ.  בַּמֶּה דְּבָרִים אֲמוּרִים, בְּשֶׁלֹּא קִבַּל עָלָיו אֶת הַדִּין, עַד שֶׁשָּׁלְחוּ וֶהֱבִיאוּהוּ כְּמוֹ שֶׁבֵּאַרְנוּ.</P>

<P><B>ז,י</B>  אֲבָל שְׁנַיִם שֶׁבָּאוּ לַדִּין, וְתָבַע אֶחָד מֵהֶן אֶת חֲבֵרוֹ וְאָמַר, מָנֶה לִי בְּיָדָךְ, וְאָמַר לוֹ הַנִּתְבָּע הִין יֵשׁ לָךְ בְּיָדִי--בֵּין שֶׁאָמְרוּ לוֹ הַדַּיָּנִין חַיָּב אַתָּה לִתֵּן לוֹ, בֵּין שֶׁאָמְרוּ לוֹ צֵא תֶּן לוֹ, וְיָצָא וְאָמַר פָּרַעְתִּי--נֶאֱמָן, וְיִשָּׁבַע הֶסֵּת שֶׁפְּרָעוֹ.  לְפִיכָּךְ אִם חָזַר הַתּוֹבֵעַ לַדַּיָּנִים, וְאָמַר כִּתְבוּ לִי הוֹדָיָתוֹ--אֵין כּוֹתְבִין לוֹ, שֶׁמֶּא פְּרָעוֹ.  וְכֵן מִי שֶׁנִּתְחַיַּב שְׁבוּעָה בְּבֵית דִּין, וְיָצָא וְאָמַר נִשְׁבַּעְתִּי--נֶאֱמָן, וְאֵין מַשְׁבִּיעִין אוֹתוֹ שֶׁנִּשְׁבַּע.  הָיוּ הָעֵדִים מְעִידִין אוֹתוֹ שֶׁלֹּא נִשְׁבַּע, הֻחְזַק כַּפְרָן לְאוֹתָהּ שְׁבוּעָה; וְאֵינוּ נֶאֱמָן לְעוֹלָם לוֹמַר נִשְׁבַּעְתִּיהָ, עַד שֶׁיּוֹדֶה לוֹ בַּעַל דִּינוֹ, אוֹ יָבִיא עֵדִים שֶׁנִּשְׁבַּע בִּפְנֵיהֶם.</P>

<P><B>ז,יא</B>  [ו] שְׁנַיִם שֶׁבָּאוּ לַדִּין, וְנִתְחַיַּב הָאֶחָד לַשֵּׁנִי, וְאָמְרוּ לוֹ צֵא תֶּן לוֹ, וְיָצָא וְחָזַר וְאָמַר פָּרַעְתִּי, וְעֵדִים מְעִידִים אוֹתוֹ שֶׁלֹּא פְרָעוֹ--הֻחְזַק כַּפְרָן לְאוֹתוֹ מָמוֹן.  אָמְרוּ לוֹ חַיָּב אַתָּה לִתֵּן לוֹ, וְיָצָא וְחָזַר וְאָמַר פָּרַעְתִּי, וְעֵדִים מְעִידִין אוֹתוֹ שֶׁלֹּא פְרָעוֹ--לֹא הֻחְזַק כַּפְרָן:  שֶׁזֶּה נִשְׁמַט מֵהֶן, עַד שֶׁיַּחְקְרוּ דִּינוֹ.</P>

<P><B>ז,יב</B>  לְפִיכָּךְ אִם חָזַר פַּעַם אַחֶרֶת, וְטָעַן שֶׁפָּרַע זֶה הַמָּמוֹן שֶׁנִּתְחַיַּב בּוֹ בִּפְנֵיהֶם, וְלֹא הָיוּ שָׁם עֵדִים שֶׁמַּכְחִישִׁין אוֹתוֹ פַּעַם שְׁנִיָּה--הֲרֵי זֶה נִשְׁבָּע הֶסֵּת שֶׁפְּרָעוֹ, וְנִפְטָר.  לְפִיכָּךְ הָיוּ בְּקִיאֵי הַדַּעַת בִּסְפָרַד, כְּשֶׁיּוֹדֶה הַלּוֹוֶה אוֹ כְּשֶׁיִּתְחַיַּב שְׁבוּעָה בְּבֵית דִּין, אוֹמֵר לוֹ בִּפְנֵי בֵּית דִּין הֱיוּ עָלַי עֵדִים שֶׁלֹּא יִפְרָעֵנִי אוֹ שֶׁלֹּא יִשָּׁבַע לִי, אֵלָא בִּפְנֵי עֵדִים.</P>

<P><B>ז,יג</B>  [ז] מִי שֶׁהוֹדָה בְּבֵית דִּין שֶׁאֲנִי חַיָּב לְזֶה הַתּוֹבֵעַ מָנֶה, וְאַחַר כָּךְ אָמַר נִזְכַּרְתִּי שֶׁפָּרַעְתִּי לוֹ חוֹבוֹ זֶה שֶׁהוֹדֵיתִי בּוֹ, וַהֲרֵי עֵדִים--הֲרֵי זוֹ עֵדוּת מוֹעֶלֶת, וְעוֹשִׂין עַל פִּיהֶם:  שֶׁהֲרֵי לֹא הִכְחִישׁ עֵדָיו, וְאֵינוּ כְּאוֹמֵר לֹא לָוִיתִי מֵעוֹלָם.</P>

<P><B>ז,יד</B>  [ח] יֵשׁ לַטּוֹעֵן בְּבֵית דִּין לַחְזֹר וְלִטְעֹן טְעָנָה אַחֶרֶת, לְהַכְחִישׁ הַטְּעָנָה הָרִאשׁוֹנָה, וְסוֹמְכִין עַל טְעָנָתוֹ הָאַחֲרוֹנָה, וְאַף עַל פִּי שֶׁלֹּא נָתַן אַמְתְּלָה לַטְּעָנָה הָרִאשׁוֹנָה; וְאַף עַל פִּי שֶׁיָּצָא מִבֵּית דִּין וְחָזַר, יֵשׁ לוֹ לַחְזֹר וְלִטְעֹן וְלַהְפֹּךְ כָּל טְעָנָה שֶׁיִּרְצֶה, עַד שֶׁיָּבוֹאוּ הָעֵדִים.  אֲבָל מֵאַחַר שֶׁיָּבוֹאוּ הָעֵדִים, וְיַכְחִישׁוּ טְעָנָתוֹ הָאַחֲרוֹנָה שֶׁסָּמַךְ עָלֶיהָ--אֵינוּ יָכוֹל לְהַשִּׂיאָהּ לִטְעָנָה אַחֶרֶת, אֵלָא אִם כֵּן נָתַן אַמְתְּלָה לַטְּעָנָה שֶׁסָּמַךְ עָלֶיהָ, וְיֵשׁ בְּמַשְׁמָעָהּ כְּמוֹ שֶׁהִשִּׂיא בְּזֹאת הַטְּעָנָה הָאַחֶרֶת.  וְהוּא, שֶׁלֹּא יָצָא מִבֵּית דִּין; אֲבָל אִם יָצָא מִבֵּית דִּין--אֵינוּ יָכוֹל לַחְזֹר וְלִטְעֹן אַחַר שֶׁבָּאוּ עֵדִים, שֶׁמֶּא אֲנָשִׁים רָעִים לִמְּדוּהוּ טְעָנוֹת שֶׁלְּשֶׁקֶר.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ח</H2>

<P><B>ח,א</B>  כָּל הַמִּטַּלְטְלִין בְּחֶזְקַת זֶה שְׁהֶן תַּחַת יָדוֹ, אַף עַל פִּי שֶׁהֵבִיא הַתּוֹבֵעַ עֵדִים שֶׁהַמִּטַּלְטְלִין הָאֵלּוּ יְדוּעִין לוֹ.  כֵּיצַד:  בֶּגֶד זֶה אוֹ כְּלִי זֶה שֶׁבְּיָדָךְ אוֹ שֶׁבְּתוֹךְ בֵּיתָךְ, שֶׁלִּי הוּא וַאֲנִי הִפְקַדְתִּיו אֶצְלָךְ, אוֹ הִשְׁאַלְתִּיהוּ לָךְ, וַהֲרֵי הָעֵדִים שְׁהֶן יוֹדְעִין אוֹתוֹ מִקֹּדֶם בִּרְשׁוּתִי, וְהַנִּתְבָּע אוֹמֵר לֹא כִי, אֵלָא אַתָּה מְכַרְתּוֹ לִי אוֹ נְתַתּוֹ לִי בְּמַתָּנָה--הֲרֵי זֶה הַנִּתְבָּע נִשְׁבָּע הֶסֵּת, וְנִפְטָר.  [ב] טָעַן שְׁהוּא מַשְׁכּוֹן בְּיָדוֹ--יָכוֹל לִטְעֹן, עַד כְּדֵי דָּמָיו; וְנִשְׁבָּע בִּנְקִיטַת חֵפֶץ, וְנוֹטֵל כְּמוֹ שֶׁבֵּאַרְנוּ.</P>

<P><B>ח,ב</B>  [ג] בַּמֶּה דְּבָרִים אֲמוּרִים, בִּדְבָרִים שְׁאֵין עֲשׂוּיִין לְהַשְׁאִיל וּלְהַשְׂכִּיר, כְּגוֹן בְּגָדִים וּפֵרוֹת וּכְלֵי תַּשְׁמִישׁ הַבַּיִת וּדְבָרִים שֶׁלִּסְחוֹרָה וְכַיּוֹצֶא בָּהֶן.  אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר--אַף עַל פִּי שְׁהֶן תַּחַת יָדוֹ שֶׁלְּזֶה, וְאַף עַל פִּי שֶׁלֹּא הִשְׁאִיל לוֹ כְּלִי זֶה וְלֹא שְׂכָרוֹ לוֹ בְּעֵדִים--הֲרֵי הֶן בְּחֶזְקַת בַּעְלֵיהֶן.</P>

<P><B>ח,ג</B>  כֵּיצַד:  רְאוּבֵן שֶׁהָיָה לוֹ כְּלִי הֶעָשׂוּי לְהַשְׁאִיל וּלְהַשְׂכִּיר, וְיֵשׁ לוֹ עֵדִים שְׁהוּא יָדוּעַ לוֹ, וַהֲרֵי אוֹתוֹ הַכְּלִי תַּחַת יַד שִׁמְעוֹן, וּרְאוּבֵן טוֹעֵן שְׁהוּא שָׁאוּל אוֹ שָׂכוּר, וְשִׁמְעוֹן טוֹעֵן אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה, אוֹ מִשְׁכַּנְתּוֹ בְּיָדִי--אֵינוּ נֶאֱמָן; אֵלָא רְאוּבֵן נוֹטֵל כֶּלְיוֹ, וְנִשְׁבָּע הֶסֵּת עַל טְעָנַת שִׁמְעוֹן.  וְאַפִלּוּ מֵת שִׁמְעוֹן, הֲרֵי רְאוּבֵן נוֹטֵל כֶּלְיוֹ.  וְהוֹרוּ הַגְּאוֹנִים שֶׁיִּשָּׁבַע הֶסֵּת, לְפִי שֶׁטּוֹעֲנִין לַיּוֹרֵשׁ.</P>

<P><B>ח,ד</B>  בַּמֶּה דְּבָרִים אֲמוּרִים, בְּשֶׁהָיָה כְּלִי זֶה נִרְאֶה וְעוֹמֵד בְּיַד שִׁמְעוֹן.  אֲבָל אִם טָעַן רְאוּבֵן, וְאָמַר לְשִׁמְעוֹן כְּלִי פְּלוֹנִי יֵשׁ לִי אֶצְלָךְ וְשָׂכוּר הוּא, הוֹצִיאוֹ אֵלַי, וַהֲרֵי יֵשׁ לִי עֵדִים שְׁהוּא יָדוּעַ לִי, וְאָמַר לוֹ שִׁמְעוֹן אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה--נֶאֱמָן, וְנִשְׁבָּע שִׁמְעוֹן הֶסֵּת וְנִפְטָר:  מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם, וְאֵין בְּיָדִי כְּלִי זֶה--נֶאֱמָן לוֹמַר יֶשְׁנוֹ אֶצְלִי, וְאַתָּה מְכַרְתּוֹ לִי.</P>

<P><B>ח,ה</B>  אֵין כָּל הַדְּבָרִים הָאֵלּוּ אֲמוּרִים, אֵלָא בְּשֶׁהָיָה בַּעַל הַכְּלִי טוֹעֵן אֲנִי הִפְקַדְתִּיו אֶצְלָךְ אוֹ הִשְׁאַלְתִּיהוּ לָךְ.  אֲבָל אִם טָעַן שֶׁכְּלִי זֶה הָיָה שֶׁלּוֹ וְנִגְנַב אוֹ אָבַד אוֹ נִגְזַל, וְהֵבִיא עֵדִים שְׁהוּא יָדוּעַ לוֹ, וְזֶה שְׁהוּא תַּחַת יָדוֹ אוֹמֵר אֵינִי יוֹדֵעַ, אֲבָל אֲחֵרִים מְכָרוּהוּ לִי אוֹ נְתָנוּהוּ לִי בְּמַתָּנָה--אַף עַל פִּי שְׁהוּא מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר, מַעְמִידִין אֶת הַכְּלִי בְּיַד זֶה שְׁהוּא בְּיָדוֹ; וְאֵינוּ נִשְׁבָּע כְּלָל, שֶׁהֲרֵי אֵין לוֹ טוֹעֵן.</P>

<P><B>ח,ו</B>  יָצָא לַבְּעָלִים הָרִאשׁוֹנִים חֲזָקָה שֶׁנִּגְנְבוּ כְּלֵיהֶן--יִשָּׁבַע זֶה בִּנְקִיטַת חֵפֶץ כַּמָּה הוֹצִיא, וְיִטֹּל, וְיַחְזִיר הַכְּלִי לַבְּעָלִים הָרִאשׁוֹנִים, כְּמוֹ שֶׁבֵּאַרְנוּ בְּהִלְכּוֹת גְּנֵבָה.  טָעַן אַתָּה מְכַרְתּוֹ לִי, אַתָּה נְתַתּוֹ לִי בְּמַתָּנָה--אַף עַל פִּי שֶׁיָּצָא לוֹ שֵׁם גְּנֵבָה--אִם לֹא הָיָה מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר, הֲרֵי זֶה נִשְׁבָּע הֶסֵּת וְיַעֲמֹד הַכְּלִי בְּיָדוֹ.</P>

<P><B>ח,ז</B>  מִכָּאן אַתָּה לָמֵד, לְכָל מִי שֶׁיֵּשׁ מִטַּלְטְלִין בְּיָדוֹ, אַף עַל פִּי שֶׁיָּכוֹל לוֹמַר לְקוּחִין הֶן בְּיָדִי, וְיִשָּׁבַע הֶסֵּת וְיִפָּטֵר--אִם אָמַר שֶׁלָּךְ הֶן, אֲבָל אַתָּה חַיָּב לִי כָּךְ וְכָּךְ--יִשָּׁבַע בִּנְקִיטַת חֵפֶץ וְאַחַר כָּךְ יִטֹּל, כְּדִין כָּל הַנִּשְׁבָּעִין וְנוֹטְלִין.</P>

<P><B>ח,ח</B>  [ז] מִי שֶׁהָיוּ בְּיָדוֹ דְּבָרִים הָעֲשׂוּיִין לְהַשְׁאִיל וּלְהַשְׂכִּיר--אַף עַל פִּי שֶׁהוֹדָה וְאָמַר לוֹ, יוֹדֵעַ אֲנִי שֶׁהָיוּ שֶׁלָּךְ, אֲבָל פְּלוֹנִי מְכָרָם לִי, אוֹ נְתָנָם לִי בְּמַתָּנָה--אֵין מוֹצִיאִין אוֹתָן מִיָּדוֹ, אַפִלּוּ הֵבִיא זֶה עֵדִים שֶׁהָיוּ יְדוּעִין לוֹ:  שֶׁאָדָם עָשׂוּי לִמְכֹּר אֶת כֵּלָיו.</P>

<P><B>ח,ט</B>  [ח] טָעַן זֶה עָלָיו וְאָמַר, אֲנִי הִשְׂכַּרְתִּים לָךְ, אוֹ הִשְׁאַלְתִּים לָךְ--מוֹצִיאִין אוֹתָן מִיָּדוֹ.  וְאִם הָיוּ מִדְּבָרִים שְׁאֵין עֲשׂוּיִין לְהַשְׁאִיל וּלְהַשְׂכִּיר--הֲרֵי זֶה נִשְׁבָּע הֶסֵּת שֶׁלֹּא הִשְׁאִיל לוֹ וְלֹא הִשְׂכִּיר לוֹ, אֵלָא מִפְּלוֹנִי לָקַח; וְיַעֲמֹד כֶּלְיוֹ בְּיָדוֹ.</P>

<P><B>ח,י</B>  [ט] אַל תִּטְעֶה בֵּין דְּבָרִים הָעֲשׂוּיִין לְהַשְׁאִיל וּלְהַשְׂכִּיר, לִדְבָרִים שֶׁדַּרְכָּן לְהַשְׁאִיל וּלְהַשְׂכִּיר, כְּמוֹ שֶׁטָּעוּ רַבִּים וּגְדוֹלִים:  שֶׁכָּל הַדְּבָרִים רְאוּיִין לְהַשְׁאִיל, וְדַרְכָּן לְהַשְׁאִיל; אַפִלּוּ חֲלוּקוֹ שֶׁלָּאָדָם, וּמַצָּעוֹ, וּמִטָּתוֹ--רְאוּיִין לְהַשְׁאִיל.  אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר--הֶם הַכֵּלִים שֶׁבְּנֵי אוֹתָהּ הַמְּדִינָה עוֹשִׂין אוֹתָן מִתְּחִלַּת עֲשִׂיָּתָן, כְּדֵי לְהַשְׁאִילָן וּלְהַשְׂכִּירָן וְלִטֹּל שְׂכָרָן, וַהֲרֵי הֶן לְבַעְלֵיהֶן, כְּמוֹ קַרְקָע שֶׁאוֹכֵל פֵּרוֹתֶיהָ וְהַגּוּף קַיָּם.</P>

<P><B>ח,יא</B>  כָּךְ אֵלּוּ הַכֵּלִים, עִיקַר עֲשִׂיָּתָן כְּדֵי לֵהָנוֹת בִּשְׂכָרָן--כְּגוֹן הַיּוּרוֹת הַגְּדוֹלוֹת שֶׁלִּנְחֹשֶׁת שֶׁמְּבַשְּׁלִין בָּהֶן בְּבֵית הַמִּשְׁתָּאוֹת, וּכְגוֹן חֲלִי הַנְּחֹשֶׁת הַטּוּחַ בְּזָהָב שֶׁשּׂוֹכְרִין אוֹתוֹ לַכַּלָּה לְהִתְקַשַּׁט בּוֹ:  שֶׁעִיקַר עֲשִׂיַּת אֵלּוּ הַכֵּלִים אֵינָן לִמְכִירַת עַצְמָן, וְלֹא לְהִשְׁתַּמַּשׁ בָּהֶן בַּעַל הַבַּיִת בְּבֵיתוֹ, אֵלָא לְהַשְׁאִילָן לַאֲחֵרִים כְּדֵי לֵהָנוֹת כְּנֶגְדָן, אוֹ לְהַשְׂכִּירָן וְלִטֹּל שְׂכָרָן.</P>

<P><B>ח,יב</B>  וְכֵן אִם הָיָה לָאָדָם כְּלִי מִשְּׁאָר הַכֵּלִים, וְיֵשׁ לוֹ עֵדִים שְׁהוּא מַשְׂכִּירוֹ תָּמִיד וּמַשְׁאִילוֹ, וְהֻחְזַק לוֹ שְׁהוּא לְהַשְׁאִיל וּלְהַשְׂכִּיר--הֲרֵי הוּא כַּכֵּלִים הָעֲשׂוּיִין לְהַשְׁאִיל וּלְהַשְׂכִּיר.  [י] וּכְלִי שֶׁהֶפְסֵדוֹ מְרֻבֶּה מִשְּׂכָרוֹ, וּבְנֵי אָדָם מַקְפִּידִין עָלָיו שֶׁלֹּא יַשְׁאִילוּ אוֹתוֹ--הֲרֵי הוּא בְּחֶזְקַת שְׁאֵינוּ עָשׂוּי לְהַשְׁאִיל וּלְהַשְׂכִּיר, כְּגוֹן סַכִּין שֶׁלִּשְׁחִיטָה; לְפִיכָּךְ אַפִלּוּ בָּאוּ עֵדִים שֶׁהִשְׁאִילוֹ, אוֹ הִשְׂכִּירוֹ זֶה--אֵין מְבַטְּלִין בָּהֶן חֶזְקָתוֹ, אֵלָא הֲרֵי הוּא כְּכָל הַכֵּלִים.</P>

<P><B>ח,יג</B>  רְאָיָה לִדְבָרֵינוּ, שֶׁהֲרֵי רַבָּא הוֹצִיא זוֹג שֶׁעוֹשִׂין בּוֹ הַסַּרְבָּל וְסֵפֶר הַגָּדָה, בִּדְבָרִים הָעֲשׂוּיִין לְהַשְׁאִיל וּלְהַשְׂכִּיר; וְלוּלֵי שֶׁנִּתְבָּרַר לוֹ בְּעֵדִים שְׁהֶן מִדְּבָרִים הָעֲשׂוּיִים לְהַשְׁאִיל וּלְהַשְׂכִּיר, לֹא הוֹצִיאוֹ מִתַּחַת יַד הַיְּתוֹמִים.  הַא שְׁאָר הַזּוֹגוֹת, וּשְׁאָר הַסְּפָרִים--אֵינָן בִּכְלַל דִּין זֶה, אַף עַל פִּי שְׁהֶן רְאוּיִין לְהַשְׁאִיל וּלְהַשְׂכִּיר.  וְדָבָר זֶה עִיקָר גָּדוֹל בַּדִּין, וְהוּא דָּבָר שֶׁלְּטַעַם שֶׁרָאוּי לִסְמֹךְ עָלָיו וְלָדוּן בּוֹ, וּבָרוּר הוּא לְמוֹצְאֵי דַּעַת, וְרָאוּי לַדַּיָּן לָשׂוּם אוֹתוֹ לְנֶגֶד עֵינָיו וְלֹא יָלוּז.
<BR> </P>

<H2>הִלְכּוֹת טוֹעֵן וְנִטְעָן פֵּרֶק ט</H2>

<P><B>ט,א</B>  הָאֻמָּן--אֵין לוֹ חֲזָקָה בַּכֵּלִים שֶׁתַּחַת יָדוֹ, אֶחָד כֵּלִים הָעֲשׂוּיִין לְהַשְׁאִיל וּלְהַשְׂכִּיר וְאֶחָד שְׁאָר כֵּלִים.  כֵּיצַד:  רָאָה כֶלְיוֹ בְּיַד הָאֻמָּן, וְהֵבִיא עֵדִים שְׁהֶן יוֹדְעִין שֶׁהַכְּלִי זֶה שֶׁלּוֹ, וְהוּא טוֹעֵן וְאוֹמֵר לְתַקַּן נְתַתִּיו לָךְ, וְהָאֻמָּן אוֹמֵר לֹא בָא לְיָדִי אֵלָא בִּמְכִירָה אוֹ בְּמַתָּנָה, אוֹ שֶׁטָּעַן אַתָּה נְתַתּוֹ לִי, אַתָּה מְכַרְתּוֹ לִי אַחַר שֶׁבָּא לְיָדִי לְתַקְּנוֹ--אַף עַל פִּי שֶׁמְּסָרוֹ לוֹ שֶׁלֹּא בְּעֵדִים--בַּעַל הַכְּלִי נֶאֱמָן, וּמוֹצִיאִין אוֹתוֹ מִיַּד הָאֻמָּן; וְיִשָּׁבַע בַּעַל הַבַּיִת הֶסֵּת עַל טְעָנָתוֹ.</P>

<P><B>ט,ב</B>  וְיֵשׁ גְּאוֹנִים שֶׁדָּנוּ, אַף עַל פִּי שֶׁלֹּא הֵבִיא בַּעַל הַבַּיִת עֵדִים שֶׁזֶּה הַכְּלִי שֶׁלּוֹ, הוֹאִיל וְרָאָה כֶלְיוֹ, וַהֲרֵי הָאֻמָּן מוֹדֶה לוֹ שֶׁהָיָה שֶׁלּוֹ, וּמְכָרוֹ לוֹ--אֵין הָאֻמָּן נֶאֱמָן; אֲבָל אִם אָמַר לֹא הָיוּ דְּבָרִים מֵעוֹלָם, וְשֶׁלִּי הוּא כְּלִי זֶה--נֶאֱמָן הָאֻמָּן, וְנִשְׁבָּע הֶסֵּת.  וְאִם הֵבִיא בַּעַל הַבַּיִת עֵדִים שֶׁהַכְּלִי הַזֶּה יָדוּעַ לוֹ, אֵין הָאֻמָּן נֶאֱמָן.  וְדִין זֶה פֶּלֶא הוּא בְּעֵינַי.</P>

<P><B>ט,ג</B>  [ב] לֹא רָאָה הַכְּלִי בְּיַד הָאֻמָּן, אֵלָא טָעַן וְאָמַר, כְּלִי פְּלוֹנִי נְתַתִּיו לָךְ לְתַקַּן, וְהָאֻמָּן אוֹמֵר חָזַרְתָּ וּמְכַרְתּוֹ לִי, אוֹ נְתַתּוֹ לִי--הָאֻמָּן נִשְׁבָּע הֶסֵּת וְנִפְטָר, מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם.  וְאַפִלּוּ מְסָרוֹ לוֹ לְתַקַּן בְּעֵדִים--הֲרֵי הָאֻמָּן נֶאֱמָן, מִתּוֹךְ שֶׁיָּכוֹל לוֹמַר הִחְזַרְתִּיו לָךְ:  שֶׁהַמַּפְקִיד אֵצֶל חֲבֵרוֹ בְּעֵדִים, אֵינוּ צָרִיךְ לְהַחְזִיר לוֹ בְּעֵדִים.  לְפִיכָּךְ נִשְׁבָּע הָאֻמָּן הֶסֵּת וְנִפְטָר, וְאֵין מְחַיְּבִין אוֹתוֹ לְהוֹצִיא הַכְּלִי.  וְאִם הוֹצִיאוֹ--הוֹאִיל וְנִרְאֶה--הֲרֵי בַּעַל הַבַּיִת מֵבִיא עֵדִים שְׁהוּא שֶׁלּוֹ וְנוֹטְלוֹ, אַף עַל פִּי שֶׁמְּסָרוֹ לוֹ בְּלֹא עֵדִים כְּמוֹ שֶׁבֵּאַרְנוּ.</P>

<P><B>ט,ד</B>  לְפִיכָּךְ אִם טָעַן הָאֻמָּן וְאָמַר, שְׁתַּיִם קָצַצְתָּ לִי בִּשְׂכָרִי, וּבַעַל הַבַּיִת אוֹמֵר לֹא קָצַצְתִּי לָךְ אֵלָא אַחַת--אִם הָיָה הַכְּלִי נִרְאֶה בִּפְנֵיהֶם--הוֹאִיל וְהָאֻמָּן אֵין לוֹ בּוֹ חֲזָקָה, וְאֵינוּ יָכוֹל לִטְעֹן שְׁהוּא לָקוּחַ בְּיָדוֹ, הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ עַל הַקְּצִיצָה כְּמוֹ שֶׁבֵּאַרְנוּ בִּשְׂכִירוּת, וְנוֹתֵן.  וְאִם אֵין הַכְּלִי נִרְאֶה בִּפְנֵיהֶם--הוֹאִיל וְהָאֻמָּן נֶאֱמָן לוֹמַר לָקוּחַ הוּא בְּיָדִי, יָכוֹל לִטְעֹן עַד כְּדֵי דָּמָיו, וְנִשְׁבָּע בִּנְקִיטַת חֵפֶץ וְנוֹטֵל, כְּדֶרֶךְ כָּל הַנִּשְׁבָּעִין וְנוֹטְלִין כְּמוֹ שֶׁבֵּאַרְנוּ.</P>

<P><B>ט,ה</B>  [ג] אֻמָּן שֶׁיָּרַד מֵאֻמָּנוּתוֹ וּבֶן הָאֻמָּן--הֲרֵי הֶן כִּשְׁאָר כָּל אָדָם, וְיֵשׁ לָהֶן חֲזָקָה בְּכָל הַמִּטַּלְטְלִין כְּמוֹ שֶׁבֵּאַרְנוּ.</P>

<P><B>ט,ו</B>  [ד] מִי שֶׁנִּכְנַס לְבֵיתוֹ שֶׁלַּחֲבֵרוֹ בִּפְנֵי בַּעַל הַבַּיִת, וְיָצָא וְכֵלִים טְמוּנִין לוֹ תַּחַת כְּנָפָיו, וְהָעֵדִים רוֹאִין אוֹתוֹ, וּלְאַחַר זְמָן תְּבָעוֹ בַּעַל הַבַּיִת וְאָמַר לוֹ, הַחְזֵר לִי כְּלִי שֶׁהִשְׁאַלְתִּיךָ וַהֲרֵי הָעֵדִים, וְהוּא אוֹמֵר לְקוּחִין הֶן בְּיָדִי--אֵינוּ נֶאֱמָן.  וְנִשְׁבָּע בַּעַל הַבַּיִת הֶסֵּת עַל טְעָנָתוֹ שֶׁלֹּא מְכָרָן וְלֹא נְתָנָן, וְיַחְזְרוּ הַכֵּלִים לַבְּעָלִים.</P>

<P><B>ט,ז</B>  בַּמֶּה דְּבָרִים אֲמוּרִים, בְּבַעַל הַבַּיִת שְׁאֵינוּ עָשׂוּי לִמְכֹּר אֶת כֵּלָיו, וְזֶה שֶׁהוֹצִיא הַכֵּלִים תַּחַת כְּנָפָיו, אֵין דַּרְכּוֹ לְהַצְנִיעַ, וְאוֹתָן הַכֵּלִים, אֵין דֶּרֶךְ בְּנֵי אָדָם לְהַצְנִיעָן; לְפִיכָּךְ חַיָּב לְהַחְזִיר, לְפִי שֶׁלֹּא הִצְנִיעָן אֵלָא לִכְפֹּר בָּהֶן.  אֲבָל בַּעַל הַבַּיִת הֶעָשׂוּי לִמְכֹּר אֶת כֵּלָיו--אַף עַל פִּי שְׁאֵין זֶה צָנוּעַ, וְאֵין דֶּרֶךְ אוֹתָן הַכֵּלִים לְהַטְמִינָן תַּחַת הַכְּנָפַיִם--הֲרֵי זֶה נִשְׁבָּע הֶסֵּת שְׁהֶן לְקוּחִין בְּיָדוֹ.</P>

<P><B>ט,ח</B>  וְכֵן אִם יָצָא בָּהֶן מְגֻלִּין בִּפְנֵי עֵדִים--אַף עַל פִּי שְׁאֵין בַּעַל הַבַּיִת עָשׂוּי לִמְכֹּר אֶת כֵּלָיו--הֲרֵי זֶה נֶאֱמָן לוֹמַר לְקוּחִין הֶן בְּיָדִי, שֶׁמֶּא נִצְרְכוּ לוֹ מָעוֹת וּמָכַר:  וּבִלְבָד שֶׁלֹּא יִהְיוּ, מִדְּבָרִים הָעֲשׂוּיִין לְהַשְׁאִיל וּלְהַשְׂכִּיר.</P>

<P><B>ט,ט</B>  אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר--לְעוֹלָם הֶן בְּחֶזְקַת בַּעְלֵיהֶן, כְּמוֹ שֶׁבֵּאַרְנוּ.  וְאַף עַל פִּי שֶׁהוֹצִיאָן מְגֻלִּין, וְאַף עַל פִּי שֶׁבַּעַל הַבַּיִת הַזֶּה עָשׂוּי לִמְכֹּר אֶת כֵּלָיו, הוֹאִיל וְיֵשׁ לוֹ עֵדִים שֶׁזֶּה הַכְּלִי הֶעָשׂוּי לְהַשְׁאִיל וּלְהַשְׂכִּיר בִּלְבָד יָדוּעַ הוּא לוֹ, מוֹצִיאִין אוֹתוֹ מִיַּד זֶה עַל כָּל פָּנִים:  עַד שֶׁיָּבִיא רְאָיָה שֶׁמְּכָרוֹ לוֹ, אוֹ נְתָנוֹ לוֹ בְּמַתָּנָה כַּקַּרְקָעוֹת.</P>

<P><B>ט,י</B>  [ה] אַפִלּוּ מֵת זֶה שֶׁהַכְּלִי תַּחַת יָדוֹ, מוֹצִיאִין אוֹתוֹ מִיַּד הַיּוֹרֵשׁ בְּלֹא שְׁבוּעָה--שֶׁכֵּיוָן שְׁאֵין לְאָבִיו לִטְעֹן שֶׁלְּקָחוֹ אוֹ שְׁהוּא מַשְׁכּוֹן, כָּךְ אֵין זֶה יָכוֹל לְהַשְׁבִּיעוֹ.  וְאִם טָעַן הַיּוֹרֵשׁ טְעָנַת וַדַּאי, וְאָמַר בְּפָנַי נְתָנוֹ לְאָבִי אוֹ מְכָרוֹ לוֹ--הֲרֵי בַּעַל הַבַּיִת נִשְׁבָּע הֶסֵּת, כִּשְׁאָר כָּל הַנִּשְׁבָּעִין.  וּכְבָר בֵּאַרְנוּ שֶׁיֵּשׁ מִי שֶׁהוֹרָה שֶׁיִּשָּׁבַע בַּעַל הַבַּיִת הֶסֵּת, וְאַחַר כָּךְ יַחְזִיר כֶּלְיוֹ מִיַּד הַיּוֹרֵשׁ; וְאֵין דַּעְתִּי נוֹטָה לְזֶה.</P>

<P><B>ט,יא</B>  [ו] מִי שֶׁלָּקַח קֻרְדֹּם וְאָמַר, הֲרֵינִי הוֹלֵךְ לִגְזֹר דִּקְלוֹ שֶׁלִּפְלוֹנִי שֶׁמְּכָרוֹ לִי, וְכָרַת אֶת הַדֶּקֶל--הֲרֵי זֶה בְּחֶזְקָתוֹ:  שְׁאֵין אָדָם מֵעִיז פָּנָיו, וְכוֹרֵת אִילָן שְׁאֵינוּ שֶׁלּוֹ.  וְאִם טָעֲנוּ הַבְּעָלִים שֶׁלֹּא מְכָרוּהוּ--נִשְׁבָּע זֶה הַכּוֹרֵת הֶסֵּת שְׁהוּא שֶׁלּוֹ, וְנִפְטָר:  כֵּיוָן שֶׁנִּכְרַת, הֲרֵי הוּא כִּשְׁאָר מִטַּלְטְלִין.</P>

<P><B>ט,יב</B>  וְכֵן הַיּוֹרֵד לִשְׂדֵה חֲבֵרוֹ, וְאָכַל פֵּרוֹתֶיהָ שָׁנָה אוֹ שְׁנָתַיִם, וְהַבְּעָלִים טוֹעֲנִין שֶׁזֶּה יָרַד שֶׁלֹּא בִּרְשׁוּת וְגַזְלָן הוּא, וְאָכַל וַהֲרֵי עֵדִים שֶׁאָכַל, וְהַיּוֹרֵד אוֹמֵר בִּרְשׁוּתָךְ יָרַדְתִּי לֶאֱכֹל פֵּרוֹתֶיהָ--הֲרֵי זֶה הָאוֹכֵל נֶאֱמָן, וְנִשְׁבָּע הֶסֵּת עַל כָּךְ:  חֲזָקָה הִיא שְׁאֵין אָדָם מֵעִיז פָּנָיו, וְאוֹכֵל פֵּרוֹת שְׁאֵינָן שֶׁלּוֹ.</P>

<P><B>ט,יג</B>  אַף עַל פִּי שֶׁהַקַּרְקָע בְּחֶזְקַת הַבְּעָלִים, אֵין הַפֵּרוֹת בְּחֶזְקַת הַבְּעָלִים:  שְׁאֵין אָדָם מוֹכֵר פֵּרוֹת שָׂדֵהוּ בַּשְּׁטָר כְּדֵי שֶׁנֹּאמַר לְזֶה שֶׁאָכַל, הָבֵא שְׁטָרָךְ.  וְאֵין צָרִיךְ לוֹמַר שְׁאִם אָכַל פֵּרוֹתֶיהָ שָׁנִים רַבּוֹת--שֶׁמִּתּוֹךְ שֶׁיָּכוֹל לוֹמַר לְקוּחָה הִיא בְּיָדִי--נֶאֱמָן לוֹמַר לַפֵּרוֹת בִּלְבָד יָרַדְתִּי, וְיִשָּׁבַע הֶסֵּת.</P>

<P><B>ט,יד</B>  [ז] שְׁנַיִם שֶׁהָיוּ אוֹחֲזִין בִּכְלִי אֶחָד, אוֹ שֶׁהָיוּ רוֹכְבִין עַל גַּבֵּי בְּהֵמָה, אוֹ אֶחָד רוֹכֵב וְאֶחָד מַנְהִיג, אוֹ יוֹשְׁבִין בְּצַד עֲרֵמָה שֶׁלְּחִטִּים הַמֻּנַּחַת בְּסִמְטָה אוֹ בֶּחָצֵר שֶׁלִּשְׁנֵיהֶם--זֶה אוֹמֵר הַכֹּל שֶׁלִּי, וְזֶה אוֹמֵר הַכֹּל שֶׁלִּי--כָּל אֶחָד מִשְּׁנֵיהֶן נִשְׁבָּע בִּנְקִיטַת חֵפֶץ שְׁאֵין לוֹ בְּזֶה הַדָּבָר פָּחוּת מֵחֶצְיוֹ, וְיַחְלֹקוּ.  וּשְׁבוּעָה זוֹ תַּקָּנַת חֲכָמִים הִיא, כְּדֵי שֶׁלֹּא יִהְיֶה כָּל אֶחָד וְאֶחָד תּוֹפֵס בִּטְלִיתוֹ שֶׁלַּחֲבֵרוֹ, וְנוֹטֵל בְּלֹא שְׁבוּעָה.</P>

<P><B>ט,טו</B>  [ח] זֶה אוֹמֵר כֻּלָּהּ שֶׁלִּי, וְזֶה אוֹמֵר חֶצְיָהּ שֶׁלִּי--הָאוֹמֵר כֻּלָּהּ שֶׁלִּי יִשָּׁבַע שְׁאֵין לוֹ בָּהּ פָּחוּת מִשְּׁלוֹשָׁה חֲלָקִים, וְהָאוֹמֵר חֶצְיָהּ שֶׁלִּי יִשָּׁבַע שְׁאֵין לוֹ בָּהּ פָּחוּת מֵרְבִיעַ; וְזֶה נוֹטֵל שְׁלוֹשָׁה חֲלָקִים, וְזֶה נוֹטֵל רְבִיעַ.</P>

<P><B>ט,טז</B>  מִכָּאן אַתָּה לָמֵד לְכָל הַנִּשְׁבָּעִין לִטֹּל, בֵּין שְׁבוּעָה קַלָּה בֵּין שְׁבוּעָה חֲמוּרָה--שְׁאֵינוּ נִשְׁבָּע עַל מַה שֶׁטּוֹעֵן, אֵלָא עַל מַה שֶׁנּוֹטֵל, אַף עַל פִּי שֶׁטּוֹעֵן יוֹתֵר.</P>

<P><B>ט,יז</B>  [ט] הָיוּ שְׁנַיִם אֲדוּקִין בִּטְלִית, זֶה אוֹמֵר כֻּלָּהּ שֶׁלִּי וְזֶה אוֹמֵר כֻּלָּהּ שֶׁלִּי--זֶה נוֹטֵל עַד מְקוֹם שֶׁיָּדוֹ מַגַּעַת, וְזֶה נוֹטֵל עַד מְקוֹם שֶׁיָּדוֹ מַגַּעַת; וְהַשְּׁאָר חוֹלְקִין בְּשׁוֹוֶה, אַחַר שֶׁנִּשְׁבָּעִין.  וְיֵשׁ לְכָל אֶחָד לְגַלְגַּל עַל חֲבֵרוֹ, שֶׁכָּל מַה שֶׁנָּטַל בַּדִּין נָטַל.</P>

<P><B>ט,יח</B>  [י] הָיָה זֶה אוֹחֵז בַּחוּטִין שֶׁבִּשְׂפַת הַטְּלִית, וְזֶה בַּחוּטִין שֶׁבַּשָּׂפָה הָאַחֶרֶת--חוֹלְקִין כֻּלָּהּ בְּשׁוֹוֶה, אַחֵר שֶׁנִּשְׁבָּעִין.  וְכָל חֲלֻקָּה הָאֲמוּרָה כָּאן לַדָּמִים--לֹא שֶׁיַּפְסִידוּ עַצְמוֹ שֶׁלִּכְלִי אוֹ שֶׁלִּטְלִית, אוֹ שֶׁיָּמִיתוּ הַבְּהֵמָה.</P>

<P><B>ט,יט</B>  [יא] הָיָה הָאֶחָד אוֹחֵז אֶת כֻּלָּהּ, וְזֶה מִתְאַבֵּק עִמּוֹ וְנִתְלָה בָּהּ--הֲרֵי זוֹ בְּחֶזְקַת הָאוֹחֵז אֶת כֻּלָּהּ.  [יב] בָּאוּ שְׁנֵיהֶם אֲדוּקִין בָּהּ, וּשְׁמָטָהּ הָאֶחָד מִיַּד חֲבֵרוֹ בְּפָנֵינוּ, וְשָׁתַק הַשֵּׁנִי--אַף עַל פִּי שֶׁחָזַר וְצָוַח, אֵין מוֹצִיאִין אוֹתָהּ מִיָּדוֹ:  כֵּיוָן שֶׁשָּׁתַק בַּתְּחִלָּה, הֲרֵי זֶה כְּמוֹדֶה לוֹ.  חָזַר הַשֵּׁנִי וּתְקָפָהּ מִן הָרִאשׁוֹן--אַף עַל פִּי שֶׁהָרִאשׁוֹן צָוַח מִתְּחִלָּה וְעַד סוֹף, חוֹלְקִין.</P>

<P><B>ט,כ</B>  [יג] בָּאוּ שְׁנֵיהֶם אֲדוּקִין בַּטְּלִית, וְאָמַרְנוּ לָהֶם צְאוּ וְחִלְקוּ אֶת דָּמֶיהָ--יָצְאוּ וְחָזְרוּ, וַהֲרֵי הִיא תַּחַת יַד אֶחָד מֵהֶן, זֶה טוֹעֵן הוֹדָה לִי וְנִסְתַּלַּק מִמֶּנָּה, וְזֶה טוֹעֵן שְׂכַרְתִּיהָ לוֹ, אוֹ נִתְגַּבַּר עָלַי וַחֲטָפָהּ--הַמּוֹצִיא מֵחֲבֵרוֹ, עָלָיו הָרְאָיָה.  וְאִם לֹא הֵבִיא רְאָיָה--יִשָּׁבַע זֶה שְׁהִיא כֻּלָּהּ בְּיָדוֹ הֶסֵּת שְׁהִיא שֶׁלּוֹ, וְיִפָּטֵר.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת טוֹעֵן וְנִטְעָן פֵּרֶק י</H2>

<P><B>י,א</B>  בְּהֵמָה אוֹ חַיָּה שְׁאֵינָהּ שְׁמוּרָה, אֵלָא מְהַלֶּכֶת בְּכָל מָקוֹם וְרוֹעָה--אֵינָהּ בְּחֶזְקַת זֶה שֶׁתְּפָסָהּ, מֵאַחַר שְׁהִיא יְדוּעָה לַבְּעָלִים.  כֵּיצַד:  הֵבִיא הַתּוֹבֵעַ עֵדִים שֶׁהַבְּהֵמָה הַזֹּאת יְדוּעָה לוֹ, וְזֶה הַתּוֹפֵס טוֹעֵן אַתָּה נְתַתָּהּ לִי, אַתָּה מְכַרְתָּהּ לִי--אֵינוּ נֶאֱמָן:  שְׁאֵין הֱיוֹתָהּ תַּחַת יָדוֹ רְאָיָה--שֶׁהֲרֵי הִיא הָלְכָה מֵעַצְמָהּ, וְנִכְנְסָה בִּרְשׁוּתוֹ.  לְפִיכָּךְ אִם לֹא הֵבִיא רְאָיָה--תַּחְזֹר הַבְּהֵמָה לִבְעָלֶיהָ, וְיִשָּׁבַע הֶסֵּת עַל טְעָנַת זֶה.</P>

<P><B>י,ב</B>  הָיְתָה הַבְּהֵמָה שְׁמוּרָה אוֹ מְסוּרָה לְרוֹעֶה--אַף עַל פִּי שֶׁהֵבִיא זֶה עֵדִים שְׁהִיא שֶׁלּוֹ, הֲרֵי הִיא בְּחֶזְקַת זֶה שְׁהִיא תַּחַת יָדוֹ.  וְאִם טָעַן אַתָּה מְכַרְתָּהּ לִי, אוֹ נְתַתָּהּ לִי--יִשָּׁבַע הַתּוֹפֵס הֶסֵּת שְׁהִיא שֶׁלּוֹ, וְיִפָּטֵר.</P>

<P><B>י,ג</B>  לְפִיכָּךְ מִי שֶׁתָּפַס בֶּהֱמַת חֲבֵרוֹ שֶׁהָיְתָה שְׁמוּרָה אֶצְלוֹ, אוֹ בְּיַד רוֹעֶה, וְהַבְּעָלִים טוֹעֲנִין הִיא יָצַאת מֵעַצְמָהּ וּבָאָה אֶצְלָךְ, אוֹ פִּקָּדוֹן הִיא בְּיָדָךְ, אוֹ שְׁאוּלָה הִיא לָךְ, וְהַתּוֹפֵס אוֹמֵר כֵּן הוּא אֵינָהּ שֶׁלִּי, אֲבָל אַתָּה חַיָּב לִי כָּךְ וְכָּךְ עָלֶיהָ, אוֹ אַתָּה מִשְׁכַּנְתָּהּ בְּיָדִי עַל כָּךְ וְכָּךְ, אוֹ הִזִּיקָה אוֹתִי נֶזֶק שֶׁאַתָּה חַיָּב לְשַׁלַּם עַל יָדֶיהָ כָּךְ וְכָּךְ--יָכוֹל לִטְעֹן עַד כְּדֵי דָּמֶיהָ, מִתּוֹךְ שֶׁיָּכוֹל לוֹמַר לְקוּחָה הִיא בְּיָדִי; וְיִשָּׁבַע בִּנְקִיטַת חֵפֶץ וְיִטֹּל.</P>

<P><B>י,ד</B>  וְכֵן הָעֲבָדִים שֶׁיְּכוּלִין לְהַלַּךְ, אֵינָן בְּחֶזְקַת זֶה שְׁהֶן תַּחַת יָדוֹ, אֵלָא כֵּיוָן שֶׁהֵבִיא הַטּוֹעֵן עֵדִים שֶׁזֶּה יָדוּעַ שְׁהוּא עַבְדּוֹ, וְהַלָּה טוֹעֵן אַתָּה מְכַרְתּוֹ לִי, אוֹ אַתָּה נְתַתּוֹ לִי בְּמַתָּנָה--אֵינוּ נֶאֱמָן, וְיַחְזֹר הָעֶבֶד לִבְעָלָיו, וְיִשָּׁבַע הַטּוֹעֵן, שֶׁלֹּא מָכַר וְלֹא נָתַן.</P>

<P><B>י,ה</B>  הֵבִיא זֶה הַנִּטְעָן שֶׁתָּפַס הָעֶבֶד, עֵדִים שֶׁיֵּשׁ לְזֶה הָעֶבֶד אֶצְלוֹ שָׁלוֹשׁ שָׁנִים רְצוּפוֹת מִיּוֹם לְיוֹם, וְהוּא מִשְׁתַּמֵּשׁ בּוֹ כְּדֶרֶךְ שֶׁהָעֲבָדִים מְשַׁמְּשִׁין אֶת רִבָּן--הוֹאִיל וְלֹא מִחָה בּוֹ בְּכָל אֵלוֹ הַשָּׁנִים--הֲרֵי זֶה נֶאֱמָן, וּמַעְמִידִין אוֹתוֹ בְּיָדוֹ, אַחֵר שֶׁיִּשָּׁבַע הֶסֵּת, שֶׁלְּקָחוֹ מִמֶּנּוּ אוֹ שֶׁנְּתָנוֹ לוֹ בְּמַתָּנָה.  אֲבָל עֶבֶד קָטָן שְׁאֵינוּ יָכוֹל לְהַלַּךְ עַל רַגְלָיו מִפְּנֵי קַטְנוּתוֹ, הֲרֵי הוּא כִּשְׁאָר הַמִּטַּלְטְלִין, וְכָל מִי שֶׁיִּהְיֶה בִּרְשׁוּתוֹ, הֲרֵי הוּא בְּחֶזְקָתוֹ; וְהַמּוֹצִיא מֵחֲבֵרוֹ, עָלָיו הָרְאָיָה.</P>

<P><B>י,ו</B>  [ה] הַטּוֹעֵן אֶת חֲבֵרוֹ וְאָמַר לוֹ, בֶּגֶד זֶה אוֹ בְּהֵמָה זוֹ אוֹ עֶבֶד זֶה שֶׁבְּיָדָךְ שֶׁלִּי הוּא, וּגְזַלְתּוֹ מִמֶּנִּי, אוֹ הִפְקַדְתִּיו אֶצְלָךְ, אוֹ שָׂכוּר הוּא לָךְ, אוֹ שָׁאוּל הוּא, וְהַנִּטְעָן אוֹמֵר לֹא כִי, אֵלָא זֶה מְמוֹנִי וִירֻשָּׁתִי, וְהֵבִיא הַטּוֹעֵן עֵדִים וְהֵעִידוּ שְׁהֶן יוֹדְעִין שֶׁזֶּה הַחֵפֶץ אוֹ הָעֶבֶד אוֹ הַבְּהֵמָה יָדוּעַ שְׁהוּא הָיָה לְזֶה--חָזַר הַנִּטְעָן וְאָמַר, כֵּן הָיָה שֶׁלָּךְ, אֲבָל אַתָּה נְתַתּוֹ לִי, אוֹ מְכַרְתּוֹ לִי, וְזֶה שֶׁאָמַרְתִּי יְרֻשָּׁתִי, לֹא שֶׁיְּרַשְׁתִּיו מֵאֲבוֹתַי אֵלָא שְׁהוּא שֶׁלִּי כְּאִלּוּ יְרַשְׁתִּיו--הֲרֵי זֶה נֶאֱמָן, וְנִשְׁבָּע הֶסֵּת:  שֶׁכְּבָר בֵּאַרְנוּ שֶׁיֵּשׁ לַטּוֹעֵן לַחְזֹר וְלִטְעֹן דָּבָר הַנִּשְׁמָע.</P>

<P><B>י,ז</B>  [ו] סְפִינָה וְכַיּוֹצֶא בָּהּ, שֶׁהָיוּ שְׁנַיִם נֶחְלָקִין עָלֶיהָ--זֶה אוֹמֵר כֻּלָּהּ שֶׁלִּי וְזֶה אוֹמֵר כֻּלָּהּ שֶׁלִּי, וּבָאוּ לְבֵית דִּין, וְאָמַר הָאֶחָד תִּפְסוּהָ עַד שֶׁאָבִיא עֵדִים--אֵין תּוֹפְסִין.  וְאִם תְּפָסוּהָ בֵּית דִּין, וְהָלַךְ וְלֹא מָצָא עֵדִים, וְאָמַר הַנִּיחוּהָ בֵּינֵינוּ, וְכָל הַמִּתְגַּבֵּר יִטֹּל כְּשֶׁהָיָה דִּינָהּ מִקֹּדֶם--אֵין שׁוֹמְעִין לָהֶן, וְאֵין מוֹצִיאִין אוֹתָהּ בֵּית דִּין מִתַּחַת יָדָן:  עַד שֶׁיָּבוֹאוּ עֵדִים, אוֹ עַד שֶׁיּוֹדוּ זֶה לְזֶה, אוֹ יַחְלְקוּ בִּרְצוֹנָם וּבִשְׁבוּעָה כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טוֹעֵן וְנִטְעָן פֵּרֶק יא</H2>

<P><B>יא,א</B>  כָּל הַקַּרְקָעוֹת הַיְּדוּעוֹת לְבַעְלֵיהֶן--אַף עַל פִּי שְׁהֶן עַתָּה תַּחַת יְדֵי אֲחֵרִים, הֲרֵי הֶן בְּחֶזְקַת בַּעְלֵיהֶן.  כֵּיצַד:  רְאוּבֵן שֶׁהָיָה מִשְׁתַּמֵּשׁ בֶּחָצֵר כְּדֶרֶךְ שֶׁהָעָם מִשְׁתַּמְּשִׁין בְּחַצְרוֹתֵיהֶן, דָּר בָּהּ וְשׂוֹכְרָהּ לַאֲחֵרִים וּבוֹנֶה וְסוֹתֵר, וְאַחַר זְמָן בָּא שִׁמְעוֹן וְטָעַן עָלָיו וְאָמַר לוֹ, חָצֵר זוֹ שֶׁתַּחַת יָדָךְ שֶׁלִּי הִיא, וּשְׂכוּרָה הִיא בְּיָדָךְ, אוֹ שְׁאוּלָה, אוֹ גְּזוּלָה, וְהֵשִׁיבוֹ רְאוּבֵן שֶׁלָּךְ הָיְתָה, וְאַתָּה מְכַרְתָּהּ לִי, אוֹ נְתַתָּהּ לִי בְּמַתָּנָה--אִם אֵין עֵדִים לְשִׁמְעוֹן שֶׁהָיְתָה יְדוּעָה לוֹ, נִשְׁבָּע רְאוּבֵן הֶסֵּת וְיַעֲמֹד בִּמְקוֹמוֹ.</P>

<P><B>יא,ב</B>  אֲבָל אִם הֵבִיא שִׁמְעוֹן עֵדִים שֶׁחָצֵר זוֹ שֶׁלּוֹ הָיְתָה--הֲרֵי הִיא בְּחֶזְקַת שִׁמְעוֹן, וְאוֹמְרִין לִרְאוּבֵן, הָבֵא רְאָיָה שֶׁמְּכָרָהּ לָךְ, אוֹ נְתָנָהּ לָךְ.  וְאִם לֹא הֵבִיא רְאָיָה--מְסַלְּקִין אוֹתוֹ מִמֶּנָּה, וּמַחְזִירִין אוֹתָהּ לְשִׁמְעוֹן, אַף עַל פִּי שְׁאֵין רְאוּבֵן מוֹדֶה לְשִׁמְעוֹן שְׁהִיא הָיְתָה שֶׁלּוֹ, שֶׁהֲרֵי יֵשׁ עֵדִים לְשִׁמְעוֹן.</P>

<P><B>יא,ג</B>  [ב] בַּמֶּה דְּבָרִים אֲמוּרִים שֶׁמַּצְרִיכִין רְאוּבֵן לְהָבִיא רְאָיָה אוֹ יִסְתַּלַּק, בְּשֶׁלֹּא נִשְׁתַּמַּשׁ בָּהּ זְמָן מְרֻבֶּה.  אֲבָל אִם הֵבִיא עֵדִים שֶׁאָכַל פֵּרוֹת קַרְקָע זוֹ שָׁלוֹשׁ שָׁנִים רְצוּפוֹת, וְנִהְנָה בְּכֻלָּהּ כְּדֶרֶךְ שֶׁנִּהְנִין כָּל אָדָם בְּאוֹתָהּ קַרְקָע, וְהוּא שֶׁיִּהְיֶה אִפְשָׁר לַבְּעָלִים הָרִאשׁוֹנִים שֶׁיָּדְעוּ בְּזֶה שֶׁהִחְזִיק, וְלֹא מִחוּ בּוֹ--מַעְמִידִין אוֹתָהּ בְּיַד רְאוּבֵן; וְיִשָּׁבַע רְאוּבֵן הֶסֵּת שֶׁמְּכָרָהּ לוֹ שִׁמְעוֹן, אוֹ נְתָנָהּ לוֹ, וְיִפָּטֵר.</P>

<P><B>יא,ד</B>  מִפְּנֵי שֶׁאוֹמְרִים לְשִׁמְעוֹן, אִם אֱמֶת אַתָּה טוֹעֵן שֶׁלֹּא מָכַרְתָּ וְלֹא נָתַתָּ--לָמָּה הָיָה זֶה מִשְׁתַּמֵּשׁ שָׁנָה אַחַר שָׁנָה בְּקַרְקָעָךְ, וְאֵין לָךְ עָלָיו לֹא שְׁטָר שְׂכִירוּת, וְלֹא שְׁטָר מַשְׁכּוֹנָה, וְלֹא מִחִיתָ בּוֹ.</P>

<P><B>יא,ה</B>  טָעַן וְאָמַר, מִפְּנֵי שֶׁלֹּא הִגִּיעַ אֵלַי הַדָּבָר, שֶׁהֲרֵי הָיִיתִי בִּמְדִינָה רְחוֹקָה--אוֹמְרִים לוֹ אֵי אִפְשָׁר שֶׁלֹּא יַגִּיעַ הַדָּבָר בְּשָׁלוֹשׁ שָׁנִים; וְכֵיוָן שֶׁהִגִּיעַ אֵלֶיךָ--הָיָה לָךְ לְמַחוֹת בִּפְנֵי עֵדִים, וְתוֹדִיעַ אוֹתָם שֶׁפְּלוֹנִי גָּזַל אוֹתִי, וּלְמָחָר אֶתְבְּעֶנּוּ בַּדִּין:  הוֹאִיל וְלֹא מִחִיתָ, אַתָּה הִפְסַדְתָּ עַל עַצְמָךְ.</P>

<P><B>יא,ו</B>  לְפִיכָּךְ אִם הָיְתָה מִלְחָמָה וְשִׁבּוּשׁ דְּרָכִים בֵּין הַמָּקוֹם שֶׁהָיָה בּוֹ רְאוּבֵן וּבֵין הַמָּקוֹם שֶׁהָיָה בּוֹ שִׁמְעוֹן--אַפִלּוּ אֲכָלָהּ רְאוּבֵן עֶשְׂרִים שָׁנָה--מוֹצִיאִין אוֹתָהּ מִתַּחַת יָדוֹ, וְחוֹזֶרֶת לְשִׁמְעוֹן:  מִפְּנֵי שֶׁיָּכוֹל לוֹמַר לֹא יָדַעְתִּי שֶׁזֶּה מִשְׁתַּמֵּשׁ בְּקַרְקָעִי.</P>

<P><B>יא,ז</B>  [ג] הֵבִיא רְאוּבֵן עֵדִים שֶׁהָיָה שִׁמְעוֹן בָּא בְּכָל שָׁנָה וְשָׁנָה, וְעוֹמֵד בְּמָקוֹם זֶה שְׁלוֹשִׁים יוֹם אוֹ פָּחוּת--אוֹמְרִים לְשִׁמְעוֹן, מִפְּנֵי מַה לֹא מִחִיתָ כְּשֶׁבָּאתָ; אִבַּדְתָּ זְכוּתָךְ.</P>

<P><B>יא,ח</B>  טָעַן שִׁמְעוֹן וְאָמַר, טָרוּד הָיִיתִי בַּשּׁוּק, וְלֹא יָדַעְתִּי שֶׁזֶּה בְּתוֹךְ חֲצֵרִי--הֲרֵי זוֹ טְעָנָה, שֶׁכָּל שְׁלוֹשִׁים יוֹם יִהְיֶה אָדָם טָרוּד בְּשׁוּקוֹ.  וְאִם עָמַד יוֹתֵר מִשְּׁלוֹשִׁים יוֹם, וְלֹא מִחָה--אִבַּד זְכוּתוֹ.  וְיֵרָאֶה לִי, שֶׁדִּין זֶה אֵינוּ אֵלָא בַּכְּפָרִים, שֶׁהָעָם טְרוּדִין בַּשְּׁוָקִים שֶׁלָּהֶן.</P>

<P><B>יא,ט</B>  [ד] וּמִפְּנֵי מַה אֵין אוֹמְרִין לִרְאוּבֵן, אִם אֱמֶת הוּא הַדָּבָר שֶׁמָּכַר לָךְ אוֹ נָתַן לָךְ בְּמַתָּנָה, לָמָּה לֹא נִזְהַרְתָּ בַּשְּׁטָר שֶׁלָּךְ:  מִפְּנֵי שְׁאֵין אָדָם נִזְהָר בִּשְׁטָרוֹ, וְהוֹלֵךְ כָּל יָמָיו, וַחֲזָקָה שְׁאֵין אָדָם נִזְהָר בִּשְׁטָרוֹ, אֵלָא עַד שָׁלוֹשׁ שָׁנִים; וְכֵיוָן שֶׁרוֹאֶה שְׁאֵין אָדָם מְמַחֶה בְּיָדוֹ, שׁוּב אֵינוּ נִזְהָר.</P>

<P><B>יא,י</B>  [ה] הֲרֵי שֶׁמִּחָה שִׁמְעוֹן בִּמְדִינָה רְחוֹקָה--מִפְּנֵי מַה לֹא יִטְעֹן רְאוּבֵן וְיֹאמַר, לֹא שָׁמַעְתִּי שֶׁמִּחָה בִּי, כְּדֵי שֶׁאִזָּהֵר בִּשְׁטָרִי:  מִפְּנֵי שֶׁאוֹמְרִין לוֹ, חֲבֵרָךְ יֵשׁ לוֹ חָבֵר, וְהֶחָבֵר יֵשׁ לוֹ חָבֵר אַחֵר, וַחֲזָקָה שֶׁהִגִּיעַ אֵלֶיךָ הַדָּבָר; וְכֵיוָן שֶׁיָּדַעְתָּ שֶׁמִּחָה בָּךְ בְּתוֹךְ שָׁלוֹשׁ שָׁנִים--אִם בֶּאֱמֶת הָיָה לָךְ שְׁטָר וְלֹא נִזְהַרְתָּ בּוֹ, אַתָּה הִפְסַדְתָּ עַל עַצְמָךְ.</P>

<P><B>יא,יא</B>  [ו] לְפִיכָּךְ אִם מִחָה שִׁמְעוֹן בִּפְנֵי הָעֵדִים, וְאָמַר לָהֶם אַל תּוֹצִיאוּ דָּבָר זֶה מִפִּיכֶם--אֵין זוֹ מֶחָאָה.  אֲבָל אִם אָמְרוּ הָעֵדִים מֵעַצְמָן, אֵין דָּבָר זֶה יוֹצֶא מִפִּינוּ--הֲרֵי גַּם זוֹ מֶחָאָה:  שֶׁדָּבָר שְׁאֵין אָדָם מְצֻוֶּה עָלָיו, אוֹמְרוֹ שֶׁלֹּא בְּכַוָּנָה.</P>

<P><B>יא,יב</B>  וְכֵן אִם צִוָּה לָעֵדִים וְאָמַר לָהֶם, אַל תּוֹדִיעוּהוּ, אוֹ שֶׁאָמְרוּ הֶן מֵעַצְמָן, אֵין אָנוּ מוֹדִיעִין אוֹתוֹ--גַּם זוֹ מֶחָאָה הִיא:  שֶׁאַף עַל פִּי שְׁאֵינָן מוֹדִיעִין אוֹתוֹ, מוֹדִיעִין הֶם לַאֲחֵרִים; וְהַדָּבָר יַגִּיעַ אֵלָיו.</P>

<P><B>יא,יג</B>  [ז] כֵּיצַד הַמֶּחָאָה:  אוֹמֵר בִּפְנֵי שְׁנַיִם, פְּלוֹנִי שְׁהוּא מִשְׁתַּמֵּשׁ בַּחֲצֵרִי אוֹ בְּשָׂדִי גַּזְלָן הוּא, וְלָעֲתִיד אֲנִי תּוֹבֵעַ אוֹתוֹ בַּדִּין.  וְכֵן אִם אָמַר לָהֶם שְׂכוּרָה הִיא בְּיָדוֹ, אוֹ מַשְׁכּוֹנָה, וְאִם יִטְעֹן עָלַי שֶׁמָּכַרְתִּי אוֹ נָתַתִּי, אֲנִי תּוֹבֵעַ אוֹתוֹ בַּדִּין.  וְכֵן כָּל כַּיּוֹצֶא בְּזֶה--הֲרֵי זוֹ מֶחָאָה, אַף עַל פִּי שֶׁלֹּא מִחָה בִּמְדִינָה זוֹ שֶׁהִחְזִיק בָּהּ זֶה.  אֲבָל אִם אָמַר לָהֶן, פְּלוֹנִי שֶׁמִּשְׁתַּמֵּשׁ בַּחֲצֵרִי גַּזְלָן הוּא--אֵין זוֹ מֶחָאָה:  שֶׁהֲרֵי רְאוּבֵן אוֹמֵר כְּשֶׁשָּׁמַעְתִּי, אָמַרְתִּי שֶׁמֶּא חֵרַף אוֹתִי בִּלְבָד, וּלְפִיכָּךְ לֹא נִזְהַרְתִּי בִּשְׁטָרִי.</P>

<P><B>יא,יד</B>  [ח] מֶחָאָה בִּפְנֵי שְׁנַיִם; וְכוֹתְבִין, אַף עַל פִּי שֶׁלֹּא אָמַר לָהֶם כְּתֹבוּ.  וְכֵיוָן שֶׁמִּחָה בְּשָׁנָה רִאשׁוֹנָה, אֵינוּ צָרִיךְ לַחְזֹר וּלְמַחוֹת בְּכָל שָׁנָה וְשָׁנָה; אֲבָל צָרִיךְ שֶׁלֹּא יִהְיֶה בֵּין מֶחָאָה לְמֶחָאָה, שָׁלוֹשׁ שָׁנִים גְּמוּרוֹת.  לְפִיכָּךְ צָרִיךְ לְמַחוֹת בְּסוֹף כָּל שָׁלוֹשׁ; וְאִם מִחָה, וְעָמַד שָׁלוֹשׁ שָׁנִים גְּמוּרוֹת, וְאַחַר כָּךְ מִחָה--אֵינָהּ כְּלוּם.</P>

<P><B>יא,טו</B>  [ט] הֵבִיא רְאוּבֵן עֵדִים שֶׁזֶּה שִׁמְעוֹן בַּעַל הַשָּׂדֶה קָבַץ פֵּרוֹת שָׂדֶה זוֹ, וּנְתָנָם לִי--תַּעֲמֹד הַשָּׂדֶה בְּיַד רְאוּבֵן, וְאַפִלּוּ טָעַן שֶׁשִּׁמְעוֹן מְכָרָהּ לוֹ אוֹ נְתָנָהּ לוֹ הַיּוֹם:  שֶׁאִלּוּ לֹא מָכַר אוֹ נָתַן--לֹא הָיָה מְשַׁמֵּשׁ אֶת רְאוּבֵן בְּשָׂדֶה זוֹ, וְנוֹתֵן לוֹ פֵּרוֹתֶיהָ.</P>

<P><B>יא,טז</B>  [י] טָעַן שִׁמְעוֹן וְאָמַר, אֱמֶת הָיָה הַדָּבָר, וְלַפֵּרוֹת הוֹרַדְתִּיו, וְשֶׁלּוֹ הָיוּ הַפֵּרוֹת, אֲבָל הַגּוּף לֹא מָכַרְתִּי--נֶאֱמָן, וְחוֹזֶרֶת לְשִׁמְעוֹן, אֵלָא אִם כֵּן אֲכָלָהּ רְאוּבֵן בְּפָנָיו שָׁלוֹשׁ שָׁנִים, וְלֹא מִחָה בּוֹ כְּמוֹ שֶׁבֵּאַרְנוּ.
<BR> </P>

<H2>הִלְכּוֹת טוֹעֵן וְנִטְעָן פֵּרֶק יב</H2>

<P><B>יב,א</B>  שָׁלוֹשׁ שָׁנִים שֶׁאָמַרְנוּ, מִיּוֹם לְיוֹם; אַפִלּוּ הָיוּ חָסֵר יוֹם אֶחָד--לֹא הִחְזִיק, וּמְסַלְּקִין אוֹתוֹ מִמֶּנָּה.  בַּמֶּה דְּבָרִים אֲמוּרִים, בְּקַרְקָעוֹת שְׁהֶן עוֹשִׂין פֵּרוֹת תָּדִיר--כְּגוֹן הַבָּתִּים, וְהַחֲצֵרוֹת, וְהַבּוֹרוֹת, וְהַשִּׁיחִין, וְהַמְּעָרוֹת, וְהַחֲנִיּוֹת, וְהַפֻּנְדְּקָיוֹת, וְהַמֶּרְחֲצָאוֹת, וְהַשּׁוֹבָכוֹת, וּבָתֵּי הַבַּדִּין, וּשְׂדֵה הַשְּׁלָהִין שֶׁמַּשְׁקִין אוֹתָהּ תָּמִיד וְזוֹרְעִין בָּהּ וְנוֹטְעִין, וְהַגִּנּוֹת, וְהַפַּרְדֵּסִין; וְכֵן הָעֲבָדִים הַמְּהַלְּכִין, כְּמוֹ שֶׁבֵּאַרְנוּ.</P>

<P><B>יב,ב</B>  אֲבָל שְׂדֵה הַבַּעַל שְׁהִיא שׁוֹתָה מִמֵּי גְּשָׁמִים בִּלְבָד, וּשְׂדֵה הָאִילָן--אֵינָהּ מִיּוֹם לְיוֹם; אֵלָא כֵּיוָן שֶׁאָכַל שָׁלוֹשׁ תְּבוּאוֹת מִמִּין אֶחָד, הֲרֵי אֵלּוּ כְּשָׁלוֹשׁ שָׁנִים.</P>

<P><B>יב,ג</B>  כֵּיצַד:  הָיְתָה שְׂדֵה תְּמָרִים, וְגָדַר שָׁלוֹשׁ גְּדִירוֹת, אוֹ שְׂדֵה עֲנָבִים, וּבָצַר שָׁלוֹשׁ בְּצִירוּת, אוֹ שְׂדֵה זֵיתִים, וּמָסַק שָׁלוֹשׁ מְסִיקוֹת--הֲרֵי אֵלּוּ כְּשָׁלוֹשׁ שָׁנִים, וְהִחְזִיק.  וְאַפִלּוּ הָיוּ הָאִילָנוֹת רְצוּפִין, וְלֹא הָיָה בֵּינֵיהֶן הֶרְחֵק הָרָאוּי, שֶׁהֲרֵי סוֹפָן לִיבַשׁ--הוֹאִיל וַאֲכָלָן שָׁלוֹשׁ שָׁנִים, הִחְזִיק.</P>

<P><B>יב,ד</B>  [ב] הֵבִיא עֵדִים שֶׁהָיָה דָּר בְּחָצֵר זוֹ שָׁלוֹשׁ שָׁנִים, אוֹ שֶׁשְּׂכָרָהּ שָׁלוֹשׁ שָׁנִים--הֲרֵי זוֹ חֲזָקָה.  טָעַן בַּעַל הֶחָצֵר וְאָמַר, שֶׁמֶּא לֹא שָׁכַן בָּהּ בַּיּוֹם וּבַלַּיְלָה, אוֹ שֶׁמֶּא אֵלּוּ שֶׁהִשְׂכִּירוּ לָהֶם לֹא שָׁכְנוּ בָּהּ בַּיּוֹם וּבַלַּיְלָה--הֲרֵי זוֹ טְעָנָה; וְאוֹמְרִים לַמַּחְזִיק אוֹ הָבֵא עֵדִים שֶׁשָּׁנִים אֵלּוּ גְּמוּרוֹת בַּיּוֹם וּבַלַּיְלָה, אוֹ תִּסְתַּלַּק.</P>

<P><B>יב,ה</B>  אַפִלּוּ בָּאוּ שְׁנַיִם וְאָמְרוּ לָנוּ שָׂכַר, וְאָנוּ דַּרְנוּ בָּהּ בַּיּוֹם וּבַלַּיְלָה, וְטָעַן בַּעַל הֶחָצֵר וְאָמַר, יָבִיאוּ עֵדִים שֶׁדָּרוּ בָּהּ בַּיּוֹם וּבַלַּיְלָה--צְרִיכִין אֵלּוּ הָעֵדִים הַשּׂוֹכְרִין, לְהָבִיא רְאָיָה שֶׁדָּרוּ בָּהּ תָּמִיד:  שֶׁזֶּה הַדָּבָר תָּלוּי בָּהֶן; וְאֵינוּ תָּלוּי בִּטְעָנַת הַמַּחְזִיק, כְּדֵי שֶׁיָּעִידוּ לוֹ.</P>

<P><B>יב,ו</B>  [ג] הָיָה זֶה הַמַּחְזִיק אוֹ הָעֵדִים שֶׁדָּרוּ בָּהּ, מִן הָרוֹכְלִין הַמְּחַזְּרִין בָּעֲיָרוֹת וְכַיּוֹצֶא בָּהֶן--טוֹעֲנִין אוֹתָן לְכַתְּחִלָּה; וּכְשֶׁיָּבִיא עֵדֵי חֲזָקָה--אוֹמְרִין לוֹ, הָבֵא עֵדִים שְׁהָיִיתָ מַחְזִיק בָּהּ בַּיּוֹם וּבַלַּיְלָה.</P>

<P><B>יב,ז</B>  בַּמֶּה דְּבָרִים אֲמוּרִים, בַּחֲצֵרוֹת וּבָתִּים וְכַיּוֹצֶא בָּהֶן, שְׁהֶן עֲשׂוּיוֹת לָדוּר בְּתוֹכָן בַּיּוֹם וּבַלַּיְלָה; אֲבָל הַחֲנִיּוֹת שֶׁלַּתַּגָּרִים וְכַיּוֹצֶא בָּהֶן, שְׁאֵין דָּרִין בָּהֶן אֵלָא בַּיּוֹם--כֵּיוָן שֶׁדָּר בָּהּ שָׁלוֹשׁ שָׁנִים בַּיּוֹם, הֲרֵי זוֹ חֲזָקָה.</P>

<P><B>יב,ח</B>  [ד] שָׁלוֹשׁ שָׁנִים שֶׁאָמַרְנוּ, צְרִיכוֹת שֶׁיִּהְיוּ רְצוּפוֹת זוֹ אַחַר זוֹ.  הֲרֵי שֶׁהִחְזִיק בַּשָּׂדֶה, וּזְרָעָהּ שָׁנָה וְהוֹבִירָהּ שָׁנָה, וּזְרָעָהּ שָׁנָה, וְהוֹבִירָהּ שָׁנָה--אַפִלּוּ עָשָׂה כֵּן כַּמָּה שָׁנִים, לֹא הִחְזִיק.</P>

<P><B>יב,ט</B>  הָיָה דַּרְכָּן שֶׁלִּבְנֵי אוֹתוֹ הַמָּקוֹם לְהוֹבִיר--אַף עַל פִּי שֶׁמִּקְצָתָן זוֹרְעִין שָׁנָה אַחַר שָׁנָה, וּמִקְצָתָן זוֹרְעִין שָׁנָה וּמוֹבִירִין שָׁנָה--הֲרֵי זֶה הִחְזִיק:  שֶׁהֲרֵי הוּא אוֹמֵר לֹא הוֹבַרְתִּי אוֹתָהּ, אֵלָא כְּדֵי שֶׁתַּעֲשֶׂה הַרְבֵּה בִּשְׁנַת הַזְּרִיעָה.</P>

<P><B>יב,י</B>  [ה] שְׁנֵי שֻׁתָּפִין שֶׁהִחְזִיקוּ בַּשָּׂדֶה שֵׁשׁ שָׁנִים--הָרִאשׁוֹן אֲכָלָהּ רִאשׁוֹנָה וּשְׁלִישִׁית וַחֲמִישִׁית, וְהַשֵּׁנִי אֲכָלָהּ שְׁנִיָּה וּרְבִיעִית וְשִׁשִּׁית--לֹא עָלְתָה חֲזָקָה לְאֶחָד מֵהֶם:  שֶׁהֲרֵי בַּעַל הַקַּרְקָע אוֹמֵר כֵּיוָן שֶׁלֹּא רָאִיתִי וְלֹא שָׁמַעְתִּי שֶׁהִחְזִיק בָּהּ אָדָם אֶחָד שָׁנָה אַחַר שָׁנָה, מִפְּנֵי זֶה לֹא מִחִיתִי.</P>

<P><B>יב,יא</B>  לְפִיכָּךְ אִם כָּתְבוּ אֵלּוּ הַשֻּׁתָּפִין שְׁטָר בֵּינֵיהֶן, שֶׁיִּשְׁתַּמְּשׁוּ בָּהּ שָׁנָה אַחַר שָׁנָה--כֵּיוָן שֶׁעָבְרוּ שָׁלוֹשׁ שָׁנִים, עָלְתָה לָהֶן חֲזָקָה:  שֶׁהַשְּׁטָר, קוֹל יֵשׁ לוֹ; וְהוֹאִיל וְלֹא מִחָה, אִבַּד אֶת זְכוּתוֹ.  וְהוּא הַדִּין לָעֶבֶד שֶׁהִחְזִיקוּ בּוֹ שְׁנַיִם, וְנִשְׁתַּמְּשֹׁוּ בּוֹ שָׁנָה אַחַר שָׁנָה--אִם כָּתְבוּ שְׁטָר בֵּינֵיהֶן, הֲרֵי הִחְזִיקוּ.</P>

<P><B>יב,יב</B>  [ו] אֲכָלָהּ שָׁנָה זֶה הַמַּחְזִיק וּמְכָרָהּ, וַאֲכָלָהּ הַלּוֹקֵחַ שָׁנָה, וּמְכָרָהּ לְלוֹקֵחַ שֵׁנִי וַאֲכָלָהּ שָׁנָה--אִם מָכְרוּ זֶה לְזֶה בַּשְּׁטָר, שְׁלָשְׁתָּן מִצְטָרְפִין; וַהֲרֵי זוֹ חֲזָקָה, מִפְּנֵי שֶׁלֹּא מִחָה.  וְאִם מָכְרוּ שֶׁלֹּא בַּשְּׁטָר, אֵינָהּ חֲזָקָה, שֶׁהַבְּעָלִים הָרִאשׁוֹנִים אוֹמְרִים כֵּיוָן שֶׁלֹּא עָמַד בָּהּ אִישׁ אֶחָד שָׁלוֹשׁ שָׁנִים, לֹא הֻצְרַכְתִּי לְמַחוֹת.</P>

<P><B>יב,יג</B>  [ז] אֲכָלָהּ הָאָב שָׁנָה וְהַבֵּן שְׁתַּיִם, הָאָב שְׁתַּיִם וְהַבֵּן שָׁנָה, הָאָב שָׁנָה וְהַבֵּן שָׁנָה וְהַלּוֹקֵחַ מִן הַבֵּן שָׁנָה--הֲרֵי זוֹ חֲזָקָה:  וְהוּא, שֶׁלָּקַח בַּשְּׁטָר.</P>

<P><B>יב,יד</B>  [ח] אֲכָלָהּ בִּפְנֵי הָאָב שֶׁהָיָה בַּעַל הַשָּׂדֶה שָׁנָה, וּבִפְנֵי בְּנוֹ שְׁתַּיִם, אוֹ בִּפְנֵי הָאָב שְׁתַּיִם, וּבִפְנֵי הַבֵּן שָׁנָה, אוֹ בִּפְנֵי הָאָב שָׁנָה וּבִפְנֵי בְּנוֹ שָׁנָה, וּבִפְנֵי הַלּוֹקֵחַ מִן הַבֵּן שָׁנָה--הֲרֵי זוֹ חֲזָקָה:  וְהוּא שֶׁמָּכַר הַבֵּן שָׂדֶה זוֹ בִּכְלַל שְׂדוֹתָיו--שֶׁהֲרֵי לֹא הִכִּיר הַמַּחְזִיק שֶׁנִּמְכְּרָה, וּלְפִיכָּךְ לֹא נִזְהַר בִּשְׁטָרוֹ.  אֲבָל אִם מָכַר הַבֵּן שָׂדֶה זוֹ בִּפְנֵי עַצְמָהּ, אֵין לָךְ מֶחָאָה גְּדוֹלָה מִזּוֹ.</P>

<P><B>יב,טו</B>  [ט] נָרָהּ שָׁנָה אַחַר שָׁנָה, אַפִלּוּ כַּמָּה שָׁנִים--הוֹאִיל וְלֹא נִהְנָה בָּהּ, אֵינָהּ חֲזָקָה.  וְכֵן אִם פָּתַח בָּהּ שָׁבִילֵי הַמַּיִם, וּפִתַּח וְשִׁדַּד בִּלְבָד--הוֹאִיל וְלֹא אָכַל פֵּרוֹת, אֵינָהּ חֲזָקָה.  [י] זְרָעָהּ, וְלֹא הִרְוִיחַ כְּלוּם, אֵלָא זָרַע כּוֹר, וְאָסַף כּוֹר--לֹא הִחְזִיק, שֶׁהֲרֵי לֹא נִהְנָה.  [יא] אֲכָלָהּ שַׁחַת, לֹא הִחְזִיק; וְאִם הָיָה הַמָּקוֹם דַּרְכָּן לִזְרֹעַ לְשַׁחַת, מִפְּנֵי שֶׁדָּמָיו יְקָרִין--הֲרֵי זוֹ חֲזָקָה.</P>

<P><B>יב,טז</B>  [יב] אֲכָלָהּ עָרְלָה שְׁבִיעִית וְכִלְאַיִם--אַף עַל פִּי שֶׁנִּהְנָה בָּעֲבֵרָה, הֲרֵי זוֹ חֲזָקָה.  [יג] הָיָה הַמָּקוֹם שֶׁהִחְזִיק בּוֹ סֶלַע אוֹ חַלָּמִישׁ שְׁאֵינוּ רָאוּי לִזְרִיעָה--צָרִיךְ לֵהָנוֹת בּוֹ בְּדָבָר הָרָאוּי לוֹ, כְּגוֹן שֶׁיִּשְׁטַח בּוֹ הַפֵּרוֹת אוֹ יַעְמִיד בּוֹ בְּהֵמָה וְכַיּוֹצֶא בְּזֶה; וְאִם לֹא נִהְנָה בּוֹ כָּל אוֹתָן הַשָּׁלוֹשׁ שָׁנִים בְּדָבָר הָרָאוּי לוֹ, לֹא הִחְזִיק.</P>

<P><B>יב,יז</B>  [יד] הָיָה מַעְמִיד בְּהֵמָה בְּמָקוֹם מְסֻיָּם מֵחֲצַר חֲבֵרוֹ, אוֹ שֶׁהָיָה מְגַדֵּל שָׁם תֻּרְנְגוֹלִין, אוֹ מַעְמִיד שָׁם תַּנּוּר וְכִירַיִם וְרֵחַיִם, אוֹ שֶׁנָּתַן שָׁם זִבְלוֹ, בֵּין שֶׁהִעְמִיד מְחִצָּה בֵּין שֶׁלֹּא הִעְמִיד--אִם נִשְׁתַּמַּשׁ בִּדְבָרִים אֵלּוּ וְכַיּוֹצֶא בָּהֶן שָׁלוֹשׁ שָׁנִים בַּיּוֹם וּבַלַּיְלָה, וְטָעַן עַל בַּעַל הֶחָצֵר וְאָמַר, אַתָּה נָתַתָּ לִי מָקוֹם זֶה, אוֹ מְכַרְתּוֹ לִי--הֲרֵי זוֹ חֲזָקָה.</P>

<P><B>יב,יח</B>  [טו] שָׂדֶה שְׁהִיא מֻקֶּפֶת גָּדֵר, וּבָא זֶה שֶׁהִחְזִיק בָּהּ, וְזָרַע חוּץ לַגָּדֵר, וְנִהְנָה בְּכָל מָקוֹם שְׁאֵינוּ שָׁמוּר--אַף עַל פִּי שֶׁאֲכָלוֹ שָׁנָה אַחַר שָׁנָה, לֹא עָלְתָה לוֹ חֲזָקָה:  שֶׁהַבְּעָלִים טוֹעֲנִין וְאוֹמְרִין, כֵּיוָן שֶׁרָאִינוּ שֶׁזּוֹרֵעַ בְּמָקוֹם מֻפְקָר, אָמַרְנוּ כָּל מַה שֶׁזָּרַע חַיַּת הַשָּׂדֶה תֹּאכְלֶנּוּ, וּלְפִיכָּךְ לֹא מִחִיתִי.  וְהוּא הַדִּין לְכָל הַזּוֹרֵעַ מְקוֹם שְׁאֵינוּ שָׁמוּר, אֵלָא רֶגֶל כָּל חַיָּה וְיַד כָּל אָדָם מְצוּיִין בּוֹ.</P>

<P><B>יב,יט</B>  [טז] אֲכָלָהּ כֻּלָּהּ חוּץ מִבֵּית רֹבַע, הִחְזִיק בְּכֻלָּהּ חוּץ מֵאוֹתוֹ בֵּית רֹבַע שֶׁלֹּא נִהְנָה בּוֹ; אַפִלּוּ הָיָה מְקוֹם חַלָּמִישׁ בְּתוֹךְ הַשָּׂדֶה, הוֹאִיל וְלֹא נִשְׁתַּמַּשׁ בּוֹ כָּרָאוּי לוֹ, אֵין לוֹ בּוֹ חֲזָקָה.</P>

<P><B>יב,כ</B>  [יז] הִחְזִיק אֶחָד בָּאִילָנוֹת וְאָכַל פֵּרוֹתֵיהֶן, וְאֶחָד הִחְזִיק בַּקַּרְקָע וּזְרָעָהּ וְאָכַל פֵּרוֹתֶיהָ, וְכָל אֶחָד מִשְּׁנֵיהֶם טוֹעֵן שֶׁהַכֹּל שֶׁלִּי, וַאֲנִי לְקַחְתִּיו--זֶה שֶׁהִחְזִיק בָּאִילָנוֹת וַאֲכָלָן שָׁלוֹשׁ שָׁנִים, יֵשׁ לוֹ הָאִילָנוֹת וְקַרְקָע שֶׁצְּרִיכִין לוֹ, וְהוּא כִּמְלוֹא הָאוֹרֶה וְסַלּוֹ חוּצָה לְכָל אִילָן וְאִילָן; וְזֶה שֶׁהִחְזִיק בַּקַּרְקָע, יֵשׁ לוֹ שְׁאָר הַקַּרְקָע.</P>

<P><B>יב,כא</B>  [יח] וְכֵן הָאוֹכֵל פֵּרוֹת אִילָן שָׁלוֹשׁ שָׁנִים, וְטָעַן עַל בַּעַל הָאִילָן אַתָּה מָכַרְתָּ לִי אִילָן זֶה וְקַרְקָעוֹ--הֲרֵי זֶה יֵשׁ לוֹ קַרְקָע כְּעֹבִי הָאִילָן, עַד הַתְּהוֹם.</P>

<P><B>יב,כב</B>  [יט] שְׂדֵה אִילָן שֶׁהָיוּ בּוֹ שְׁלוֹשִׁים אִילָנוֹת בְּתוֹךְ בֵּית שָׁלוֹשׁ סְאִין, וְאָכַל עֲשָׂרָה בְּשָׁנָה רִאשׁוֹנָה, וַעֲשָׂרָה בְּשָׁנָה שְׁנִיָּה, וַעֲשָׂרָה בְּשָׁנָה שְׁלִישִׁית--הִחְזִיק בַּכֹּל:  וְהוּא שֶׁיִּהְיוּ הָעֲשָׂרָה שֶׁאָכַל מְפֻזָּרוֹת בְּכָל בֵּית הַשָּׁלוֹשׁ סְאִין, וְלֹא הוֹצִיאוּ שְׁאָר הָאִילָנוֹת פֵּרוֹת; אֲבָל אִם הוֹצִיאוּ שְׁאָר הָאִילָנוֹת פֵּרוֹת, וְלֹא אֲכָלָן--לֹא הִחְזִיק אֵלָא בְּמַה שֶׁאָכַל.</P>

<P><B>יב,כג</B>  [כ] בַּמֶּה דְּבָרִים אֲמוּרִים, בְּשֶׁאָכַל הוּא מִקְצַת הַפֵּרוֹת וּבָזְזוּ הָעָם שְׁאָר הַפֵּרוֹת.  אֲבָל אִם הִנִּיחַ פֵּרוֹתֵיהֶן עֲלֵיהֶן--הוֹאִיל וְאָכַל אִילָן מִכָּאן וְאִילָן מִכָּאן מִכָּל הַשָּׂדֶה--הִחְזִיק בְּכָל הַשָּׂדֶה, אַף עַל פִּי שֶׁלֹּא אָסַף כָּל פֵּרוֹתֶיהָ.
<BR> </P>

<H2>הִלְכּוֹת טוֹעֵן וְנִטְעָן פֵּרֶק יג</H2>

<P><B>יג,א</B>  וְאֵלּוּ שְׁאֵין מַעְמִידִין הַקַּרְקָע בְּיָדָן, אַף עַל פִּי שֶׁאֲכָלוּהָ שָׁלוֹשׁ שָׁנִים--הָאֻמָּנִין, וְהָאֲרִיסִין, וְהָאַפְטְרוּפִין, וְהַשֻּׁתָּפִין, וְהָאִישׁ בְּנִכְסֵי אִשְׁתּוֹ, וְהָאִשָּׁה בְּנִכְסֵי בַּעְלָהּ, וּבֵן בְּנִכְסֵי אָבִיו, וְהָאָב בְּנִכְסֵי הַבֵּן:  שֶׁכָּל אֶחָד מֵאֵלּוּ, אֵין מַקְפִּידִין זֶה עַל זֶה; לְפִיכָּךְ אֵין אֲכִילָתָן רְאָיָה, אַף עַל פִּי שֶׁלֹּא מִחוּ בָּהֶן הַבְּעָלִים, אֵלָא תַּחְזֹר הַקַּרְקָע לַבְּעָלִים שֶׁהֵבִיאוּ רְאָיָה שֶׁזֹּאת הָאָרֶץ יְדוּעָה לָהֶן, וְיִשָּׁבְעוּ הֶסֵּת שֶׁלֹּא מָכְרוּ וְלֹא נָתְנוּ כְּמוֹ שֶׁבֵּאַרְנוּ.</P>

<P><B>יג,ב</B>  וְכֵן רָאשֵׁי גָּלִיּוֹת שֶׁלְּאוֹתוֹ הַזְּמָן, וְהַגַּזְלָן, וְהַגּוֹי--אֵין אֲכִילָתָן רְאָיָה, מִפְּנֵי שְׁהֶן בַּעֲלֵי זְרוֹעַ.  וְכֵן חֵרֵשׁ שׁוֹטֶה וְקָטָן--אֵין אֲכִילָתָן רְאָיָה, מִפְּנֵי שְׁאֵין לָהֶם טְעָנָה כְּדֵי שֶׁתַּעֲמֹד הַקַּרְקָע בְּיָדָן; אֵלָא תַּחְזֹר לַבְּעָלִים.  וְכֵן הַמַּחְזִיק בְּנִכְסֵיהֶן, אֵין אֲכִילָתָן רְאָיָה.</P>

<P><B>יג,ג</B>  כֵּיצַד אֵין מַעְמִידִין אֶת הַקַּרְקָע בְּיָדָן:  רְאוּבֵן שֶׁאָכַל שְׂדֵה שִׁמְעוֹן שְׁנֵי חֲזָקָה, וְהוּא טוֹעֵן שְׁהִיא לְקוּחָה בְּיָדוֹ, וְהֵבִיא שִׁמְעוֹן עֵדִים שְׁהִיא יְדוּעָה לוֹ, וְכֵן הֵבִיא עֵדִים שֶׁרְאוּבֵן יָדוּעַ שְׁהוּא שֻׁתָּפוֹ בָּהּ אוֹ אֲרִיסוֹ אוֹ אַפְטְרוּפוֹ, וּמִפְּנֵי זֶה לֹא מִחָה--תַּחְזֹר הַשָּׂדֶה לְשִׁמְעוֹן, וְיִשָּׁבַע הֶסֵּת שֶׁלֹּא מָכַר וְלֹא נָתַן.  וְהוּא הַדִּין לִשְׁאָרָן.  אֲבָל אִם לֹא הֵבִיא שִׁמְעוֹן רְאָיָה שֶׁרְאוּבֵן הָיָה שֻׁתָּף אוֹ אָרִיס, אֵלָא רְאוּבֵן הוֹדָה מֵעַצְמוֹ וְאָמַר כֵּן הָיָה שֻׁתָּפִי וּמָכַר לִי--הוֹאִיל וְאָכַל שְׁנֵי חֲזָקָה, וְיָכוֹל לוֹמַר לֹא הָיָה שֻׁתָּפִי מֵעוֹלָם--הֲרֵי זֶה נֶאֱמָן, כִּשְׁאָר כָּל אָדָם.</P>

<P><B>יג,ד</B>  הָאֻמָּנִין כֵּיצַד:  כְּגוֹן שֶׁהָיוּ בּוֹנִין בָּהּ אוֹ מְתַקְּנִין אוֹתָהּ, שָׁנִים רַבּוֹת.  יָרְדוּ מֵאֻמָּנוּתָן--אִם אָכְלוּ אוֹתָהּ שָׁלוֹשׁ שָׁנִים מֵאַחַר שֶׁיָּרְדוּ מֵאֻמָּנוּתָן, יֵשׁ לָהֶן חֲזָקָה.</P>

<P><B>יג,ה</B>  הָאֲרִיסִין כֵּיצַד:  כְּגוֹן שֶׁהָיָה אָרִיס לְאָבִיו שֶׁלְּבַעַל הַשָּׂדֶה, אוֹ לְאַנְשֵׁי מִשְׁפַּחְתּוֹ, שֶׁכֵּיוָן שְׁהוּא אָרִיס שֶׁלְּבָתֵּי אָבוֹת, אֵין מְמַחִין הַבְּעָלִים בְּיָדוֹ.  אֲבָל אִם זֶה הוּא שֶׁנַּעֲשָׂה לוֹ אָרִיס תְּחִלָּה--הוֹאִיל וַאֲכָלָהּ כֻּלָּהּ שְׁנֵי חֲזָקָה, מַעְמִידִין אוֹתָהּ בְּיָדוֹ, וְאוֹמְרִין לַבְּעָלִים הֵיאַךְ אָכַל שָׁנָה אַחַר שָׁנָה, וְלֹא מִחִיתֶם בּוֹ.</P>

<P><B>יג,ו</B>  אָרִיס שֶׁלְּבָתֵּי אָבוֹת שֶׁהוֹרִיד אֲרִיסִין מִתַּחַת יָדוֹ, יֵשׁ לוֹ חֲזָקָה, שְׁאֵין מוֹרִידִין אֲרִיסִין אֲחֵרִים לְנִכְסֵי אָדָם, וְהוּא שׁוֹתֵק.  אֲבָל אִם חָלַק לַאֲרִיסִין אֲחֵרִים שֶׁהָיוּ בָּהּ--אֵין לוֹ חֲזָקָה, שֶׁמֶּא מְמֻנֶּה עַל הָאֲרִיסִין עָשׂוּ אוֹתוֹ.  וְאָרִיס שֶׁיָּרַד מֵאֲרִיסוּתוֹ, וַאֲכָלָהּ שָׁלוֹשׁ שָׁנִים מֵאַחַר שֶׁיָּרַד--הִחְזִיק.</P>

<P><B>יג,ז</B>  הָאַפְטְרוּפִין כֵּיצַד:  בֵּין שֶׁהָיוּ אַפְטְרוּפִין עַל שָׂדֶה זוֹ בֵּין עַל שְׁאָר נְכָסִים, בֵּין שֶׁמִּנּוּ אוֹתָם בֵּית דִּין בֵּין שֶׁמִּנָּה אוֹתָם אֲבִי יְתוֹמִים וְגָדְלוּ הַיְּתוֹמִים וְהִנִּיחוּ אוֹתָן, בֵּין שֶׁמִּנָּה אָדָם אַפְטְרוּפִין עַל הוֹצָאָתוֹ וְהַכְנָסָתוֹ--הוֹאִיל וְהֶן מִשְׁתַּמְּשִׁין בִּרְשׁוּת, אֵין לָהֶן חֲזָקָה.  עָבְרוּ הָאַפְטְרוּפִין מִמִּנּוּיָן, וְאָכְלוּ שָׁלוֹשׁ שָׁנִים אַחַר שֶׁעָבְרוּ--הֲרֵי זוֹ חֲזָקָה.</P>

<P><B>יג,ח</B>  הַשֻּׁתָּפִין כֵּיצַד:  אִם הָיָה שֻׁתָּף בְּשָׂדֶה זוֹ, וְאֵין בָּהּ דִּין חֲלֻקָּה--אַף עַל פִּי שֶׁאָכַל אֶת כֻּלָּהּ הָאֶחָד מֵהֶן כַּמָּה שָׁנִים, הֲרֵי הִיא בְּחֶזְקַת שְׁנֵיהֶם.  וְאִם יֵשׁ בָּהּ דִּין חֲלֻקָּה, וַאֲכָלָהּ הָאֶחָד כֻּלָּהּ שְׁנֵי חֲזָקָה--יֵשׁ לוֹ חֲזָקָה:  שֶׁהֲרֵי אוֹמְרִין לְשֻׁתָּפוֹ אִם בֶּאֱמֶת שֶׁלֹּא מָכַרְתָּ וְלֹא נָתַתָּ, הֵיאַךְ אָכַל אֶת כֻּלָּהּ, וְאַתָּה שׁוֹתֵק, וְלֹא מִחִיתָ בּוֹ בְּכָל שָׁלוֹשׁ שָׁנִים.</P>

<P><B>יג,ט</B>  וְכֵן הָאִישׁ שֶׁאָכַל נִכְסֵי אִשְׁתּוֹ שְׁנֵי חֲזָקָה--אַף עַל פִּי שֶׁהִתְנָה עִמָּהּ שְׁאֵין לוֹ פֵּרוֹת בִּנְכָסֶיהָ, וְאַפִלּוּ הִתְנָה עִמָּהּ כִּשְׁהִיא אֲרוּסָה שֶׁלֹּא יִירָשֶׁנָּה, וְאַחַר כָּךְ אָכַל וּבָנָה וְהָרַס, וְעָשָׂה כָּל מַה שֶׁעָשָׂה; וְכֵן הָאִשָּׁה שֶׁאָכְלָה פֵּרוֹת נִכְסֵי בַּעְלָהּ, וְנִשְׁתַּמְּשָׁה בָּהֶן כְּחֶפְצָהּ כַּמָּה שָׁנִים--אַף עַל פִּי שֶׁיֵּחַד לָהּ שָׂדֶה בִּמְזוֹנוֹתֶיהָ, וְאָכְלָה שָׂדוֹת אֲחֵרוֹת:  אֵין אֲכִילָתָן רְאָיָה.</P>

<P><B>יג,י</B>  וְכֵן הַבֵּן שְׁהוּא סוֹמֵךְ עַל שֻׁלְחָנוֹ שֶׁלְּאָבִיו, וְנֶחְשָׁב בִּכְלַל בְּנֵי בֵּיתוֹ--אִם אָכַל נִכְסֵי אָבִיו שְׁנֵי חֲזָקָה, וְכֵן הָאָב שֶׁאָכַל נִכְסֵי בֵּן זֶה שְׁהוּא סוֹמֵךְ עַל שֻׁלְחָנוֹ שְׁנֵי חֲזָקָה--אֵין אֲכִילָתָן רְאָיָה.  [ט] וּבֵן שֶׁפֵּרַשׁ מֵאָבִיו, וְאִשָּׁה שֶׁנִּתְגָּרְשָׁה אַפִלּוּ סְפֵק גֵּרוּשִׁין--הֲרֵי הֶן כִּשְׁאָר כָּל אָדָם.</P>

<P><B>יג,יא</B>  [י] רָאשֵׁי גָּלִיּוֹת שֶׁהָיוּ בִּימֵי חֲכָמִים--לְפִי שֶׁהָיָה בְּיָדָן כּוֹחַ לִרְדּוֹת אֶת הָעָם, אֵין אֲכִילָתָן רְאָיָה; וְכֵן אַחַר שֶׁהִחְזִיק בְּנִכְסֵיהֶן--אַף עַל פִּי שֶׁאָכַל כַּמָּה שָׁנִים, אֵין אֲכִילָתָן רְאָיָה.  לְפִי שְׁאֵינָן מְמַחִין, מִפְּנֵי שֶׁיָּדָן תַּקִּיפָה--כָּל זְמָן שֶׁיִּרְצוּ, מְסַלְּקִין זֶה מִמֶּנָּה; אֲבָל נִשְׁבָּעִין הֶסֵּת, שֶׁלֹּא מָכְרוּ וְשֶׁלֹּא נָתְנוּ.  וְאִם הֶן הִחְזִיקוּ בְּנִכְסֵי אַחֵר, וְאָמַר שֶׁלֹּא מָכַר--נִשְׁבָּע הֶסֵּת שֶׁלֹּא מָכַר לָהֶן, וְלֹא נָתַן לָהֶן.</P>

<P><B>יג,יב</B>  [יא] הַגַּזְלָן כֵּיצַד:  מִי שֶׁהֻחְזַק גַּזְלָן עַל שָׂדֶה זוֹ, אוֹ מִי שֶׁהֻחְזְקוּ שְׁהֶן הוֹרְגִין נְפָשׁוֹת עַל עִסְקֵי מָמוֹן--אַף עַל פִּי שֶׁאָכַל שָׂדֶה זוֹ כַּמָּה שָׁנִים--לֹא הִחְזִיק, וְתַחְזֹר שָׂדֶה לַבְּעָלִים.
<BR> </P>

<H2>הִלְכּוֹת טוֹעֵן וְנִטְעָן פֵּרֶק יד</H2>

<P><B>יד,א</B>  כָּל אֵלּוּ שְׁאֵין אֲכִילָתָן רְאָיָה--אִם הֵבִיאוּ עֵדִים שֶׁמָּכְרוּ לָהֶם הַבְּעָלִים שָׂדֶה זוֹ, אוֹ נְתָנוּהָ לָהֶן בְּמַתָּנָה--רְאָיָתָן רְאָיָה:  חוּץ מִן הַגַּזְלָן, וְהַבַּעַל בְּנִכְסֵי אִשְׁתּוֹ.  בְּאֵיזֶה נְכָסִים אָמְרוּ--בְּנִכְסֵי צֹאן בַּרְזֶל, אוֹ בַּשָּׂדֶה שֶׁיֵּחַד לָהּ בִּכְתֻבָּתָהּ, וּבַשָּׂדֶה שֶׁכָּתַב לָהּ בִּכְתֻבָּתָהּ, וּבַשָּׂדֶה שֶׁנָּתַן לָהּ בְּשׁוּם מִשֶּׁלּוֹ.  אֲבָל בְּנִכְסֵי מְלוֹג--יֵשׁ לוֹ רְאָיָה, כְּמוֹ שֶׁבֵּאַרְנוּ בְּהִלְכּוֹת אִישׁוּת.</P>

<P><B>יד,ב</B>  כֵּיצַד הַגַּזְלָן, אֵין לוֹ רְאָיָה:  כֵּיוָן שֶׁהֻחְזַק גַּזְלָן עַל שָׂדֶה זוֹ--אַף עַל פִּי שֶׁהֵבִיא רְאָיָה שֶׁהוֹדָה הַבַּעַל בִּפְנֵי עֵדִים, שֶׁמָּכַר לוֹ שָׂדֶה זוֹ וְלָקַח דָּמִים, וְהַבְּעָלִים אוֹמְרִים לֹא מָכַרְנוּ, אֵלָא מִפְּנֵי הַיִּרְאָה הוֹדֵינוּ לוֹ--מוֹצִיאִין אֶת הַשָּׂדֶה מִיָּדוֹ, וְאֵין לוֹ כְּלוּם.  וְאִם הֵעִידוּ הָעֵדִים שֶׁבִּפְנֵיהֶם מָנָה לוֹ כָּךְ וְכָּךְ--מוֹצִיאִין אֶת הַשָּׂדֶה מִיַּד הַגַּזְלָן, וּמַחְזִירִין לוֹ הַבְּעָלִים אֶת הַדָּמִים כְּמוֹ שֶׁבֵּאַרְנוּ בְּהִלְכּוֹת גְּזֵלָה.</P>

<P><B>יד,ג</B>  בֶּן הָאֻמָּן וּבֶן הֶעָרִיס וּבֶן הָאַפְטְרוּפוֹס שֶׁאָכְלוּ שָׂדֶה זוֹ שְׁנֵי חֲזָקָה--אִם טָעֲנוּ שֶׁהַבְּעָלִים מָכְרוּ לָהֶן אוֹ נָתְנוּ לָהֶן, יֵשׁ לָהֶן חֲזָקָה; וְאִם טָעֲנוּ שְׁהִיא יְרֻשָּׁה לָהֶן מֵאֲבוֹתֵיהֶן שֶׁאֲכָלוּהָ שְׁנֵי חֲזָקָה, אֵין לָהֶן חֲזָקָה.  וְאִם הֵבִיאוּ עֵדִים שֶׁהוֹדוּ הַבְּעָלִים לַאֲבִיהֶן שֶׁמְּכָרוּהָ לָהֶן, אוֹ נְתָנוּהָ לָהֶן--מַעְמִידִין אֶת הַשָּׂדֶה בְּיָדָן.</P>

<P><B>יד,ד</B>  בֶּן הַגַּזְלָן--אַף עַל פִּי שֶׁהֵבִיא רְאָיָה שֶׁהוֹדוּ הַבְּעָלִים לְאָבִיו, אֵינָהּ רְאָיָה כְּמוֹ שֶׁבֵּאַרְנוּ.  אֲבָל בֶּן בֶּן הַגַּזְלָן--אַפִלּוּ בָּא בִּטְעָנַת אָבִיו, יֵשׁ לוֹ חֲזָקָה; בָּא בִּטְעָנַת אֲבִי אָבִיו, אֵין לוֹ חֲזָקָה.</P>

<P><B>יד,ה</B>  הַגּוֹי--אַפִלּוּ אֲכָלָהּ כַּמָּה שָׁנִים, אֵין אֲכִילָתוֹ רְאָיָה; וְאִם לֹא הֵבִיא שְׁטָר--תַּחְזֹר הַשָּׂדֶה לַבְּעָלִים בְּלֹא שׁוּם שְׁבוּעָה, שֶׁלֹּא תִקְּנוּ שְׁבוּעַת הֶסֵּת אֵלָא לְיִשְׂרָאֵל.  וְיִשְׂרָאֵל הַבָּא מֵחֲמַת הַגּוֹי--הֲרֵי הוּא כַּגּוֹי, וְאֵין אֲכִילָתוֹ רְאָיָה.</P>

<P><B>יד,ו</B>  טָעַן זֶה הַיִּשְׂרְאֵלִי הַבָּא מֵחֲמַת הַגּוֹי וְאָמַר, בְּפָנַי לְקָחָהּ הַגּוֹי שֶׁמְּכָרָהּ לִי מִזֶּה הַיִּשְׂרְאֵל הַמְּעַרְעֵר עָלַי--הֲרֵי זֶה נֶאֱמָן, וְיִשָּׁבַע הֶסֵּת עַל כָּךְ:  מִתּוֹךְ שֶׁיָּכוֹל לוֹמַר אֲנִי לְקַחְתִּיהָ מִמָּךְ, וַהֲרֵי אֲכַלְתִּיהָ שְׁנֵי חֲזָקָה--יָכוֹל לוֹמַר מִפְּלוֹנִי לְקַחְתִּיהָ, שֶׁבְּפָנַי לְקָחָהּ מִמָּךְ.</P>

<P><B>יד,ז</B>  אֵין מַחְזִיקִין בְּנִכְסֵי קָטָן, אַפִלּוּ הִגְדִּיל.  כֵּיצַד:  אֲכָלָהּ בְּפָנָיו כִּשְׁהוּא קָטָן שָׁנָה אַחַת, וּשְׁתַּיִם אַחַר שֶׁהִגְדִּיל, וְטָעַן אַתָּה מָכַרְתָּ לִי, אַתָּה נָתַתָּ לִי--אֵין זֶה כְּלוּם:  עַד שֶׁיֹּאכַל אוֹתָהּ שָׁלוֹשׁ שָׁנִים רְצוּפוֹת, אַחַר שֶׁהִגְדִּיל.</P>

<P><B>יד,ח</B>  מִי שֶׁהִחְזִיק בְּנִכְסֵי קָטָן שָׁנִים רַבּוֹת, וְטָעַן וְאָמַר מַשְׁכּוֹנָה הֶן בְּיָדִי, וְיֵשׁ לִי חוֹב עֲלֵיהֶן כָּךְ וְכָּךְ--הוֹאִיל וְאִלּוּ רָצָה אָמַר, לְקוּחִים הֶן בְּיָדִי--נֶאֱמָן, שֶׁהֲרֵי אֵינָהּ מֻחְזֶקֶת שְׁהִיא לְאָבִיו שֶׁלְּזֶה; וַהֲרֵי זֶה גּוֹבֶה מִשְּׂכָרָהּ מַה שֶׁטָּעַן, וְתַחְזֹר לַיְּתוֹמִים.</P>

<P><B>יד,ט</B>  אֲבָל אִם יָצָא עָלֶיהָ קוֹל שְׁהִיא שֶׁלַּיְּתוֹמִים--אֵינוּ נֶאֱמָן, שֶׁהֲרֵי אֵין מַחְזִיקִין בְּנִכְסֵי קָטָן; וְתַחְזֹר הַשָּׂדֶה וְכָל הַפֵּרוֹת שֶׁאָכַל לַיְּתוֹמִים, עַד שֶׁיִּגְדְּלוּ וְיַעֲשֶׂה עִמָּהֶן דִּין.</P>

<P><B>יד,י</B>  [ט] אֲכָלָהּ שְׁנֵי חֲזָקָה בְּחַיֵּי אֲבִיהֶן--מִתּוֹךְ שֶׁיָּכוֹל לוֹמַר לְקוּחָה הִיא בְּיָדִי מֵאֲבִיהֶן--נֶאֱמָן לוֹמַר חוֹב יֵשׁ לִי עַל אֲבִיהֶן, וְאֶגְבֶּה אוֹתוֹ מִן הַפֵּרוֹת; וְגוֹבֵהוּ שֶׁלֹּא בִּשְׁבוּעָה, מִתּוֹךְ שֶׁיָּכוֹל לוֹמַר שֶׁלִּי הִיא.</P>

<P><B>יד,יא</B>  [י] בּוֹרֵחַ שֶׁבָּרַח מֵחֲמַת סַכָּנַת נְפָשׁוֹת, כְּגוֹן שֶׁהָיָה הַמֶּלֶךְ מְבַקֵּשׁ אוֹתוֹ לְהָמִיתוֹ--אֵין מַחְזִיקִין בִּנְכָסָיו.  אַפִלּוּ אָכַל הַמַּחְזִיק כַּמָּה שָׁנִים, וְטָעַן שֶׁלָּקַח--אֵין אֲכִילָתוֹ רְאָיָה; וְאֵין אוֹמְרִין לְבַעַל הַשָּׂדֶה, לָמָּה לֹא מִחִיתָ, מִפְּנֵי שְׁהוּא מִתְעַסֵּק בְּנַפְשׁוֹ.  אֲבָל הַבּוֹרֵחַ מֵחֲמַת מָמוֹן, הֲרֵי הוּא כְּכָל אָדָם; וְאִם לֹא מִחָה, מַחְזִיקִין בִּנְכָסָיו.</P>

<P><B>יד,יב</B>  [יא] מַחְזִיקִין בְּנִכְסֵי אֵשֶׁת אִישׁ.  כֵּיצַד:  אֲכָלָהּ מִקְצַת שְׁנֵי חֲזָקָה בְּחַיֵּי הַבַּעַל, וְשָׁלוֹשׁ שָׁנִים אַחַר מִיתַת הַבַּעַל, וְטָעַן וְאָמַר, אַתְּ מָכַרְתְּ לִי וּבַעְלִיךְ--מַעְמִידִין אוֹתָהּ בְּיָדוֹ:  מִתּוֹךְ שֶׁיָּכוֹל לוֹמַר מִמֵּךְ לְקַחְתִּיהָ, אַחַר מוֹת בַּעְלִיךְ, שֶׁהֲרֵי אֲכָלָהּ שְׁנֵי חֲזָקָה אַחַר מִיתַת הַבַּעַל, וְלֹא מִחָת בּוֹ.  אֲבָל אִם אֲכָלָהּ בְּחַיַּי בַּעְלָהּ כַּמָּה שָׁנִים, וְלֹא אֲכָלָהּ שְׁנֵי חֲזָקָה אַחַר מִיתַת בַּעְלָהּ--אֵין לוֹ חֲזָקָה.</P>

<P><B>יד,יג</B>  [יב] כָּל חֲזָקָה שְׁאֵין עִמָּהּ טְעָנָה, אֵינָהּ חֲזָקָה.  כֵּיצַד:  הֲרֵי שֶׁאָכַל פֵּרוֹת שָׂדֶה זוֹ כַּמָּה שָׁנִים, וּבָא הַמְּעַרְעֵר וְאָמַר לוֹ, מֵאַיִן לָךְ שָׂדֶה זוֹ, שֶׁלִּי הִיא, הֱשִׁיבוֹ וְאָמַר, אֵינִי יוֹדֵעַ שֶׁלְּמִי הִיא, וְכֵיוָן שֶׁלֹּא אָמַר לִי אָדָם, יָרַדְתִּי לְתוֹכָהּ--אֵין זוֹ חֲזָקָה:  שֶׁהֲרֵי לֹא טָעַן שֶׁלְּקָחָהּ, וְלֹא שֶׁנִּתְּנָה לוֹ, וְלֹא שֶׁיְּרָשָׁהּ.</P>

<P><B>יד,יד</B>  אַף עַל פִּי שֶׁלֹּא טָעַן, אֵין מוֹצִיאִין אוֹתָהּ מִיָּדוֹ, עַד שֶׁיָּבִיא זֶה הַמְּעַרְעֵר עֵדִים שְׁהִיא שֶׁלּוֹ.  הֵבִיא עֵדִים--תַּחְזֹר לוֹ הַשָּׂדֶה, וּמוֹצִיאִין מִזֶּה כָּל הַפֵּרוֹת שֶׁאָכַל.  וְאֵין פּוֹתְחִין לְזֶה הַמַּחְזִיק תְּחִלָּה; וְאֵין אוֹמְרִים לוֹ, שֶׁמֶּא שְׁטָר הָיָה לָךְ וְאָבַד:  עַד שֶׁיִּטְעֹן הוּא מֵעַצְמוֹ.  וְאִם לֹא טָעַן, יַחְזִיר כָּל הַפֵּרוֹת שֶׁאָכַל.</P>

<P><B>יד,טו</B>  וְכֵן הָאוֹכֵל שְׁנֵי חֲזָקָה מֵחֲמַת שְׁטָר שֶׁיֵּשׁ בְּיָדוֹ, וְנִמְצָא הַשְּׁטָר בָּטֵל--בָּטְלָה הַחֲזָקָה, וְתַחְזֹר הַשָּׂדֶה עִם כָּל הַפֵּרוֹת לַבְּעָלִים.</P>

<P><B>יד,טז</B>  [יג] הַבָּא מֵחֲמַת יְרֻשָּׁה--צָרִיךְ לְהָבִיא רְאָיָה שֶׁדָּר אָבִיו בְּשָׂדֶה זוֹ אוֹ נִשְׁתַּמַּשׁ בָּהּ, אַפִלּוּ יוֹם אֶחָד; וְכֵיוָן שֶׁאֲכָלָהּ הוּא שָׁלוֹשׁ שָׁנִים מֵחֲמַת אָבִיו, מַעְמִידִין אוֹתָהּ בְּיָדוֹ.</P>

<P><B>יד,יז</B>  אֲבָל אִם לֹא הֵבִיא רְאָיָה שֶׁדָּר בָּהּ אָבִיו כְּלָל--תַּחְזֹר הַשָּׂדֶה וְכָל הַפֵּרוֹת, לַמְּעַרְעֵר שֶׁיֵּשׁ לוֹ עֵדִים שְׁהִיא שֶׁלּוֹ, שֶׁהֲרֵי אֵינוּ טוֹעֵן עָלָיו שֶׁמָּכַר אוֹ נָתַן לוֹ, וְלֹא נוֹדְעָה קַרְקָע זוֹ לַאֲבוֹתָיו.  הֵבִיא רְאָיָה שֶׁנִּרְאָה בָּהּ אָבִיו--אֵינָהּ כְּלוּם, שֶׁמֶּא בָּא לְבַקַּר אוֹתָהּ וְלֹא קְנָיָהּ, אֵלָא צָרִיךְ לְהָבִיא רְאָיָה שֶׁדָּר בָּהּ אָבִיו, אַפִלּוּ יוֹם אֶחָד.</P>

<P><B>יד,יח</B>  [יד] הֲרֵי שֶׁאָכַל שָׂדֶה זוֹ שָׁנִים רַבּוֹת, וּבָא מְעַרְעֵר וְאָמַר לוֹ, מַה לָךְ וּלְשָׂדֶה זוֹ, הוֹדָה לוֹ וְאָמַר, יוֹדֵעַ אֲנִי שֶׁהָיְתָה שֶׁלָּךְ, אֲבָל פְּלוֹנִי מְכָרָהּ לִי וְהוּא לְקָחָהּ מִמָּךְ, אָמַר לוֹ הַמְּעַרְעֵר, פְּלוֹנִי שֶׁמָּכַר לָךְ גַּזְלָן הוּא--הוֹאִיל וְהוֹדָה שְׁהִיא שֶׁלּוֹ, וְשֶׁלֹּא לְקָחָהּ מִמֶּנּוּ, תַּחְזֹר הַשָּׂדֶה וְכָל הַפֵּרוֹת לַמְּעַרְעֵר, אַף עַל פִּי שְׁאֵין לְזֶה הַמְּעַרְעֵר עֵדִים שְׁהִיא שֶׁלּוֹ.  וְכֵן כָּל כַּיּוֹצֶא בְּזֶה.</P>

<P><B>יד,יט</B>  הֵבִיא זֶה הַמַּחְזִיק עֵדִים שֶׁפְּלוֹנִי שֶׁמְּכָרָהּ לוֹ דָּר בָּהּ אַפִלּוּ יוֹם אֶחָד, אוֹ שֶׁאָמַר לוֹ בְּפָנַי לְקָחָהּ מִמָּךְ וְאַחַר כָּךְ מְכָרָהּ לִי--מַעְמִידִין אוֹתָהּ בְּיָדוֹ:  שֶׁהֲרֵי יֵשׁ לוֹ טְעָנָה עִם חֶזְקָתוֹ; וְאִלּוּ רָצָה--טָעַן וְאָמַר מִמָּךְ לְקַחְתִּיהָ, שֶׁהֲרֵי יֵשׁ לוֹ שְׁנֵי חֲזָקָה.
<BR> </P>

<H2>הִלְכּוֹת טוֹעֵן וְנִטְעָן פֵּרֶק טו</H2>

<P><B>טו,א</B>  מִי שֶׁעִרְעַר עַל הַשָּׂדֶה, וְהֵבִיא עֵדִים שְׁהִיא יְדוּעָה לוֹ, וְהֵבִיא זֶה שֶׁבְּתוֹכָהּ שְׁטָר שֶׁלְּקָחָהּ מִמֶּנּוּ, וְהֵבִיא עֵדִים שֶׁאֲכָלָהּ שְׁנֵי חֲזָקָה--אוֹמְרִים לוֹ בַּתְּחִלָּה, קַיָּם שְׁטָרָךְ:  אִם נִתְקַיַּם--הֲרֵי מוּטָב, וְיִדּוֹן בַּשְּׁטָר; וְאִם אֵי אִפְשָׁר לוֹ לְקַיְּמוֹ--סוֹמְכִין עַל עֵדֵי חֲזָקָה, וְיִשָּׁבַע הֶסֵּת שֶׁלְּקָחָהּ.</P>

<P><B>טו,ב</B>  עֵדֵי חֲזָקָה שֶׁהֵעִיד אֶחָד מִשְּׁנֵיהֶם שֶׁאֲכָלָהּ חִטִּים שְׁנֵי חֲזָקָה, וְהַשֵּׁנִי הֵעִיד שֶׁאֲכָלָהּ שְׂעוֹרִים--עֵדוּתָן קַיֶּמֶת, שְׁאֵין הָעֵד מְדַקְדֵּק בְּזֶה.  הֵעִיד הָאֶחָד שֶׁאֲכָלָהּ זֶה שָׁנָה רִאשׁוֹנָה וּשְׁלִישִׁית וַחֲמִישִׁית, וְהַשֵּׁנִי מֵעִיד שֶׁאֲכָלָהּ שְׁנִיָּה וּרְבִיעִית וְשִׁשִּׁית--אֵין עֵדוּתָן מִצְטָרֶפֶת, שֶׁבַּשָּׁנָה שֶׁמֵּעִיד בָּהּ זֶה לֹא הֵעִיד בָּהּ זֶה; וְתַחְזֹר הַקַּרְקָע וְהַפֵּרוֹת.</P>

<P><B>טו,ג</B>  מִי שֶׁיָּרַד לְשָׂדֶה בְּחֶזְקַת שְׁהוּא יוֹרֵשׁ, וְאָכַל פֵּרוֹתֶיהָ, וְנִמְצָא יוֹרֵשׁ אַחֵר שְׁהוּא קָרוֹב מִמֶּנּוּ, וְרָאוּי לַיְּרֻשָּׁה--בֵּין שֶׁנִּמְצָא בְּעֵדִים, בֵּין שֶׁהוֹדָה לוֹ זֶה שֶׁיָּרַד תְּחִלָּה--חַיָּב לְהַחְזִיר כָּל הַפֵּרוֹת שֶׁאָכַל.</P>

<P><B>טו,ד</B>  שְׁנַיִם שֶׁהָיוּ עוֹרְרִין עַל הַשָּׂדֶה, זֶה אוֹמֵר שֶׁלִּי וְזֶה אוֹמֵר שֶׁלִּי, וְאֵין לְאֶחָד מֵהֶן רְאָיָה, אוֹ שֶׁהֵבִיא כָּל אֶחָד מֵהֶם עֵדִים שְׁהִיא שֶׁלּוֹ, אוֹ שְׁהִיא שֶׁלַּאֲבוֹתָיו, אוֹ שֶׁהֵבִיא כָּל אֶחָד מִשְּׁנֵיהֶם עֵדִים שֶׁאֲכָלָהּ שְׁנֵי חֲזָקָה, וְהַשָּׁנִים שֶׁהֵעִידוּ בָּהֶן אֵלּוּ הֶן הַשָּׁנִים עַצְמָן שֶׁהֵעִידוּ בָּהֶן אֵלּוּ--מַנִּיחִין אוֹתָהּ בֵּינֵיהֶן, וְכָל הַמִּתְגַּבֵּר יֵרֵד בָּהּ; וְיִהְיֶה הָאַחֵר מוֹצִיא מִיָּדוֹ, וְעָלָיו הָרְאָיָה.  וְאִם בָּא שְׁלִישִׁי, וְתָקַף עָלֶיהָ וְיָרַד לְתוֹכָהּ--מְסַלְּקִין אוֹתוֹ מִמֶּנָּה.</P>

<P><B>טו,ה</B>  הֵבִיא הָאֶחָד עֵדִים שְׁהִיא שֶׁלַּאֲבוֹתָיו, וְשֶׁאֲכָלָהּ שְׁנֵי חֲזָקָה, וַהֲרֵי הִיא תַּחַת יָדוֹ, וְהֵבִיא הַשֵּׁנִי עֵדִים שֶׁאֲכָלָהּ שְׁנֵי חֲזָקָה, וַהֲרֵי הִיא תַּחַת יָדוֹ--נִמְצֵאת עֵדוּת הַחֲזָקָה שֶׁלִּשְׁנֵיהֶם מֻכְחֶשֶׁת; וּמַעְמִידִין אוֹתָהּ בְּיַד זֶה שֶׁהֵעִידוּ לוֹ עֵדֵי הַחֲזָקָה שְׁהִיא שֶׁלַּאֲבוֹתָיו, וּמוֹרִידִין אוֹתוֹ לְתוֹכָהּ.</P>

<P><B>טו,ו</B>  חָזַר הַשֵּׁנִי וְהֵבִיא גַּם הוּא עֵדִים שְׁהִיא שֶׁלַּאֲבוֹתָיו, שֶׁהֲרֵי נִמְצֵאת גַּם עֵדוּת זוֹ מֻכְחֶשֶׁת--חוֹזְרִין בֵּית דִּין, וּמְסַלְּקִין מִמֶּנָּה אֶת הָרִאשׁוֹן, וּמַנִּיחִין אוֹתָהּ בֵּין שְׁנֵיהֶם; וְכָל הַמִּתְגַּבֵּר, יֵרֵד בָּהּ.</P>

<P><B>טו,ז</B>  [ו] זֶה אוֹמֵר שֶׁלַּאֲבוֹתַי וְזֶה אוֹמֵר שֶׁלַּאֲבוֹתַי, זֶה הֵבִיא עֵדִים שְׁהִיא שֶׁלַּאֲבוֹתָיו וְזֶה הֵבִיא עֵדִים שֶׁאֲכָלָהּ שְׁנֵי חֲזָקָה--תַּחְזֹר לְזֶה שֶׁהֵבִיא עֵדִים שְׁהִיא שֶׁלַּאֲבוֹתָיו, וְיַחְזִיר זֶה כָּל הַפֵּרוֹת שֶׁאָכַל:  שֶׁהֲרֵי לֹא טָעַן עָלָיו כְּלוּם, וְאֵין אֲכִילָתוֹ רְאָיָה, שֶׁכָּל חֲזָקָה שְׁאֵין עִמָּהּ טְעָנָה עַל הַבְּעָלִים, אֵינָהּ כְּלוּם.</P>

<P><B>טו,ח</B>  חָזַר זֶה הַמַּחְזִיק וְאָמַר, כֵּן שֶׁלַּאֲבוֹתֶיךָ הָיְתָה, וְאַתָּה מְכַרְתָּהּ לִי, וְזֶה שֶׁטָּעַנְתִּי תְּחִלָּה שְׁהִיא שֶׁלַּאֲבוֹתַי, כְּלוֹמַר שֶׁאֲנִי סוֹמֵךְ עָלֶיהָ וַהֲרֵי הִיא שֶׁלִּי כְּשֶׁלַּאֲבוֹתַי, אוֹ שֶׁאָמַר כֵּן שֶׁלַּאֲבוֹתַי, שֶׁלְּקָחוּהָ מֵאֲבוֹתֶיךָ--הֲרֵי זוֹ טְעָנָה נְכוֹנָה, שֶׁהֲרֵי נָתַן אַמְתְּלָה לִדְבָרָיו הָרִאשׁוֹנִים; וּמַעְמִידִין אוֹתָהּ בְּיָדוֹ.  וְאִם כְּשֶׁטָּעַן בַּתְּחִלָּה אָמַר לוֹ שֶׁלַּאֲבוֹתַי, וְלֹא שֶׁלַּאֲבוֹתֶיךָ--אֵין שׁוֹמְעִין לוֹ בִּטְעָנָה זוֹ הָאַחֶרֶת.  וְכֵן כָּל כַּיּוֹצֶא בְּזֶה.</P>

<P><B>טו,ט</B>  [ז] רְאוּבֵן שֶׁהָיָה בְּתוֹךְ שָׂדֶה, בָּא שִׁמְעוֹן וְעִרְעַר עָלָיו, וְאָמַר רְאוּבֵן שָׂדֶה זוֹ מִלֵּוִי קְנִיתִיהָ, וְאָכַלְתִּי אוֹתָהּ שְׁנֵי חֲזָקָה, אָמַר לוֹ שִׁמְעוֹן וַהֲלוֹא שְׁטָר זֶה מְקֻיָּם בְּיָדִי, שֶׁאֲנִי לְקַחְתִּיהָ מִלֵּוִי מֵהַיּוֹם אַרְבַּע שָׁנִים, חָזַר רְאוּבֵן וְאָמַר, וְכִי תַּעֲלֶה עַל דַּעְתָּךְ שֶׁיֵּשׁ לִי שָׁלוֹשׁ שָׁנִים בִּלְבָד מִשֶּׁקְּנִיתִיהָ, שָׁנִים רַבּוֹת יֵשׁ לִי מִשֶּׁלְּקַחְתִּיהָ, וַאֲנִי קְדַמְתִּיךָ--הֲרֵי טְעָנַת רְאוּבֵן טְעָנָה, שֶׁאָדָם קוֹרֶא לְשָׁנִים רַבּוֹת שְׁנֵי חֲזָקָה.</P>

<P><B>טו,י</B>  לְפִיכָּךְ אִם הֵבִיא רְאוּבֵן עֵדִים שֶׁאֲכָלָהּ שֶׁבַע שָׁנִים, שֶׁנִּמְצָא שֶׁאֲכָלָהּ שְׁנֵי חֲזָקָה קֹדֶם שֶׁלְּקָחָהּ שִׁמְעוֹן--מַעְמִידִין אוֹתָהּ בְּיָדוֹ.  אֲבָל אִם אֲכָלָהּ פָּחוּת מִשֶּׁבַע שָׁנִים--תַּחְזֹר לְשִׁמְעוֹן, שְׁאֵין לָךְ מֶחָאָה מִלֵּוִי גְּדוֹלָה מִזּוֹ, שֶׁהֲרֵי מְכָרָהּ, קֹדֶם שֶׁיַּחְזִיק רְאוּבֵן.</P>

<P><B>טו,יא</B>  [ח] זֶה אוֹמֵר שֶׁלַּאֲבוֹתַי וְהֵבִיא עֵדִים, וְזֶה אוֹמֵר שֶׁלַּאֲבוֹתַי וְאֵין לוֹ עֵדִים--תַּחְזֹר לְזֶה שֶׁהֵבִיא עֵדִים; וּמוֹצִיאִין מִזֶּה כָּל הַפֵּרוֹת שֶׁהוֹדָה בָּהֶן שֶׁאֲכָלָן, אַף עַל פִּי שְׁאֵין עָלָיו עֵדִים שֶׁאָכַל, שֶׁהֲרֵי הוּא אוֹמֵר שֶׁמֵּחֲמַת אֲבוֹתָיו אָכַל, וַהֲרֵי הָעֵדִים שְׁהִיא שֶׁלַּאֲבוֹתָיו שֶׁלְּזֶה הַטּוֹעֵן.  וְכֵן כָּל כַּיּוֹצֶא בְּזֶה.</P>

<P><B>טו,יב</B>  [ט] הֵבִיא הַמְּעַרְעֵר עֵדִים שֶׁזּוֹ הַשָּׂדֶה שֶׁלּוֹ, וְזֶה שֶׁבְּתוֹכָהּ טוֹעֵן מִמָּךְ לְקַחְתִּיהָ, וַהֲרֵי שְׁטָרִי, וְהוֹצִיא שְׁטָר מְקֻיָּם, טָעַן הַמְּעַרְעֵר שְׁהוּא מְזֻיָּף, וְהוֹדָה בַּעַל הַשְּׁטָר וְאָמַר כֵּן הוּא, אֲבָל הָיָה לִי שְׁטָר כָּשֵׁר וְאָבַד, וְלָקַחְתִּי זֶה בְּיָדִי כְּדֵי לְאַיַּם עָלָיו שֶׁיּוֹדֶה שֶׁמָּכַר לִי בֶּאֱמֶת--הוֹאִיל וְאִלּוּ רָצָה, הָיָה עוֹמֵד בִּשְׁטָרוֹ שֶׁהֲרֵי מְקֻיָּם הוּא--הֲרֵי זֶה נֶאֱמָן, וְאֵין מוֹצִיאִין אֶת הַשָּׂדֶה מִתַּחַת יָדוֹ; וְיִשָּׁבַע הֶסֵּת.</P>

<P><B>טו,יג</B>  [י] הֵבִיא הַמְּעַרְעֵר עֵדִים שֶׁזּוֹ הַשָּׂדֶה שֶׁלּוֹ, וְזֶה שֶׁבְּתוֹכָהּ טוֹעֵן מִמָּךְ לְקַחְתִּיהָ, וַאֲכַלְתִּיהָ שְׁנֵי חֲזָקָה, וְהֵבִיא עֵדִים שֶׁאֲכָלָהּ שְׁנֵי חֲזָקָה, טָעַן הַמְּעַרְעֵר וְאָמַר, הֵיאַךְ תִּטְעֹן שֶׁלְּקַחֲתָהּ מִמֶּנִּי מֵהַיּוֹם שָׁלוֹשׁ שָׁנִים, וּבְאוֹתוֹ הַזְּמָן, לֹא הָיִיתִי בַּמְּדִינָה--מַצְרִיכִין זֶה שֶׁבְּתוֹכָהּ לְהָבִיא רְאָיָה שֶׁזֶּה פְּלוֹנִי הַמְּעַרְעֵר הָיָה עִמּוֹ בַּמְּדִינָה בִּזְמָן זֶה שֶׁטּוֹעֵן שֶׁמְּכָרָהּ לוֹ בּוֹ, אַפִלּוּ יוֹם אֶחָד כְּדֵי שֶׁיִּהְיֶה אִפְשָׁר שֶׁיִּמְכֹּר לוֹ; וְאִם לֹא הֵבִיא, מְסַלְּקִין אוֹתוֹ.</P>

<P><B>טו,יד</B>  [יא] מִי שֶׁהָלַךְ לִמְדִינַת הַיָּם, וְאָבְדָה דֶּרֶךְ שָׂדֵהוּ, בֵּין שֶׁהָיוּ אַרְבַּע הַשָּׂדוֹת הַמַּקִּיפוֹת אוֹתָהּ לְאַרְבָּעָה אֲנָשִׁים, בֵּין שֶׁהָיוּ הָאַרְבָּעָה קָנוּ מֵאֶחָד--הֲרֵי כָּל אֶחָד מֵהֶן דּוֹחֵהוּ וְאוֹמֵר לוֹ, שֶׁמֶּא דֶּרֶךְ שֶׁלָּךְ עַל חֲבֵרִי הִיא; לְפִיכָּךְ יִקְנֶה לוֹ דֶּרֶךְ בְּמֵאָה מָנֶה, אוֹ יִפְרַח בָּאַוֵּיר.</P>

<P><B>טו,טו</B>  וְכֵן אִם הָיוּ אַרְבַּע הַשָּׂדוֹת לְאִישׁ אֶחָד, שֶׁקָּנָה אוֹתָן מֵאַרְבָּעָה--אֵין לוֹ עָלָיו דֶּרֶךְ:  שֶׁהֲרֵי אוֹמֵר לוֹ עַתָּה אִם אַחְזִיר לְכָל אֶחָד שְׁטָרוֹ, אֵין אַתָּה יָכוֹל לַעֲבֹר עַל אֶחָד מֵהֶן, וַאֲנִי קָנִיתִי מִכָּל אֶחָד מֵהֶן, כָּל זְכוּת שֶׁיֵּשׁ לוֹ.  אֲבָל אִם הָיָה בַּעַל אַרְבַּע הַשָּׂדוֹת הַמַּקִּיפוֹת אִישׁ אֶחָד, וְהוּא בַּעַל הַמְּצָר שֶׁלָּהּ מִתְּחִלָּה וְעַד סוֹף--הֲרֵי זֶה אוֹמֵר לוֹ, מִכָּל מָקוֹם דַּרְכִּי עָלֶיךָ; וְיֵלֵךְ לוֹ בִּקְצָרָה, בְּאֵי זוֹ שָׂדֶה שֶׁיִּרְצֶה בַּעַל הַשָּׂדוֹת.  וְכֵן כָּל כַּיּוֹצֶא בְּזֶה.  וְאִם הִחְזִיק בַּדֶּרֶךְ, וְאָמַר זוֹ הִיא דַּרְכִּי--אֵין מְסַלְּקִין אוֹתוֹ מִמֶּנָּה, אֵלָא בִּרְאָיָה בְּרוּרָה.
<BR> </P>

<H2>הִלְכּוֹת טוֹעֵן וְנִטְעָן פֵּרֶק טז</H2>

<P><B>טז,א</B>  רְאוּבֵן שֶׁמָּכַר שָׂדֶה לְשִׁמְעוֹן, וְהָיָה לֵוִי מֵעֵדֵי הַשְּׁטָר, וּבָא לֵוִי לְעַרְעַר עַל הַשָּׂדֶה, וְלִטְעֹן שֶׁרְאוּבֵן גָּזַל אוֹתָהּ מִמֶּנּוּ--אֵין שׁוֹמְעִין לוֹ, וְאֵין מַשְׁגִּיחִין עַל רְאָיוֹת שֶׁיָּבִיא עַל אוֹתָהּ שָׂדֶה, וַהֲרֵי אִבַּד כָּל זְכוּתוֹ:  שֶׁאוֹמְרִין לוֹ הֵיאַךְ תָּעִיד עַל הַמְּכָר, וְתַחְזֹר וּתְעַרְעַר.</P>

<P><B>טז,ב</B>  וְכֵן אִם הֵעִיד לֵוִי בַּשְּׁטָר שֶׁכָּתוּב בּוֹ הַשָּׂדֶה הַפְּלוֹנִית שֶׁלִּרְאוּבֵן מִצַּד מִזְרָח, אוֹ מַעְרָב--הוֹאִיל וְעָשָׂה הַשָּׂדֶה סִימָן לְאַחֵר, וְהֵעִיד בַּשְּׁטָר--אִבַּד אֶת זְכוּתוֹ, וְאֵינוּ יָכוֹל לַחְזֹר וּלְעַרְעַר:  שֶׁאוֹמְרִין לוֹ הֵיאַךְ תָּעִיד בִּשְׁטָר זֶה שֶׁכָּתוּב בּוֹ הַשָּׂדֶה הַזֹּאת מִצַּד פְּלוֹנִי, וְתַחְזֹר וּתְעַרְעַר עָלֶיהָ.</P>

<P><B>טז,ג</B>  [ב] טָעַן הָעֵד וְאָמַר, תֶּלֶם אֶחָד הוּא שֶׁעָשִׂיתִי סִימָן וְלֹא כָּל הַשָּׂדֶה, וְאוֹתוֹ הַתֶּלֶם הַסָּמוּךְ לַמְּצָר בִּלְבָד, הוּא שֶׁלִּרְאוּבֵן--הֲרֵי זוֹ טְעָנָה הַנִּשְׁמַעַת; וְיֵשׁ לוֹ לְעוֹרֵר עַל כָּל הַשָּׂדֶה, חוּץ מֵאוֹתוֹ הַתֶּלֶם.</P>

<P><B>טז,ד</B>  אֵין כָּל הַדְּבָרִים אֲמוּרִים, אֵלָא בְּאֶחָד מֵעֵדֵי הַשְּׁטָר שֶׁבָּא לְעַרְעַר.  אֲבָל הַדַּיָּן שֶׁקִּיַּם הַשְּׁטָר--יֵשׁ לוֹ לְעַרְעַר, מִפְּנֵי שֶׁיָּכוֹל לִטְעֹן וְלוֹמַר, לֹא יָדַעְתִּי מַה הָיָה כָּתוּב בַּשְּׁטָר:  מִפְּנֵי שֶׁיֵּשׁ לַדַּיָּנִין לְקַיַּם אֶת הַשְּׁטָר, אַף עַל פִּי שֶׁלֹּא קְרָאוּהוּ.  אֲבָל הָעֵדִים--אֵין חוֹתְמִין עַל הַשְּׁטָר אֵלָא אִם כֵּן קְרָאוּהוּ כֻּלּוֹ, וְדִקְדְּקוּ בּוֹ.</P>

<P><B>טז,ה</B>  [ג] בָּא שִׁמְעוֹן, וְנִמְלַךְ בְּלֵוִי וְאָמַר לוֹ, הֲרֵינִי קוֹנֶה שָׂדֶה פְּלוֹנִית מֵרְאוּבֵן, בַּעֲצָתָךְ שֶׁנִּקְנֶה אוֹתָהּ, אָמַר לוֹ לֵוִי לֵךְ וּקְנֵה, טוֹבָה הִיא--יֵשׁ לוֹ לְלֵוִי לְעַרְעַר עָלֶיהָ, וְלֹא אִבַּד אֶת זְכוּתוֹ:  שֶׁהֲרֵי לֹא עָשָׂה מַעֲשֶׂה; וְיֵשׁ לוֹ לוֹמַר רְצוֹנִי הָיָה שֶׁתֵּצֵא מִתַּחַת יַד רְאוּבֵן שְׁהוּא אַלָּם, כְּדֵי שֶׁאֶתְבְּעֶנָּה בַּדִּין וְאֶקַּח שָׂדִי.</P>

<P><B>טז,ו</B>  [ד] רְאוּבֵן שֶׁעִרְעַר עַל שִׁמְעוֹן, וְשִׁמְעוֹן אוֹמֵר אֵינִי יוֹדֵעַ מַה אַתָּה סָח, אֵלָא שָׂדֶה זוֹ מִלֵּוִי לְקַחְתִּיהָ, וַהֲרֵי עֵדִים שֶׁאֲכַלְתִּיהָ שְׁנֵי חֲזָקָה--אָמַר לוֹ רְאוּבֵן וַהֲרֵי יֵשׁ לִי עֵדִים שֶׁבָּעֶרֶב בָּאתָ אֵלַי וְאָמַרְתָּ לִי, מְכֹר לִי שָׂדֶה זוֹ--אֵין זוֹ רְאָיָה; וְיֵשׁ לְשִׁמְעוֹן לוֹמַר רָצִיתִי לִקְנוֹת מִמָּךְ, כְּדֵי שֶׁלֹּא תְעַרְעַר וְלֹא תַטְרִיחֵנִי בַּדִּין, אַף עַל פִּי שְׁאֵינִי יוֹדֵעַ אִם הִיא לָךְ, אוֹ אֵינָהּ.  וְכֵן כָּל כַּיּוֹצֶא בְּזֶה.  וְאִם לֹא טָעַן שִׁמְעוֹן טְעָנָה זוֹ, אֵין טוֹעֲנִין לוֹ.</P>

<P><B>טז,ז</B>  [ה] רְאוּבֵן שֶׁעִרְעַר עַל שִׁמְעוֹן, וְהֵבִיא עֵדִים שֶׁשָּׂדֶה זוֹ שֶׁלּוֹ, וְשִׁמְעוֹן שֶׁבְּתוֹכָהּ טוֹעֵן, אַתָּה מְכַרְתָּהּ לִי וַאֲכַלְתִּיהָ שְׁנֵי חֲזָקָה, וּרְאוּבֵן אוֹמֵר, גָּזֵל אָכַלְתָּ--בֵּין שֶׁלֹּא הָיוּ שָׁם עֵדִים שֶׁאָכַל כְּלָל, בֵּין שֶׁהָיָה שָׁם עֵד אֶחָד שֶׁאֲכָלָהּ שָׁלוֹשׁ שָׁנִים--אֵינוּ חַיָּב לְהַחְזִיר הַפֵּרוֹת שֶׁאָכַל, שֶׁהֲרֵי הוּא אוֹמֵר שֶׁלִּי אָכַלְתִּי; וְאֵין עָלָיו עֵדִים שֶׁמְּחַיְּבִין אוֹתוֹ בַּפֵּרוֹת, שֶׁהֲרֵי מֵעַצְמוֹ הוֹדָה.  וְזֶה הָעֵד שֶׁהֵעִיד שֶׁאֲכָלָהּ שָׁלוֹשׁ שָׁנִים, לְיַפּוֹת כּוֹחוֹ שֶׁלָּאוֹכֵל הוּא בָּא, וְאִלּוּ הָיָה עִמּוֹ אַחֵר, הָיְתָה הַשָּׂדֶה עוֹמֶדֶת בְּיָדוֹ.  לְפִיכָּךְ יִשָּׁבַע רְאוּבֵן הֶסֵּת שֶׁלֹּא מָכַר, וְתַחְזֹר לוֹ הַשָּׂדֶה; וְיִשָּׁבַע שִׁמְעוֹן הֶסֵּת שְׁאֵינוּ חַיָּב לוֹ כְּלוּם בַּפֵּרוֹת שֶׁאָכַל, וְיִפָּטֵר.</P>

<P><B>טז,ח</B>  [ו] הָיוּ שְׁנֵי עֵדִים מְעִידִים עַל שִׁמְעוֹן שֶׁאֲכָלָהּ פָּחוּת מִשְּׁנֵי חֲזָקָה, יַחְזִיר כָּל הַפֵּרוֹת שֶׁאָכַל.  וְאַפִלּוּ הָיָה עֵד אֶחָד--חַיָּב לְהַחְזִיר עַל פִּיו, שֶׁהֲרֵי אֵינוּ מַכְחִישׁ הָעֵד, אֵלָא אוֹמֵר אֱמֶת הֵעִיד וְאָכַלְתִּי שְׁתֵּי שָׁנִים, וְשֶׁלִּי אָכַלְתִּי:  וְנִמְצָא מְחֻיָּב שְׁבוּעָה, וְאֵינוּ יָכוֹל לְהִשָּׁבַע; וּמְשַׁלֵּם.</P>

<P><B>טז,ט</B>  [ז] כָּל הַמְּחֻיָּב לְהַחְזִיר הַפֵּרוֹת--אִם לֹא הָיוּ יְדוּעִין, וְאֵין בֵּית דִּין יְכוּלִין לְשַׁעַר אוֹתָן כְּשָׂכָר הַבָּתִּים וְכַיּוֹצֶא בּוֹ שְׁהוּא יָדוּעַ, אֵלָא הָיוּ פֵּרוֹת אִילָן אוֹ פֵּרוֹת שָׂדֶה, שְׁאֵינָן יְדוּעִין--הוֹאִיל וְאֵין כָּאן טְעָנָה וַדָּאִית, יְשַׁלַּם מַה שֶׁיּוֹדֶה בּוֹ שֶׁאֲכָלוֹ; וּמַחְרִימִין עַל מִי שֶׁאָכַל יוֹתֵר, וְלֹא יְשַׁלַּם.</P>

<P><B>טז,י</B>  [ח] כָּל הַמַּחְזִיר קַרְקָע מִתַּחַת יָדוֹ--אִם שְׂכָרָהּ לַאֲחֵרִים כְּשֶׁהָיָה מַחְזִיק בָּהּ, וְהָיוּ הַשּׂוֹכְרִין קַיָּמִין--מוֹצִיאִין מֵהֶן הַשָּׂכָר פַּעַם שְׁנִיָּה, וְנוֹתְנִין לְבַעַל הַקַּרְקָע; וְחוֹזְרִין וְתוֹבְעִין זֶה שֶׁשָּׂכַר לָהֶם, מְקוֹם שְׁאֵינוּ שֶׁלּוֹ.</P>

<P><B>טז,יא</B>  [ט] אָסוּר לָאָדָם לִטְעֹן טְעָנַת שֶׁקֶר, כְּדֵי לְעַוַּת הַדִּין אוֹ כְּדֵי לְעַכְּבוֹ.  כֵּיצַד:  הָיָה נוֹשֶׁה בַּחֲבֵרוֹ מָנֶה--לֹא יִטְעְנֶנּוּ בְּמָאתַיִם, כְּדֵי שֶׁיּוֹדֶה בְּמָנֶה וְיִתְחַיַּב שְׁבוּעָה.  הָיָה נוֹשֶׁה בּוֹ מָנֶה, וּטְעָנוֹ מָאתַיִם--לֹא יֹאמַר אֶכְפֹּר בַּכֹּל בְּבֵית דִּין וְאוֹדֶה לוֹ בְּמָנֶה בֵּינִי לְבֵינוֹ, כְּדֵי שֶׁלֹּא אֶתְחַיַּב לוֹ שְׁבוּעָה.</P>

<P><B>טז,יב</B>  [י] הָיוּ שְׁלוֹשָׁה נוֹשִׁין מָנֶה מָנֶה בְּאֶחָד, וְכָפַר בָּהֶן--לֹא יִהְיֶה אֶחָד תּוֹבֵעַ, וּשְׁנַיִם מְעִידִים, וּכְשֶׁיּוֹצִיאוּ מִמֶּנּוּ, יַחְלֹקוּ.  וְעַל דְּבָרִים אֵלּוּ וְכַיּוֹצֶא בָּהֶן, הִזְהִיר הַכָּתוּב וְאָמַר "מִדְּבַר-שֶׁקֶר, תִּרְחָק" (שמות כג,ז).
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2015 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר משפטים - הלכות נחלות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת נְחָלוֹת</H1>

<P>מִצְוַת עֲשֵׂה אַחַת, וְהִיא דִּין סֵדֶר נְחָלוֹת.  וּבֵאוּר מִצְוָה זוֹ בִּפְרָקִים אֵלּוּ.
<BR> </P>

<H2>הִלְכּוֹת נְחָלוֹת פֵּרֶק א</H2>

<P><B>א,א</B>  סֵדֶר נְחָלוֹת כָּךְ הוּא:  מִי שֶׁמֵּת--יִירָשׁוּהוּ בָּנָיו, וְהֶם קוֹדְמִין לַכֹּל; וְהַזְּכָרִים קוֹדְמִין לַנְּקֵבוֹת, [ב] בְּכָל מָקוֹם--אֵין לַנְּקֵבָה עִם הַזָּכָר, יְרֻשָּׁה.  אִם אֵין לוֹ בָּנִים, יִירָשֶׁנּוּ אָבִיו; וְאֵין הָאֵם יוֹרֶשֶׁת אֶת בָּנֶיהָ, וְדָבָר זֶה מִפִּי הַקַּבָּלָה.  [ג] וְכָל הַקּוֹדֵם בַּנַּחֲלָה, יוֹצְאֵי יְרֵכוֹ קוֹדְמִין.</P>

<P><B>א,ב</B>  לְפִיכָּךְ מִי שֶׁמֵּת, בֵּין אִישׁ בֵּין אִשָּׁה--אִם הִנִּיחַ בֵּן, יוֹרֵשׁ הַכֹּל.  לֹא נִמְצָא לוֹ בֵּן בָּעוֹלָם, מְעַיְּנִין עַל זַרְעוֹ שֶׁלַּבֵּן:  אִם נִמְצָא לִבְנוֹ זֶרַע, בֵּין זְכָרִים בֵּין נְקֵבוֹת--אַפִלּוּ בַּת בַּת בַּת בְּנוֹ, עַד סוֹף הָעוֹלָם--הִיא תִּירַשׁ אֶת הַכֹּל.  לֹא נִמְצָא לוֹ זֶרַע בֵּן, חוֹזְרִין אֵצֶל הַבַּת.</P>

<P><B>א,ג</B>  הָיְתָה לוֹ בַּת, תִּירַשׁ אֶת הַכֹּל.  לֹא נִמְצֵאת לוֹ בַּת בָּעוֹלָם, מְעַיְּנִין עַל זֶרַע הַבַּת:  אִם נִמְצָא לָהּ זֶרַע, בֵּין זְכָרִים בֵּין נְקֵבוֹת, עַד סוֹף הָעוֹלָם--הוּא יוֹרֵשׁ הַכֹּל.  לֹא נִמְצָא לוֹ זֶרַע בַּת, חוֹזֶרֶת הַיְּרֻשָּׁה לְאָבִיו.</P>

<P><B>א,ד</B>  אִם לֹא הָיָה אָבִיו קַיָּם--מְעַיְּנִין עַל זֶרַע הָאָב, שְׁהֶן אֲחֵי הַמֵּת:  נִמְצָא לוֹ אָח אוֹ זֶרַע אָח, יוֹרֵשׁ הַכֹּל.  וְאִם לָאו, חוֹזְרִין אֵצֶל הָאָחוֹת:  נִמְצֵאת לוֹ אָחוֹת אוֹ זַרְעָהּ, יִירְשׁוּ הַכֹּל.  וְאִם לֹא נִמְצָא לוֹ זֶרַע אַחִים--הוֹאִיל וְאֵין לָאָב זֶרַע, תַּחְזֹר הַיְּרֻשָּׁה לַאֲבִי הָאָב.</P>

<P><B>א,ה</B>  לֹא הָיָה אֲבִי הָאָב קַיָּם--מְעַיְּנִין עַל זַרְעוֹ שֶׁלַּאֲבִי הָאָב, שְׁהֶן אֲחֵי אָבִיו שֶׁלַּמֵּת; וְהַזְּכָרִים קוֹדְמִין לַנְּקֵבוֹת, וְזַרְעָן שֶׁלַּזְּכָרִים קוֹדְמִין לַנְּקֵבוֹת, כְּמוֹ שֶׁהָיָה הַדִּין בְּזַרְעוֹ שֶׁלַּמֵּת עַצְמוֹ.  לֹא נִמְצְאוּ אַחִים לְאָבִיו, לֹא הֶם וְלֹא זַרְעָן--תַּחְזֹר הַיְּרֻשָּׁה לַאֲבִי אֲבִי הָאָב.  וְעַל הַדֶּרֶךְ הַזֹּאת נַחֲלָה מְמַשְׁמֶשֶׁת וְעוֹלָה, עַד רְאוּבֵן.</P>

<P><B>א,ו</B>  נִמְצֵאתָ אוֹמֵר הַבֵּן קוֹדֵם לַבַּת, וְכָל יוֹצְאֵי יְרֵכוֹ שֶׁלַּבֵּן קוֹדְמִין לַבַּת.  וְהַבַּת קוֹדֶמֶת לַאֲבִי אָבִיהָ, וְכָל יוֹצְאֵי יְרֵכָהּ קוֹדְמִין לַאֲבִי אָבִיהָ.  וַאֲבִי הַמֵּת קוֹדֵם לַאֲחֵי הַמֵּת, מִפְּנֵי שְׁהֶן יוֹצְאֵי יְרֵכוֹ.  וְהָאָח קוֹדֵם לָאָחוֹת, וְכָל יוֹצְאֵי יְרֵכוֹ שֶׁלָּאָח קוֹדְמִין לָאָחוֹת.  וְאָחוֹת קוֹדֶמֶת לַאֲבִי אָבִיהָ, וְכָל יוֹצְאֵי יְרֵכָהּ קוֹדְמִין לַאֲבִי אָבִיהָ.</P>

<P><B>א,ז</B>  אֲבִי הָאָב קוֹדֵם לַאֲחִי אָבִיו שֶׁלַּמֵּת, וַאֲחִי אָבִיו קוֹדֵם לַאֲחוֹת אָבִיו, וְכָל יוֹצְאֵי יְרֵכוֹ שֶׁלַּאֲחִי אָבִיו קוֹדְמִין לַאֲחוֹת אָבִיו, וַאֲחוֹת אָבִיו קוֹדֶמֶת לַאֲבִי אֲבִי אָבִיו שֶׁלַּמֵּת, וְכֵן כָּל יוֹצְאֵי יְרֵכָהּ שֶׁלַּאֲחוֹת אָבִיו קוֹדְמִין לַאֲבִי אֲבִי אָבִיו.  וְעַל דֶּרֶךְ זוֹ הוֹלֵךְ וְעוֹלֶה, עַד רֹאשׁ הַדּוֹרוֹת; לְפִיכָּךְ אֵין לָךְ אָדָם מִיִּשְׂרָאֵל שְׁאֵין לוֹ יוֹרֵשׁ.</P>

<P><B>א,ח</B>  [ד] מִי שֶׁמֵּת וְהִנִּיחַ בַּת וּבַת הַבֵּן--אַפִלּוּ בַּת בַּת בַּת הַבֵּן עַד סוֹף כַּמָּה דּוֹרוֹת--הִיא קוֹדֶמֶת וְתִירַשׁ הַכֹּל, וְאֵין לַבַּת כְּלוּם.  וְהוּא הַדִּין לְבַת הָאָח עִם הָאָחוֹת, וּלְבַת בֶּן אֲחִי אָבִיו עִם אֲחוֹת אָבִיו.  וְכֵן כָּל כַּיּוֹצֶא בָּהֶן.</P>

<P><B>א,ט</B>  [ה] מִי שֶׁהָיוּ לוֹ שְׁנֵי בָּנִים, וּמֵתוּ הַשְּׁנֵי בָּנִים בְּחַיָּו, וְהִנִּיחַ הַבֵּן הָאֶחָד שְׁלוֹשָׁה בָּנִים, וְהִנִּיחַ הַבֵּן הַשֵּׁנִי בַּת אַחַת, וְאַחַר כָּךְ מֵת הַזָּקֵן--נִמְצְאוּ שְׁלֹשֶׁת בְּנֵי בְּנוֹ יוֹרְשִׁין חֲצִי הַנַּחֲלָה, וּבַת בְּנוֹ יוֹרֶשֶׁת הַחֵצִי:  שֶׁכָּל אֶחָד מֵהֶן יוֹרֵשׁ חֵלֶק אָבִיו.  וְעַל דֶּרֶךְ זוֹ חוֹלְקִין בְּנֵי הָאַחִים, וּבְנֵי אֲחֵי הָאָב, עַד רֹאשׁ הַדּוֹרוֹת.</P>

<P><B>א,י</B>  [ו] מִשְׁפַּחַת הָאֵם אֵינָהּ קְרוּיָה מִשְׁפָּחָה, וְאֵין יְרֻשָּׁה אֵלָא לְמִשְׁפַּחַת הָאָב; לְפִיכָּךְ הָאַחִים מִן הָאֵם, אֵין יוֹרְשִׁין זֶה אֶת זֶה, וְהָאַחִין מִן הָאָב, יוֹרְשִׁין זֶה אֶת זֶה.  וְאֶחָד אָחִיו שְׁהוּא מֵאָבִיו בִּלְבָד, אוֹ אָחִיו שְׁהוּא מֵאָבִיו וּמֵאִמּוֹ.</P>

<P><B>א,יא</B>  [ז] כָּל הַקְּרוֹבִין בַּעֲבֵרָה, יוֹרְשִׁין כַּכְּשָׁרִים.  כֵּיצַד:  כְּגוֹן שֶׁהָיָה לוֹ בֶּן מַמְזֵר, אוֹ אָח מַמְזֵר--הֲרֵי אֵלּוּ כִּשְׁאָר הַבָּנִים וְכִשְׁאָר הָאַחִים, לַנַּחֲלָה.  אֲבָל בְּנוֹ מִן הַשִּׁפְחָה, אוֹ מִן הַנָּכְרִית--אֵינוּ בֵּן לְדָבָר מִן הַדְּבָרִים, וְאֵינוּ יוֹרֵשׁ כְּלָל.</P>

<P><B>א,יב</B>  [ח] הָאִשָּׁה אֵינָהּ יוֹרֶשֶׁת אֶת בַּעְלָהּ כְּלָל; וְהַבַּעַל יוֹרֵשׁ אֶת כָּל נִכְסֵי אִשְׁתּוֹ, מִדִּבְרֵי סוֹפְרִים.  וְהוּא קוֹדֵם לַכֹּל בִּירֻשָּׁתָהּ, אַף עַל פִּי שְׁהִיא אֲסוּרָה עָלָיו--כְּגוֹן אַלְמָנָה לְכוֹהֵן גָּדוֹל, גְּרוּשָׁה וַחֲלוּצָה לְכוֹהֵן הִדְיוֹט.  וְאַף עַל פִּי שְׁהִיא קְטַנָּה, וְאַף עַל פִּי שֶׁהַבַּעַל חֵרֵשׁ--הוּא יוֹרֵשׁ אֶת אִשְׁתּוֹ.</P>

<P><B>א,יג</B>  [ט] כְּבָר בֵּאַרְנוּ בְּהִלְכּוֹת אִישׁוּת שְׁאֵין הַבַּעַל יוֹרֵשׁ אֶת אִשְׁתּוֹ, עַד שֶׁתִּכָּנֵס לִרְשׁוּתוֹ, וּשְׁאֵין הַפִּקֵּחַ יוֹרֵשׁ אֶת הַחֵרֶשֶׁת שֶׁנְּשָׂאָהּ כִּשְׁהִיא חֵרֶשֶׁת, אַפִלּוּ נִתְפַּקְּחָה.  וְשָׁם בֵּאַרְנוּ שְׁהוּא יוֹרֵשׁ כָּל נִכְסֵי אִשְׁתּוֹ שֶׁבָּאוּ לִרְשׁוּתָהּ וְהֻחְזְקוּ, בֵּין נְכָסִים שֶׁהִכְנִיסָה לוֹ בִּנְדוּנְיָתָהּ בֵּין נְכָסִים שֶׁלֹּא הִכְנִיסָה לוֹ.  וּמִי שֶׁנִּתְגָּרְשָׁה סְפֵק גֵּרוּשִׁין, וּמֵתָה--אֵין הַבַּעַל יוֹרְשָׁהּ.</P>

<P><B>א,יד</B>  [י] בַּעַל שֶׁנָּשָׂא קְטַנָּה שְׁאֵינָהּ צְרִיכָה מֵאוּן--אֵינוּ יוֹרְשָׁהּ, שֶׁהֲרֵי אֵין כָּאן שֵׁם אִישׁוּת.  וְכֵן שׁוֹטֶה שֶׁנָּשָׂא פִּקַּחַת, אוֹ פִּקֵּחַ שֶׁנָּשָׂא שׁוֹטָה--אֵינוּ יוֹרְשָׁהּ, שֶׁהֲרֵי לֹא תִקְּנוּ חֲכָמִים לָהֶן נִשּׂוּאִין.</P>

<P><B>א,טו</B>  [יא] בַּעַל שֶׁמֵּתָה אִשְׁתּוֹ, וְאַחַר כָּךְ מֵת אָבִיהָ אוֹ אָחִיהָ אוֹ אֶחָד מִן הַמּוֹרִישִׁין אוֹתָהּ--אֵין הַבַּעַל יוֹרֵשׁ אוֹתָן, אֵלָא יִירַשׁ אוֹתָן זַרְעָהּ, אִם הָיָה לָהּ זֶרַע; אוֹ תַּחְזֹר הַיְּרֻשָּׁה לְמִשְׁפַּחַת בֵּית אָבִיהָ:  שְׁאֵין הַבַּעַל יוֹרֵשׁ נְכָסִים הָרְאוּיִין לָבוֹא לְאַחַר מִכָּאן, אֵלָא הַנְּכָסִים שֶׁכְּבָר בָּאוּ לִרְשׁוּתָהּ קֹדֶם שֶׁתָּמוּת.</P>

<P><B>א,טז</B>  [יב] וְכֵן אֵין הַבַּעַל יוֹרֵשׁ אֶת אִשְׁתּוֹ, וְהוּא בַּקֶּבֶר כִּשְׁאָר הַיּוֹרְשִׁין שֶׁלְּמִשְׁפַּחַת הָאָב.  כֵּיצַד:  בַּעַל שֶׁמֵּת, וְאַחַר כָּךְ מֵתָה אִשְׁתּוֹ--אֵין אוֹמְרִין הוֹאִיל וְהַבַּעַל הָיָה קוֹדֵם לְכָל אָדָם בִּירֻשָּׁתָהּ, כָּךְ יוֹרְשֵׁי הַבַּעַל יִקְדְּמוּ לִשְׁאָר יוֹרְשֵׁי הָאִשָּׁה; אֵלָא יוֹרְשֵׁי הָאִשָּׁה מִמִּשְׁפַּחַת בֵּית אָבִיהָ, הֶם הַיּוֹרְשִׁים אוֹתָהּ, אִם מֵתָה אַחַר בַּעְלָהּ.</P>

<P><B>א,יז</B>  [יג] וְכֵן אֵין הַבֵּן יוֹרֵשׁ אֶת אִמּוֹ בְּקִבְרוֹ, כְּדֵי לְהַנְחִיל לְאֶחָיו מֵאָבִיו.  כֵּיצַד:  מִי שֶׁמֵּת, וְאַחַר כָּךְ מֵתָה אִמּוֹ--אֵין אוֹמְרִין הוֹאִיל וְאִלּוּ הָיָה הַבֵּן קַיָּם הָיָה קוֹדֵם, אַף יוֹרְשִׁין שֶׁלַּבֵּן קוֹדְמין לְיוֹרְשֶׁיהָ שֶׁלְּאִשָּׁה זוֹ, וְנִמְצְאוּ אֶחָיו מֵאָבִיו יוֹרְשִׁין אֶת אִמּוֹ שֶׁלְּזֶה, אַחַר מוֹתוֹ; אֵלָא זֶרַע בְּנָהּ הוּא שֶׁיִּרְשֶׁנָּה, אִם הָיָה לוֹ זֶרַע.  וְאִם אֵין לוֹ זֶרַע, תַּחְזֹר נַחֲלָתָהּ לְמִשְׁפַּחַת בֵּית אָבִיהָ.</P>

<P><B>א,יח</B>  אֲבָל אִם מֵתָה הָאֵם תְּחִלָּה, וְאַחַר כָּךְ מֵת הַבֵּן--אַפִלּוּ הָיָה קָטָן בֶּן יוֹמוֹ, וְלֹא כָּלוּ לוֹ חֳדָשָׁיו--הוֹאִיל וְחָיָה אַחַר אִמּוֹ שָׁעָה אַחַת, וּמֵת, הֲרֵי זֶה נוֹחֵל אֶת אִמּוֹ, וּמַנְחִיל אוֹתָהּ הַנַּחֲלָה לְיוֹרְשָׁיו מִמִּשְׁפַּחַת אָבִיו.
<BR> </P>

<H2>הִלְכּוֹת נְחָלוֹת פֵּרֶק ב</H2>

<P><B>ב,א</B>  הַבְּכוֹר נוֹטֵל פִּי שְׁנַיִם כְּאֶחָד בְּנִכְסֵי אָבִיו, שֶׁנֶּאֱמָר "לָתֶת לוֹ פִּי שְׁנַיִם" (דברים כא,יז).  כֵּיצַד:  הִנִּיחַ חֲמִשָּׁה בָּנִים, וְאֶחָד מֵהֶן בְּכוֹר--הַבְּכוֹר נוֹטֵל שְׁלִישׁ הַמָּמוֹן, וְכָל אֶחָד מִן הָאַרְבָּעָה הַפְּשׁוּטִין נוֹטֵל שְׁתוּת.  הִנִּיחַ תִּשְׁעָה בָּנִים--הֲרֵי הָאֶחָד הַבְּכוֹר נוֹטֵל חֹמֶשׁ, וְכָל אֶחָד מִן הַשְּׁמוֹנָה הַפְּשׁוּטִים נוֹטֵל עִשּׂוּר.  וְכֵן עַל הַחֲלוּקָה הַזֹּאת חוֹלְקִין לְעוֹלָם.</P>

<P><B>ב,ב</B>  בְּכוֹר שֶׁנֻּלַּד לְאַחַר מִיתַת אָבִיו--אֵינוּ נוֹטֵל פִּי שְׁנַיִם, שֶׁנֶּאֱמָר "וְהָיָה, בְּיוֹם הַנְחִילוֹ אֶת-בָּנָיו . . . כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,טז-יז).  וְאִם יָצַאת פַּדַּחְתּוֹ בְּחַיֵּי אָבִיו--אַף עַל פִּי שֶׁלֹּא יָצָא כָּל רֹאשׁוֹ לְאַוֵּיר הָעוֹלָם אֵלָא לְאַחַר מִיתַת אָבִיו, הֲרֵי זֶה נוֹטֵל פִּי שְׁנַיִם.</P>

<P><B>ב,ג</B>  בְּכוֹר טֻמְטוֹם שֶׁנִּקְרַע וְנִמְצָא זָכָר, אֵינוּ נוֹטֵל פִּי שְׁנַיִם; וְכֵן פָּשׁוּט שֶׁנִּקְרַע וְנִמְצָא זָכָר, אֵינוּ מְמַעֵט בְּחֵלֶק בְּכוֹרָה:  שֶׁנֶּאֱמָר "וְיָלְדוּ-לוֹ בָנִים" (דברים כא,טו), עַד שֶׁיִּהְיֶה בֵּן מִשָּׁעַת לִידָה.</P>

<P><B>ב,ד</B>  כֵּיצַד אֵינוּ מְמַעֵט בְּחֵלֶק בְּכוֹרָה:  הֲרֵי שֶׁהָיָה לוֹ בֶּן בְּכוֹר, וּשְׁנֵי פְּשׁוּטִים, וְזֶה הַטֻּמְטוֹם שֶׁנִּקְרַע וְנִמְצָא זָכָר--הַבְּכוֹר נוֹטֵל חֲצִי הַמָּמוֹן, וּכְאִלּוּ אֵין עִמּוֹ אֵלָא שְׁנֵי הַפְּשׁוּטִים בִּלְבָד; וְהַחֵצִי הַנִּשְׁאָר, חוֹלְקִין אוֹתוֹ שְׁנֵי הַפְּשׁוּטִין עִם הַנִּקְרָע בְּשׁוֹוֶה.</P>

<P><B>ב,ה</B>  קָטָן בֶּן יוֹם אֶחָד, מְמַעֵט בְּחֵלֶק בְּכוֹרָה; אֲבָל לֹא הָעֹבֶר.  וּבֵן שֶׁנֻּלַּד לְאַחַר מִיתַת אָבִיו, אֵינוּ מְמַעֵט בְּחֵלֶק בְּכוֹרָה.</P>

<P><B>ב,ו</B>  בֵּן שֶׁנִּסְתַּפַּק לָנוּ אִם הוּא בְּכוֹר אוֹ פָּשׁוּט, כְּגוֹן שֶׁנִּתְעָרַב עִם אַחֵר--אֵינוּ נוֹטֵל פִּי שְׁנַיִם.  וְכֵיצַד עוֹשִׂין:  אִם הֻכְּרוּ, וְלִבְסוֹף נִתְעָרְבוּ--כּוֹתְבִין הַרְשָׁאָה זֶה לְזֶה, וְנוֹטְלִין חֵלֶק בְּכוֹרָה עִם אֲחֵיהֶם; וְאִם לֹא הֻכְּרוּ, כְּגוֹן שֶׁיָּלְדוּ בְּמַחְבּוֹאָה אַחַת--אֵין כּוֹתְבִין הַרְשָׁאָה, וְאֵין כָּאן חֵלֶק בְּכוֹרָה.</P>

<P><B>ב,ז</B>  מִי שֶׁהָיוּ לוֹ שְׁנֵי בָּנִים בְּכוֹר וּפָשׁוּט, וּמֵתוּ שְׁנֵיהֶם בְּחַיָּיו, וְהִנִּיחוּ בָּנִים, הַבְּכוֹר הִנִּיחַ בַּת וְהַפָּשׁוּט הִנִּיחַ בֵּן--הֲרֵי בֶּן הַפָּשׁוּט יוֹרֵשׁ בְּנִכְסֵי הַזָּקֵן שְׁלִישׁ, שְׁהוּא חֵלֶק אָבִיו, וּבַת הַבְּכוֹר יוֹרֶשֶׁת שְׁנֵי שְׁלִישִׁים, שְׁהוּא חֵלֶק אָבִיהָ.  וְכֵן הַדִּין בִּבְנֵי הָאַחִין, וּבִבְנֵי אֲחֵי הָאָב, וּבְכָל הַיּוֹרְשִׁין--אִם הָיָה אֲבִי אֶחָד מִן הַיּוֹרְשִׁים בְּכוֹר, נוֹטֵל חֵלֶק בְּכוֹרָה שֶׁלּוֹ זֶה הַיּוֹרֵשׁ מֵחֲמָתוֹ.</P>

<P><B>ב,ח</B>  אֵין הַבְּכוֹר נוֹטֵל פִּי שְׁנַיִם בְּנִכְסֵי הָאֵם.  כֵּיצַד:  בְּכוֹר וּפָשׁוּט שֶׁיָּרְשׁוּ אֶת אִמָּן--חוֹלְקִין בְּשׁוֹוֶה, בֵּין שֶׁהָיָה בְּכוֹר לַנַּחֲלָה בֵּין שֶׁהָיָה פֶּטֶר רֶחֶם.</P>

<P><B>ב,ט</B>  בְּכוֹר הַנַּחֲלָה--הוּא הַנּוֹלָד לְאָב רִאשׁוֹן, שֶׁנֶּאֱמָר "כִּי-הוּא רֵאשִׁית אֹנוֹ" (דברים כא,יז).  וְאֵין מַשְׁגִּיחִין עַל הָאֵם:  אַפִלּוּ יָלְדָה כַּמָּה בָּנִים, הוֹאִיל וְזֶה רִאשׁוֹן לְאָבִיו, יִירַשׁ פִּי שְׁנַיִם.</P>

<P><B>ב,י</B>  הַבָּא אַחַר הַנְּפָלִים--אַף עַל פִּי שֶׁיָּצָא רֹאשׁ הַנֵּפֶל כִּשְׁהוּא חַי, הַבָּא אַחֲרָיו בְּכוֹר לַנַּחֲלָה; וְכֵן בֶּן תִּשְׁעָה שֶׁיָּצָא רֹאשׁוֹ מֵת, הַבָּא אַחֲרָיו בְּכוֹר לַנַּחֲלָה.  שֶׁזֶּה שֶׁנֶּאֱמָר "רֵאשִׁית אֹנוֹ" (דברים כא,יז)--הוּא שֶׁלֹּא נֻלַּד לוֹ קֹדֶם לְזֶה, וֶלֶד שֶׁיָּצָא חַי לְאַוֵּיר הָעוֹלָם.  לְפִיכָּךְ בֶּן תִּשְׁעָה שֶׁיָּצָא רֹב רֹאשׁוֹ חַי, הַבָּא אַחֲרָיו אֵינוּ בְּכוֹר.</P>

<P><B>ב,יא</B>  יוֹצֵא דֹּפֶן, וְהַבָּא אַחֲרָיו--שְׁנֵיהֶן אֵינָן בְּכוֹר:  הָרִאשׁוֹן לְפִי שֶׁלֹּא נֻלַּד, וְנֶאֱמָר "וְיָלְדוּ-לוֹ בָנִים" (דברים כא,טו); וְהַשֵּׁנִי, שֶׁהֲרֵי קְדָמוֹ אַחֵר.  [יב] הָיוּ לוֹ בָּנִים בְּגֵיוּתוֹ, וְנִתְגַּיַּר--אֵין לוֹ בְּכוֹר לַנַּחֲלָה.  אֲבָל יִשְׂרָאֵל שֶׁהָיָה לוֹ בֵּן מִן הַשִּׁפְחָה וּמִן הַגּוֹיָה--הוֹאִיל וְאֵינוּ קָרוּי בְּנוֹ--הֲרֵי הַבָּא לוֹ אַחֲרָיו מִן הַיִּשְׂרְאֵלִית, בְּכוֹר לַנַּחֲלָה וְנוֹטֵל פִּי שְׁנַיִם.</P>

<P><B>ב,יב</B>  [יג] הָיָה הַבְּכוֹר מַמְזֵר--נוֹטֵל פִּי שְׁנַיִם, שֶׁנֶּאֱמָר "כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,יז):  זוֹ שֶׁשְּׂנוּאָה בְּנִשּׂוּאֶיהָ.  וְאֵין צָרִיךְ לוֹמַר אִם הָיָה בֶּן גְּרוּשָׁה, אוֹ בֶּן חֲלוּצָה.</P>

<P><B>ב,יג</B>  [יד] שְׁלוֹשָׁה נֶאֱמָנִין עַל הַבְּכוֹר--חָיָה, וְאִמּוֹ, וְאָבִיו.  חָיָה מִיָּד--שְׁאִם אָמְרָה זֶה יָצָא רִאשׁוֹן, נֶאֱמֶנֶת.  וְאִמּוֹ כָּל שִׁבְעַת יְמֵי הַלִּידָה--נֶאֱמֶנֶת לוֹמַר, זֶה הוּא הַבְּכוֹר.  וְאָבִיו לְעוֹלָם:  אַפִלּוּ אָמַר הָאָב עַל מִי שֶׁלֹּא הֻחְזַק בְּנוֹ כְּלָל, זֶה הוּא בְּנִי וּבְכוֹרִי--הוּא נֶאֱמָן; וְכֵן אִם אָמַר עַל הַמֻּחְזָק לָנוּ שְׁהוּא בְּכוֹרוֹ, אֵינוּ בְּכוֹר--נֶאֱמָן.</P>

<P><B>ב,יד</B>  [טו] הָאָב שֶׁנִּשְׁתַּתַּק--בּוֹדְקִין אוֹתוֹ, כְּדֶרֶךְ שֶׁבּוֹדְקִין לְגִטִּין:  אִם רָמַז אוֹ כָּתַב שֶׁזֶּה בְּנוֹ בְּכוֹרוֹ, הֲרֵי זֶה נוֹטֵל פִּי שְׁנַיִם.</P>

<P><B>ב,טו</B>  [טז] הֵעִידוּ עֵדִים שְׁהֶן שָׁמְעוּ אָבִיו שֶׁלְּזֶה אוֹמֵר דְּבָרִים כָּךְ וְכָּךְ, שֶׁהֲרֵי אוֹתָן הַדְּבָרִים יִוָּדַע מִכְּלָלָן שֶׁזֶּה בְּנוֹ בְּכוֹרוֹ--הֲרֵי זֶה נוֹטֵל פִּי שְׁנַיִם:  אַף עַל פִּי שֶׁלֹּא אָמַר הָאָב בַּפֵּרוּשׁ, זֶה בְּנִי בְּכוֹרִי.</P>

<P><B>ב,טז</B>  [יז] שָׁמְעוּ מִן הָאָב שֶׁאָמַר, זֶה בְּנִי בְּכוֹר--אֵינוּ נוֹטֵל בְּעֵדוּת זוֹ פִּי שְׁנַיִם, שֶׁמֶּא בְּכוֹר לְאִמּוֹ הוּא, וּלְזֶה נִתְכַּוַּן הָאָב:  עַד שֶׁיֹּאמַר בְּנִי בְּכוֹרִי.
<BR> </P>

<H2>הִלְכּוֹת נְחָלוֹת פֵּרֶק ג</H2>

<P><B>ג,א</B>  אֵין הַבְּכוֹר נוֹטֵל פִּי שְׁנַיִם בַּנְּכָסִים הָרְאוּיִין לָבוֹא לְאַחַר מִיתַת אָבִיו, אֵלָא בַּנְּכָסִים הַמֻּחְזָקִין לְאָבִיו שֶׁבָּאוּ לִרְשׁוּתוֹ, שֶׁנֶּאֱמָר "בְּכֹל אֲשֶׁר-יִמָּצֵא, לוֹ" (דברים כא,יז).  כֵּיצַד:  אֶחָד מִמּוֹרִישֵׁי אָבִיו שֶׁמֵּת לְאַחַר מִיתַת אָבִיו, הַבְּכוֹר וְהַפָּשׁוּט יוֹרְשִׁין כְּאֶחָד; וְכֵן אִם הָיְתָה לְאָבִיו מַלְוָה, אוֹ הָיְתָה לוֹ סְפִינָה בַּיָּם--יוֹרְשִׁין אוֹתָהּ הַבְּכוֹר וְהַפָּשׁוּט כְּאֶחָד.</P>

<P><B>ג,ב</B>  הִנִּיחַ לָהֶם אֲבִיהֶם פָּרָה מֻשְׂכֶּרֶת אוֹ מֻחְכֶּרֶת, אוֹ שֶׁהָיְתָה רוֹעָה בָּאֲפָר וְיָלְדָה--הַבְּכוֹר נוֹטֵל בָּהּ וּבְוַלְדָהּ פִּי שְׁנַיִם.  [ג] שָׁחַט אֶחָד מִמַּכָּרֵי אָבִיו בְּהֵמָה, וְאַחַר כָּךְ מֵת אָבִיו--נוֹטֵל פִּי שְׁנַיִם בַּמַּתָּנוֹת שֶׁלְּאוֹתָהּ הַבְּהֵמָה.</P>

<P><B>ג,ג</B>  [ד] אֵין הַבְּכוֹר נוֹטֵל פִּי שְׁנַיִם, בַּשְּׁבָח שֶׁשָּׁבְחוּ נְכָסִים לְאַחַר מִיתַת אָבִיו, אֵלָא מַעֲלֶה אוֹתוֹ הַשְּׁבָח בְּדָמִים, וְנוֹתֵן הַיָּתֵר לַפָּשׁוּט:  וְהוּא, שֶׁיִּשְׁתַּנּוּ הַנְּכָסִים--כְּגוֹן כַּרְמֶל שֶׁנַּעֲשָׂה שִׁבֳּלִים, וְכַפְנָיוֹת שֶׁנַּעֲשׂוּ תְּמָרִים.  אֲבָל אִם שָׁבְחוּ מֵחֲמַת עַצְמָן, וְלֹא נִשְׁתַּנּוּ--כְּגוֹן אִילָן קָטָן שֶׁגָּדַל וְנַעֲשָׂה עָבֶה, וְאֶרֶץ שֶׁהֶעֱלָת שִׁרְטוֹן--הֲרֵי זֶה נוֹטֵל בַּשְּׁבָח פִּי שְׁנַיִם; וְאִם מֵחֲמַת הוֹצָאָה הִשְׁבִּיחַ, אֵינוּ נוֹטֵל.</P>

<P><B>ג,ד</B>  [ה] אֵין הַבְּכוֹר נוֹטֵל פִּי שְׁנַיִם בַּמַּלְוָה, אַף עַל פִּי שְׁהוּא בַּשְּׁטָר, וְאַף עַל פִּי שֶׁגָּבוּ הַיְּתוֹמִים קַרְקָע בְּחוֹב אֲבִיהֶם.  הָיָה לָאָב מַלְוָה בְּיַד הַבְּכוֹר--הֲרֵי זֶה סְפֵק אִם יִטֹּל בָּהּ פִּי שְׁנַיִם, הוֹאִיל וְיֶשְׁנָהּ תַּחַת יָדוֹ, אוֹ לֹא יִטֹּל, הוֹאִיל וּמֵחֲמַת אָבִיו יִירָשֶׁנָּה וַעֲדַיִן לֹא בָאָה לְיָדוֹ שֶׁלְּאָבִיו; לְפִיכָּךְ יִטֹּל מִמֶּנָּה חֲצִי חֵלֶק בְּכוֹרָה.</P>

<P><B>ג,ה</B>  [ו] בְּכוֹר שֶׁמָּכַר חֵלֶק בְּכוֹרָה קֹדֶם חֲלֻקָּה--מִמְכָּרוֹ קַיָּם, מִפְּנֵי שֶׁיֵּשׁ לַבְּכוֹר חֵלֶק בְּכוֹרָה קֹדֶם חֲלֻקָּה.  לְפִיכָּךְ אִם חָלַק עִם אֶחָיו בְּמִקְצַת נְכָסִים, בֵּין בְּקַרְקָע בֵּין בְּמִטַּלְטְלִין, וְנָטַל חֵלֶק כַּפָּשׁוּט--וִתַּר בְּכָל הַנְּכָסִים, וְאֵינוּ נוֹטֵל בִּשְׁאָרָן אֵלָא כַּפָּשׁוּט.</P>

<P><B>ג,ו</B>  בַּמֶּה דְּבָרִים אֲמוּרִים, בְּשֶׁלֹּא מִחָה.  אֲבָל אִם מִחָה בְּאֶחָיו, וְאָמַר בִּפְנֵי שְׁנַיִם, עֲנָבִים אֵלּוּ שֶׁאֲנִי חוֹלֵק עִם אַחַי בְּשׁוֹוֶה, לֹא מִפְּנֵי שֶׁמָּחַלְתִּי בְּחֵלֶק בְּכוֹרָה--הֲרֵי זוֹ מֶחָאָה, וְלֹא וִתַּר בִּשְׁאָר נְכָסִים.  אַפִלּוּ מִחָה בָּעֲנָבִים כִּשְׁהֶן מְחֻבָּרִים, וּבְצָרוּם וַחֲלָקוּם בְּשׁוֹוֶה--לֹא וִתַּר בִּשְׁאָר נְכָסִים.  אֲבָל אִם דְּרָכוּם, וְחָלַק עִמָּהֶן בְּשׁוֹוֶה בַּיַּיִן, וְלֹא מִחָה בָּהֶן, מִשֶּׁנַּעֲשָׂה יַיִן--וִתַּר בְּכָל הַנְּכָסִים.  הַא לְמַה זֶה דּוֹמֶה:  לְמִי שֶׁמִּחָה בָּעֲנָבִים, וְחָלַק עִמָּהֶם בְּשׁוֹוֶה בַּזֵּיתִים--שֶׁהֲרֵי וִתַּר בַּכֹּל.  וְכֵן כָּל כַּיּוֹצֶא בְּזֶה.</P>

<P><B>ג,ז</B>  מִי שֶׁיִּבַּם אֵשֶׁת אָחִיו, הוּא יוֹרֵשׁ כָּל נִכְסֵי אָחִיו הַמֻּחְזָקִים.  אֲבָל הָרְאוּיִין לָבוֹא לְאַחַר מִכָּאן, הֲרֵי הוּא בָּהֶן כְּכָל הָאַחִים, שֶׁהֲרֵי בְּכוֹר קָרָא אוֹתוֹ הַכָּתוּב, שֶׁנֶּאֱמָר "וְהָיָה, הַבְּכוֹר אֲשֶׁר תֵּלֵד--יָקוּם, עַל-שֵׁם אָחִיו הַמֵּת; וְלֹא-יִמָּחֶה שְׁמוֹ, מִיִּשְׂרָאֵל" (דברים כה,ו).</P>

<P><B>ג,ח</B>  וּכְשֵׁם שְׁאֵינוּ נוֹטֵל בָּרָאוּי כְּבַמֻּחְזָק--כָּךְ אֵינוּ נוֹטֵל בַּשְּׁבָח שֶׁשָּׁבְחוּ נְכָסִים אַחַר מִיתַת אָבִיו, מִשָּׁעַת מִיתָה עַד שָׁעַת חֲלֻקָּתוֹ עִם אֶחִיו בְּנִכְסֵי אָבִיו.  וְאַפִלּוּ הִשְׁבִּיחוּ נְכָסִים אַחַר שֶׁיִּבַּם, וְקֹדֶם שֶׁיַּחְלֹקוּ--הֲרֵי הוּא בַּשְּׁבָח כְּאֶחָד מִן הָאַחִין, אַף עַל פִּי שֶׁנּוֹטֵל מִן הַנְּכָסִים אֵלּוּ שְׁנֵי חֲלָקִים, חֶלְקוֹ וְחֵלֶק אָחִיו שֶׁיִּבַּם אִשְׁתּוֹ, הוֹאִיל וּמֵת הָאָב בְּחַיֵּי כֻּלָּן.</P>

<P><B>ג,ט</B>  [ח] כְּבָר בֵּאַרְנוּ בְּהִלְכּוֹת שְׁכֵנִים, שֶׁהַבְּכוֹר נוֹטֵל שְׁנֵי חֲלָקִים שֶׁלּוֹ כְּאֶחָד בִּמְצָר אֶחָד.  אֲבָל הַיָּבָם שֶׁחָלַק עִם אֶחָיו בְּנִכְסֵי אָבִיו, נוֹטֵל חֶלְקוֹ וְחֵלֶק אָחִיו בַּגּוֹרָל; וְאִם עָלָה גּוֹרָלוֹ בִּשְׁנֵי מְקוֹמוֹת, נוֹטֵל בִּשְׁנֵי מְקוֹמוֹת.</P>

<P><B>ג,י</B>  [ט] שׁוֹמֶרֶת יָבָם שֶׁמֵּתָה--אַפִלּוּ עָשָׂה בָּהּ אֶחָד מִן הָאַחִים מַאֲמָר--מִשְׁפַּחַת בֵּית אָבִיהָ יוֹרְשִׁין נִכְסֵי מְלוֹג וַחֲצִי נִכְסֵי צֹאן בַּרְזֶל, וְיוֹרְשֵׁי הַבַּעַל יוֹרְשִׁין כְּתֻבָּתָהּ עִם חֲצִי נִכְסֵי צֹאן בַּרְזֶל.  וְיוֹרְשֵׁי הַבַּעַל חַיָּבִין בִּקְבוּרָתָהּ, הוֹאִיל וְהֶן יִירְשׁוּ כְּתֻבָּתָהּ, כְּמוֹ שֶׁבֵּאַרְנוּ בִּמְקוֹמוֹ.
<BR> </P>

<H2>הִלְכּוֹת נְחָלוֹת פֵּרֶק ד</H2>

<P><B>ד,א</B>  הָאוֹמֵר זֶה בְּנִי, אוֹ זֶה אָחִי, אוֹ זֶה אֲחִי אָבִי, אוֹ שְׁאָר הַיּוֹרְשִׁין אוֹתוֹ--אַף עַל פִּי שֶׁהוֹדָה בָּאֲנָשִׁים שְׁאֵינָן מֻחְזָקִין שְׁהֶן קְרוֹבָיו--הֲרֵי זֶה נֶאֱמָן, וְיִירָשֶׁנּוּ:  בֵּין שֶׁאָמַר כִּשְׁהוּא בָּרִיא, בֵּין שֶׁאָמַר וְהוּא שְׁכִיב מְרַע.  אַפִלּוּ נִשְׁתַּתַּק, וְכָתַב בִּכְתָב יָדוֹ שֶׁזֶּה יוֹרֵשׁ--בּוֹדְקִין אוֹתוֹ, כְּדֶרֶךְ שֶׁבּוֹדְקִין לְגִטִּין.</P>

<P><B>ד,ב</B>  הָיִינוּ מֻחְזָקִין בְּזֶה שְׁהוּא אָחִיו, אוֹ בֶּן דּוֹדוֹ, וְאָמַר אֵינוּ אָחִי, וְאֵינוּ בֶּן דּוֹדִי--אֵינוּ נֶאֱמָן.  אֲבָל נֶאֱמָן הוּא עַל מִי שֶׁהֻחְזַק שְׁהוּא בְּנוֹ לוֹמַר אֵינוּ בְּנִי, וְלֹא יִירָשֶׁנּוּ.  וְיֵרָאֶה לִי שֶׁאַפִלּוּ הָיוּ לַבֵּן בָּנִים--אַף עַל פִּי שְׁאֵינוּ נֶאֱמָן עָלָיו לוֹמַר אֵינוּ בְּנִי לְעִנְיַן יֵחוּס, וְאֵין מַחְזִיקִין אוֹתוֹ מַמְזֵר עַל פִּיו--נֶאֱמָן הוּא לְעִנְיַן יְרֻשָּׁה, וְלֹא יִירָשֶׁנּוּ.</P>

<P><B>ד,ג</B>  הָאוֹמֵר זֶה בְּנִי, וְחָזַר וְאָמַר עַבְדִּי הוּא--אֵינוּ נֶאֱמָן.  אָמַר עַבְדִּי, וְחָזַר וְאָמַר בְּנִי--אַף עַל פִּי שְׁהוּא מְשַׁמְּשׁוֹ כְּעֶבֶד, נֶאֱמָן:  שֶׁזֶּה שֶׁאָמַר עַבְדִּי, כְּלוֹמַר הֲרֵי הוּא לִי כְּעֶבֶד.  וְאִם הָיוּ קוֹרִין לוֹ עֶבֶד בֶּן מֵאָה זוּז וְכַיּוֹצֶא בִּדְבָרִים אֵלּוּ, שְׁאֵין אוֹמְרִין אוֹתָן בַּיֵּחוּד אֵלָא לָעֲבָדִים--הֲרֵי זֶה אֵינוּ נֶאֱמָן.</P>

<P><B>ד,ד</B>  הָיָה עוֹבֵר עַל בֵּית הַמֶּכֶס, וְאָמַר בְּנִי הוּא זֶה, וְחָזַר אַחַר כָּךְ וְאָמַר עַבְדִּי--נֶאֱמָן:  שֶׁלֹּא אָמַר בְּנִי, אֵלָא לְהַבְרִיחַ מִן הַמֶּכֶס.  אָמַר בְּבֵית הַמֶּכֶס עַבְדִּי הוּא, וְחָזַר וְאָמַר בְּנִי הוּא--אֵינוּ נֶאֱמָן.</P>

<P><B>ד,ה</B>  הָעֲבָדִים וְהַשְּׁפָחוֹת--אֵין קוֹרִין לָהֶן אַבָּא פְּלוֹנִי, וְלֹא אִמָּא פְּלוֹנִית, שֶׁלֹּא יָבוֹא מִן הַדָּבָר תַּקְלָה, וְנִמְצָא זֶה הַבֵּן נִפְגָם.  לְפִיכָּךְ אִם הָיוּ הָעֲבָדִים וְהַשְּׁפָחוֹת חֲשׁוּבִין בְּיוֹתֵר, וְיֵשׁ לָהֶן קוֹל, וַהֲרֵי כָּל הַקָּהָל מַכִּירִין אוֹתָן וְאֶת בְּנֵי אֲדוֹנֵיהֶם, כְּגוֹן עַבְדֵי הַנָּשִׂיא--הֲרֵי אֵלּוּ מֻתָּרִין לִקְרוֹת לָהֶן אַבָּא וְאִמָּא.</P>

<P><B>ד,ו</B>  מִי שֶׁהָיְתָה לוֹ שִׁפְחָה, וְהוֹלִיד מִמֶּנָּה בֵּן, וְהָיָה נוֹהֵג בּוֹ מִנְהַג בָּנִים, אוֹ שֶׁאָמַר בְּנִי הוּא וּמְשֻׁחְרֶרֶת הִיא אִמּוֹ--אִם תַּלְמִיד חֲכָמִים הוּא, אוֹ אָדָם כָּשֵׁר שֶׁהֻחְזַק בְּדִקְדּוּקֵי מִצְווֹת--הֲרֵי זֶה יִירָשֶׁנּוּ.  וְאַף עַל פִּי כֵן, אֵינוּ נוֹשֵׂא בַּת יִשְׂרָאֵל, עַד שֶׁיָּבִיא רְאָיָה שֶׁנִּשְׁתַּחְרְרָה אִמּוֹ וְאַחַר כָּךְ יָלְדָה, שֶׁהֲרֵי הֻחְזְקָה שִׁפְחָה בְּפָנֵינוּ.</P>

<P><B>ד,ז</B>  וְאִם מִשְּׁאָר הִדְיוֹטוֹת הוּא, וְאֵין צָרִיךְ לוֹמַר אִם הָיָה מִן הַמַּפְקִירִין עַצְמָן לְכָּךְ--הֲרֵי זֶה בְּחֶזְקַת עֶבֶד לְכָל דָּבָר, וְאֶחָיו מֵאָבִיו מוֹכְרִין אוֹתוֹ; וְאִם אֵין לְאָבִיו חוּץ מִמֶּנּוּ, אֵשֶׁת אָבִיו מִתְיַבֶּמֶת.  וְזֶה הוּא הַדִּין שֶׁיֵּרָאֶה לִי שְׁהוּא הוֹלֵךְ עַל עִיקָרֵי הַקַּבָּלָה.  וְיֵשׁ מִי שֶׁלֹּא חָלַק בֵּין כְּשֵׁרִים לִשְׁאָר הָעָם, לְעִנְיַן שֶׁלֹּא יִמְכְּרוּ אוֹתוֹ אֶחָיו בִּלְבָד; וְיֵשׁ מִי שֶׁהוֹרָה שֶׁאַפִלּוּ לְיָרְשׁוֹ, לֹא נְחַלַּק בְּיִשְׂרָאֵל.  וְאֵין רָאוּי לִסְמֹךְ עַל דָּבָר זֶה.</P>

<P><B>ד,ח</B>  [ז] כָּל הַיּוֹרְשִׁין, יוֹרְשִׁין בַּחֲזָקָה.  כֵּיצַד:  עֵדִים שֶׁהֵעִידוּ שֶׁזֶּה מֻחְזָק לָנוּ שְׁהוּא בְּנוֹ שֶׁלִּפְלוֹנִי, אוֹ אָחִיו--אַף עַל פִּי שְׁאֵינָן עֵדֵי יֵחוּס, וְלֹא יָדְעוּ אֲמִתַּת יֵחוּסִין--הֲרֵי אֵלּוּ יוֹרְשִׁין בְּעֵדוּת זוֹ.</P>

<P><B>ד,ט</B>  [ח] יַעֲקוֹב שֶׁמֵּת וְהִנִּיחַ רְאוּבֵן וְשִׁמְעוֹן, וְלֹא הֻחְזַק לוֹ בֵּן אֵלָא שְׁנֵיהֶם--תָּפַס רְאוּבֵן לֵוִי מִן הַשּׁוּק, וְאָמַר גַּם זֶה אָחִינוּ הוּא, וְשִׁמְעוֹן אוֹמֵר, אֵינִי יוֹדֵעַ--הֲרֵי שִׁמְעוֹן נוֹטֵל חֲצִי הַמָּמוֹן; וּרְאוּבֵן שְׁלִישׁ, שֶׁהֲרֵי הוֹדָה שְׁהֶם שְׁלוֹשָׁה אַחִין; וְלֵוִי נוֹטֵל שְׁתוּת.</P>

<P><B>ד,י</B>  מֵת לֵוִי, יַחְזֹר הַשְּׁתוּת לִרְאוּבֵן.  נָפְלוּ לְלֵוִי נְכָסִים מֵאֲחֵרִים--יַחְלְקוּ אוֹתָן רְאוּבֵן וְשִׁמְעוֹן, שֶׁהֲרֵי רְאוּבֵן מוֹדֶה לְשִׁמְעוֹן שֶׁלֵּוִי זֶה אֲחִיהֶן.</P>

<P><B>ד,יא</B>  הִשְׁבִּיחַ הַשְּׁתוּת מֵאֵלָיו, וְאַחַר כָּךְ מֵת לֵוִי--אִם שְׁבָח הַמַּגִּיעַ לַכְּתֵפַיִם הוּא, כְּגוֹן עֲנָבִים שֶׁהִגִּיעוּ לְהִבָּצֵר--הֲרֵי הַשְּׁבָח הַזֶּה כִּנְכָסִים שֶׁנָּפְלוּ לוֹ מֵאֲחֵרִים, וְיַחְלְקוּ בָּהֶן; וְאִם עֲדַיִן לֹא הִגִּיעוּ לְהִבָּצֵר, הֲרֵי הֶן שֶׁלִּרְאוּבֵן לְבַדּוֹ.</P>

<P><B>ד,יב</B>  אָמַר שִׁמְעוֹן אֵין לֵוִי זֶה אָחִי, וְנָטַל לֵוִי בְּחֵלֶק רְאוּבֵן כְּמוֹ שֶׁבֵּאַרְנוּ, וְאַחַר כָּךְ מֵת לֵוִי--לֹא יִירַשׁ מִמֶּנּוּ שִׁמְעוֹן כְּלוּם, אֵלָא רְאוּבֵן לְבַדּוֹ יִירַשׁ הַשְּׁתוּת עִם שְׁאָר הַנְּכָסִים הָאֲחֵרִים שֶׁהִנִּיחַ לֵוִי.  וְהוּא הַדִּין בְּכָל הַיּוֹרְשִׁין שֶׁיּוֹדוּ מִקְצָתָן בְּיוֹרְשִׁין אֲחֵרִים, וְלֹא יוֹדוּ מִקְצָתָן.
<BR> </P>

<H2>הִלְכּוֹת נְחָלוֹת פֵּרֶק ה</H2>

<P><B>ה,א</B>  זֶה הַכְּלָל בַּיּוֹרְשִׁין:  כָּל שְׁנֵי יוֹרְשִׁין שֶׁהָאֶחָד מֵהֶן יוֹרֵשׁ וַדַּאי, וְהַשֵּׁנִי סָפֵק--אֵין לַסָּפֵק כְּלוּם; וְאִם הָיוּ שְׁנֵיהֶם סָפֵק, שֶׁמֶּא זֶה הוּא הַיּוֹרֵשׁ אוֹ שֶׁמֶּא זֶה הוּא--שְׁנֵיהֶם חוֹלְקִין בְּשׁוֹוֶה.</P>

<P><B>ה,ב</B>  לְפִיכָּךְ מִי שֶׁמֵּת וְהִנִּיחַ בֵּן וְטֻמְטוֹם אוֹ אַנְדְּרֻגִּינוֹס--הֲרֵי הַבֵּן יוֹרֵשׁ הַכֹּל, שֶׁהַטֻּמְטוֹם וְהָאַנְדְּרֻגִּינוֹס סָפֵק.  הִנִּיחַ בָּנוֹת וְטֻמְטוֹם וְאַנְדְּרֻגִּינוֹס--יוֹרְשׁוֹת בְּשׁוֹוֶה, וַהֲרֵי הוּא כְּאַחַת מִן הַבָּנוֹת.</P>

<P><B>ה,ג</B>  [ב] כְּבָר בֵּאַרְנוּ בְּהִלְכּוֹת אִישׁוּת דִּין הַבָּנוֹת עִם הַבָּנִים, בִּמְזוֹנוֹתֵיהֶן וּבְפַרְנָסָתָן; וְשָׁם בֵּאַרְנוּ שֶׁהַמְּזוֹנוֹת מִתְּנָאֵי כְּתֻבָּה.  וּבִזְמָן שֶׁהַנְּכָסִים מְרֻבִּין, אֵין לַבָּנוֹת אֵלָא מְזוֹנוֹתֵיהֶן וְהַבָּנִים יִירְשׁוּ הַכֹּל; וְיִתְפַּרְנְסוּ הַבָּנוֹת בְּעִשּׂוּר נְכָסִים, כְּדֵי שֶׁיִּנָּשְׂאוּ בּוֹ לְבַעְלֵיהֶן.  וּבִזְמָן שֶׁהַנְּכָסִים מוּעָטִין, אֵין לַבָּנִים כְּלוּם אֵלָא הַכֹּל לִמְזוֹן הַבָּנוֹת.  לְפִיכָּךְ מִי שֶׁמֵּת וְהִנִּיחַ בָּנִים וּבָנוֹת וְטֻמְטוֹם אוֹ אַנְדְּרֻגִּינוֹס--בִּזְמָן שֶׁהַנְּכָסִים מְרֻבִּין--הַבָּנִים יוֹרְשִׁין, וְדוֹחִין הַטֻּמְטוֹם אֵצֶל הַבָּנוֹת וְנִזּוֹן כְּמוֹתָן; וּבִזְמָן שֶׁהַנְּכָסִים מוּעָטִין--הַבָּנוֹת דּוֹחוֹת אֶת הַטֻּמְטוֹם אֵצֶל הַבָּנִים וְאוֹמְרוֹת לוֹ, זָכָר אַתָּה וְאֵין לָךְ עִמָּנוּ מְזוֹנוֹת.</P>

<P><B>ה,ד</B>  [ג] מִי שֶׁלֹּא שָׁהָת אַחַר בַּעְלָהּ שְׁלוֹשָׁה חֳדָשִׁים, וְנִשֵּׂאת וְיָלְדָה בֵּן, וְאֵין יָדוּעַ אִם בֶּן תִּשְׁעָה לָרִאשׁוֹן, אוֹ בֶּן שִׁבְעָה לָאַחֲרוֹן--אֵין זֶה הַבֵּן יוֹרֵשׁ אֶת אֶחָד מִשְּׁנֵיהֶם, מִפְּנֵי שְׁהוּא סָפֵק.  וְאִם מֵת הַבֵּן--שְׁנֵיהֶן יוֹרְשִׁין אוֹתוֹ וְחוֹלְקִין בְּשׁוֹוֶה, מִפְּנֵי שֶׁשְּׁנֵיהֶם סָפֵק:  שֶׁמֶּא זֶה אָבִיו אוֹ זֶה אָבִיו.</P>

<P><B>ה,ה</B>  [ד] יְבָמָה שֶׁלֹּא שָׁהָת שְׁלוֹשָׁה חֳדָשִׁים, וְנִתְיַבְּמָה בְּתוֹךְ שְׁלוֹשָׁה, וְאֵין יָדוּעַ אִם בֶּן תִּשְׁעָה לָרִאשׁוֹן, אוֹ בֶּן שִׁבְעָה לָאַחֲרוֹן--זֶה הַסָּפֵק אוֹמֵר שֶׁמֶּא בֶּן הַמֵּת אֲנִי, וְאִירַשׁ נִכְסֵי אָבִי כֻּלָּן, וְאֵין אַתָּה רָאוּי לְיַבַּם, שְׁאֵין אִמִּי בַּת יִבּוּם; וְהַיָּבָם אוֹמֵר, שֶׁמֶּא בְּנִי אַתָּה, וְאִמָּךְ רְאוּיָה לְיִבּוּם, וְאֵין לָךְ בְּנִכְסֵי אָחִי כְּלוּם.  הוֹאִיל וְגַם זֶה הַיָּבָם סָפֵק, שֶׁמֶּא יָבָם הוּא אוֹ אֵינוּ יָבָם--חוֹלְקִין בְּשׁוֹוֶה.</P>

<P><B>ה,ו</B>  וְכֵן דִּין זֶה הַסָּפֵק עִם בְּנֵי הַיָּבָם, בְּנִכְסֵי הַמֵּת שֶׁנִּתְיַבְּמָה אִשְׁתּוֹ--חוֹלְקִין בְּשׁוֹוֶה:  הַסָּפֵק מֶחְצָה, וּבְנֵי הַיָּבָם הַוַּדָּאִיִּין מֶחְצָה.</P>

<P><B>ה,ז</B>  מֵת הַיָּבָם אַחַר שֶׁחָלַק עִם זֶה הַסָּפֵק, וּבָאוּ בְּנֵי הַיָּבָם הַוַּדָּאִיִּים לִירַשׁ אֲבִיהֶם--אַף עַל פִּי שֶׁיֵּשׁ לְזֶה הַסָּפֵק לוֹמַר לָהֶם אִם אֲחִיכֶם אֲנִי, תְּנוּ לִי חֵלֶק בִּירֻשָּׁה זוֹ, וְאִם אֵין אֲנִי אֲחִיכֶם, הַחְזִירוּ לִי הַחֵצִי שֶׁלָּקַח אֲבִיכֶם--אֵין לְזֶה הַסָּפֵק עִמָּהֶן בְּנִכְסֵי אֲבִיהֶן כְּלוּם, וְאֵינוּ מוֹצִיא מִיָּדָן.</P>

<P><B>ה,ח</B>  [ה] סָפֵק וְהַיָּבָם שֶׁבָּאוּ לַחְלֹק בְּנִכְסֵי אֲבִי הַיָּבָם--הֲרֵי הַיָּבָם יוֹרֵשׁ וַדַּאי, וְזֶה הַסָּפֵק אִם הוּא בֶּן הַמֵּת, יֵשׁ לוֹ חֲצִי הַמָּמוֹן וּלְזֶה הַיָּבָם חֶצְיוֹ, וְאִם הוּא בֶּן הַיָּבָם, אֵין לוֹ כְּלוּם; לְפִיכָּךְ יִירַשׁ הַיָּבָם, וְיִדָּחֶה הַסָּפֵק.</P>

<P><B>ה,ט</B>  הִנִּיחַ הַיָּבָם שְׁנֵי בָּנִים וַדָּאִיִּין, וְאַחַר כָּךְ מֵת אֲבִי הַיָּבָם--הֲרֵי הַסָּפֵק אוֹמֵר אֲנִי בֶּן הַמֵּת, וְיֵשׁ לִי מֶחְצָה וְלִשְׁנֵיכֶם מֶחְצָה, וְהַשְּׁנַיִם אוֹמְרִים לוֹ אַתָּה אָחִינוּ וּבֶן הַיָּבָם אַתָּה, וְאֵין לָךְ אֵלָא שְׁלִישׁ בְּנִכְסֵי הַזָּקֵן:  הַחֵצִי שֶׁמּוֹדֶה לָהֶם בּוֹ נוֹטְלִין, וְהַשְּׁלִישׁ שֶׁמּוֹדִין הֶן בּוֹ לוֹ נוֹטְלוֹ; וְהַשְּׁתוּת הַנִּשְׁאָר חוֹלְקִין אוֹתוֹ בְּשׁוֹוֶה, הוּא נוֹטֵל חֶצְיוֹ וּשְׁנֵיהֶם חֶצְיוֹ.</P>

<P><B>ה,י</B>  מֵת הַסָּפֵק--הֲרֵי הַיָּבָם אוֹמֵר שֶׁמֶּא בְּנִי הוּא, וַאֲנִי אִירָשֶׁנּוּ, וַאֲבִי הַיָּבָם אוֹמֵר, שֶׁמֶּא בֶּן בְּנִי הַמֵּת הוּא וַאֲנִי אִירָשֶׁנּוּ--חוֹלְקִין בְּשׁוֹוֶה.</P>

<P><B>ה,יא</B>  מֵת הַיָּבָם--הֲרֵי הַסָּפֵק אוֹמֵר בְּנוֹ אֲנִי, וְאִירָשֶׁנּוּ, וַאֲבִי הַיָּבָם אוֹמֵר שֶׁמֶּא בֶּן בְּנִי הָאַחֵר אַתָּה וְזֶה אֲחִי אָבִיךָ הוּא, וַאֲנִי אִירָשֶׁנּוּ--חוֹלְקִין בְּשׁוֹוֶה.</P>

<P><B>ה,יב</B>  [ו] מִי שֶׁנָּפַל הַבַּיִת עָלָיו וְעַל אִשְׁתּוֹ, וְאֵין יָדוּעַ אִם הָאִשָּׁה מֵתָה תְּחִלָּה, וְנִמְצְאוּ יוֹרְשֵׁי הַבַּעַל יוֹרְשִׁין כָּל נְכָסֶיהָ, אוֹ הַבַּעַל מֵת תְּחִלָּה, וְנִמְצְאוּ יוֹרְשֵׁי הָאִשָּׁה יוֹרְשִׁין כָּל נְכָסֶיהָ--כֵּיצַד דִּינָם:  מַעְמִידִין נִכְסֵי מְלוֹג בְּחֶזְקַת יוֹרְשֵׁי הָאִשָּׁה, וְהַכְּתֻבָּה עִיקָר וְתוֹסֶפֶת בְּחֶזְקַת יוֹרְשֵׁי הַבַּעַל; וְחוֹלְקִין בְּנִכְסֵי צֹאן בַּרְזֶל, יוֹרְשֵׁי הָאִשָּׁה נוֹטְלִין חֶצְיָן וְיוֹרְשֵׁי הַבַּעַל חֶצְיָן.</P>

<P><B>ה,יג</B>  אֲבָל אִם נָפַל הַבַּיִת עָלָיו וְעַל אִמּוֹ--מַעְמִידִין אֶת נִכְסֵי הָאֵם בְּחֶזְקַת יוֹרְשֵׁי הָאֵם, שְׁהֶם יוֹרְשִׁין וַדָּאִיִּין; אֲבָל יוֹרְשֵׁי הַבֵּן סָפֵק הֶם--שְׁאִם מֵת הַבֵּן תְּחִלָּה, אֵין לְאֶחָיו מֵאָבִיו בְּנִכְסֵי אִמּוֹ כְּלוּם כְּמוֹ שֶׁבֵּאַרְנוּ.</P>

<P><B>ה,יד</B>  [ז] נָפַל הַבַּיִת עָלָיו וְעַל בֶּן בִּתּוֹ--אִם הָאָב מֵת תְּחִלָּה--בֶּן בִּתּוֹ יִירָשֶׁנּוּ, וְנִמְצְאוּ הַנְּכָסִים שֶׁלְּיוֹרְשֵׁי הַבֵּן; וְאִם בֶּן בִּתּוֹ מֵת תְּחִלָּה--אֵין הַבֵּן יוֹרֵשׁ אֶת אִמּוֹ בַּקֶּבֶר כְּמוֹ שֶׁבֵּאַרְנוּ, וְנִמְצְאוּ הַנְּכָסִים שֶׁלְּיוֹרְשֵׁי הָאָב.  לְפִיכָּךְ יְחַלְּקוּ יוֹרְשֵׁי הָאָב, עִם יוֹרְשֵׁי בֶּן הַבַּת.  וְכֵן אִם נִשְׁבָּה הָאָב, וּמֵת בֶּן בִּתּוֹ בַּמְּדִינָה, אוֹ שֶׁנִּשְׁבָּה הַבֵּן, וּמֵת אֲבִי אִמּוֹ בַּמְּדִינָה--יְחַלְּקוּ יוֹרְשֵׁי הָאָב, עִם יוֹרְשֵׁי בֶּן הַבַּת.</P>

<P><B>ה,טו</B>  [ח] נָפַל הַבַּיִת עָלָיו וְעַל אָבִיו אוֹ שְׁאָר מוֹרִישָׁיו, וְהָיְתָה עָלָיו כְּתֻבַּת אִשָּׁה וּבַעֲלֵי חוֹב--יוֹרְשֵׁי הָאָב אוֹמְרִין הַבֵּן מֵת תְּחִלָּה, וְלֹא הִנִּיחַ כְּלוּם וְאָבַד הַחוֹב, וּבַעֲלֵי חוֹבוֹת אוֹמְרִים הָאָב מֵת תְּחִלָּה, וְזָכָה הַבֵּן בִּירֻשָּׁתוֹ וְיֵשׁ לָנוּ לִגְבּוֹת מֵחֶלְקוֹ--הֲרֵי הַנְּכָסִים בְּחֶזְקַת הַיּוֹרְשִׁין; וְעַל הָאִשָּׁה וּבַעֲלֵי חוֹבוֹת לְהָבִיא רְאָיָה, אוֹ יֵלְכוּ לָהֶם בְּלֹא כְּלוּם.</P>

<P><B>ה,טז</B>  [ט] דִּין אֵלּוּ שֶׁמֵּתוּ תַּחַת הַמַּפֹּלֶת, אוֹ שֶׁטָּבְעוּ בַּיָּם, אוֹ שֶׁנָּפְלוּ לָאֵשׁ, אוֹ שֶׁמֵּתוּ בְּיוֹם אֶחָד, וְזֶה בִּמְדִינָה זוֹ וְהָאַחֵר בִּמְדִינָה אַחֶרֶת--דִּין אֶחָד הוּא:  שֶׁבְּכָל אֵלּוּ וְכַיּוֹצֶא בָּהֶן, אֵין יוֹדְעִין מִי הוּא שֶׁמֵּת תְּחִלָּה.
<BR> </P>

<H2>הִלְכּוֹת נְחָלוֹת פֵּרֶק ו</H2>

<P><B>ו,א</B>  אֵין אָדָם יָכוֹל לְהוֹרִישׁ מִי שְׁאֵינוּ רָאוּי לְיָרְשׁוֹ, וְלֹא לַעְקֹר הַיְּרֻשָּׁה מִן הַיּוֹרֵשׁ, אַף עַל פִּי שֶׁזֶּה מָמוֹן הוּא:  לְפִי שֶׁנֶּאֱמָר בְּפָרָשַׁת נְחָלוֹת "וְהָיְתָה לִבְנֵי יִשְׂרָאֵל, לְחֻקַּת מִשְׁפָּט" (במדבר כז,יא)--לוֹמַר שֶׁחֻקָּה זוֹ לֹא תִשְׁתַּנֶּה, וְאֵין הַתְּנָאי מוֹעִיל בָּהּ; בֵּין שֶׁצִּוָּה וְהוּא בָּרִיא בֵּין שֶׁצִּוָּה וְהוּא שְׁכִיב מְרַע, בֵּין עַל פֵּה בֵּין בִּכְתָב--אֵינוּ מוֹעִיל.</P>

<P><B>ו,ב</B>  לְפִיכָּךְ הָאוֹמֵר אִישׁ פְּלוֹנִי בְּנִי בְּכוֹרִי, לֹא יִטֹּל פִּי שְׁנַיִם, אִישׁ פְּלוֹנִי בְּנִי, לֹא יִירַשׁ עִם אֶחָיו--לֹא אָמַר כְּלוּם; אִישׁ פְּלוֹנִי יִירָשֵׁנִי, בִּמְקוֹם שֶׁיֵּשׁ לוֹ בַּת, בִּתִּי תִּירָשֵׁנִי, בִּמְקוֹם שֶׁיֵּשׁ לוֹ בֵּן--לֹא אָמַר כְּלוּם.  וְכֵן כָּל כַּיּוֹצֶא בְּזֶה.</P>

<P><B>ו,ג</B>  אֲבָל אִם הָיוּ לוֹ יוֹרְשִׁין רַבִּים, כְּגוֹן בָּנִים רַבִּים אוֹ בָּנוֹת אוֹ אַחִים, וְאָמַר כִּשְׁהוּא שְׁכִיב מְרַע, פְּלוֹנִי אָחִי יִירָשֵׁנִי מִכְּלָל אַחַי, אוֹ בִּתִּי פְּלוֹנִית תִּירָשֵׁנִי מִכְּלָל בְּנוֹתַי--דְּבָרָיו קַיָּמִין, בֵּין שֶׁאָמַר עַל פֶּה בֵּין שֶׁאָמַר בִּכְתָב.</P>

<P><B>ו,ד</B>  אֲבָל אִם אָמַר פְּלוֹנִי בְּנִי יִירָשֵׁנִי לְבַדּוֹ--אִם אָמַר עַל פֶּה, דְּבָרָיו קַיָּמִין; אֲבָל אִם כָּתַב כָּל נְכָסָיו לִבְנוֹ--לֹא עָשָׂהוּ אֵלָא אַפְטְרוּפוֹס, כְּמוֹ שֶׁבֵּאַרְנוּ.</P>

<P><B>ו,ה</B>  [ג] אָמַר פְּלוֹנִי בְּנִי יִירַשׁ חֲצִי נְכָסַי, וּשְׁאָר בָּנַי הַחֵצִי--דְּבָרָיו קַיָּמִין.  אֲבָל אִם אָמַר עַל הַבְּכוֹר יִירַשׁ כַּפָּשׁוּט, אוֹ שֶׁאָמַר לֹא יִירַשׁ פִּי שְׁנַיִם עִם אֶחָיו--לֹא אָמַר כְּלוּם, שֶׁנֶּאֱמָר "לֹא יוּכַל, לְבַכֵּר אֶת-בֶּן-הָאֲהוּבָה . . . כִּי אֶת-הַבְּכֹר בֶּן-הַשְּׂנוּאָה יַכִּיר" (דברים כא,טז-יז).  [ד] וְאִם הָיָה בָּרִיא--אֵינוּ יָכוֹל לְהוֹסִיף וְלֹא לִגְרֹעַ, לֹא לַבְּכוֹר וְלֹא לְאֶחָד מִשְּׁאָר הַיּוֹרְשִׁין.</P>

<P><B>ו,ו</B>  [ה] בַּמֶּה דְּבָרִים אֲמוּרִים, בְּשֶׁאָמַר בִּלְשׁוֹן יְרֻשָּׁה; אֲבָל אִם נָתַן מַתָּנָה, דְּבָרָיו קַיָּמִין.  לְפִיכָּךְ הַמְּחַלֵּק נְכָסָיו עַל פִּיו לְבָנָיו כִּשְׁהוּא שְׁכִיב מְרַע, רִבָּה לְאֶחָד וּמִעַט לְאֶחָד, וְהִשְׁוָה לָהֶן אֶת הַבְּכוֹר--דְּבָרָיו קַיָּמִין; וְאִם אָמַר מִשּׁוֹם יְרֻשָּׁה, לֹא אָמַר כְּלוּם.</P>

<P><B>ו,ז</B>  [ו] כָּתַב בֵּין בַּתְּחִלָּה בֵּין בָּאֶמְצָע בֵּין בַּסּוֹף, מִשּׁוֹם מַתָּנָה--אַף עַל פִּי שֶׁהִזְכִּיר לְשׁוֹן יְרֻשָּׁה, דְּבָרָיו קַיָּמִין.  כֵּיצַד:  אָמַר תִּנָּתֵן שָׂדֶה פְּלוֹנִית לִפְלוֹנִי בְּנִי וְיִירָשֶׁנָּה, אוֹ שֶׁאָמַר יִירַשׁ שָׂדֶה פְּלוֹנִית וְתִנָּתֵן לוֹ, אוֹ שֶׁאָמַר יִירָשֶׁנָּה וְתִנָּתֵן לוֹ וְיִירָשֶׁנָּה--הוֹאִיל וְיֵשׁ שָׁם לְשׁוֹן מַתָּנָה--אַף עַל פִּי שֶׁהִזְכִּיר לְשׁוֹן יְרֻשָּׁה בַּתְּחִלָּה וּבַסּוֹף, דְּבָרָיו קַיָּמִין.</P>

<P><B>ו,ח</B>  וְכֵן אִם הָיוּ שָׁלוֹשׁ שָׂדוֹת לִשְׁלוֹשָׁה יוֹרְשִׁין, וְאָמַר יִירַשׁ פְּלוֹנִי שָׂדֶה פְּלוֹנִית, וְתִנָּתֵן לִפְלוֹנִי שָׂדֶה פְּלוֹנִית, וְיִירַשׁ פְּלוֹנִי שָׂדֶה פְּלוֹנִית--קָנוּ שְׁלָשְׁתָּן:  אַף עַל פִּי שֶׁזֶּה שֶׁאָמַר לוֹ בִּלְשׁוֹן יְרֻשָּׁה, אֵינוּ זֶה שֶׁנָּתַן לוֹ חֶלְקוֹ בְּמַתָּנָה.  וְהוּא, שֶׁלֹּא יִשְׁהֶה בֵּין אֲמִירָה לַאֲמִירָה כְּדֵי דִּבּוּר; אֲבָל אִם שָׁהָה, צָרִיךְ שֶׁיְּהֶא לְשׁוֹן הַמַּתָּנָה מְעֹרָב בִּשְׁלָשְׁתָּן.</P>

<P><B>ו,ט</B>  [ז] כֵּיצַד יֹאמַר:  אִם הָיָה לְשׁוֹן הַמַּתָּנָה בָּאֶמְצָע--פְּלוֹנִי וּפְלוֹנִי וּפְלוֹנִי יִירְשׁוּ שָׂדֶה פְּלוֹנִית וּפְלוֹנִית וּפְלוֹנִית, שֶׁנְּתַתִּים לָהֶן בְּמַתָּנָה וְיִירָשׁוּם.  וְאִם הָיָה לְשׁוֹן הַמַּתָּנָה בַּתְּחִלָּה--יֹאמַר תִּנָּתֵן שָׂדֶה פְּלוֹנִית וּפְלוֹנִית וּפְלוֹנִית לִפְלוֹנִי וּפְלוֹנִי וּפְלוֹנִי, וְיִירָשׁוּם.  וְאִם הָיָה לְשׁוֹן הַמַּתָּנָה בַּסּוֹף--יֹאמַר יִירַשׁ פְּלוֹנִי וּפְלוֹנִי וּפְלוֹנִי שָׂדֶה פְּלוֹנִית וּפְלוֹנִית וּפְלוֹנִית, שֶׁנְּתַתִּים לָהֶן בְּמַתָּנָה.</P>

<P><B>ו,י</B>  [ח] יְרֻשַּׁת הַבַּעַל--אַף עַל פִּי שְׁהִיא מִדִּבְרֵיהֶם, עָשׂוּ חִזּוּק לְדִבְרֵיהֶם כְּשֶׁלַּתּוֹרָה; וְאֵין הַתְּנָאי מוֹעִיל בָּהּ אֵלָא אִם כֵּן הִתְנָה עִמָּהּ כִּשְׁהִיא אֲרוּסָה, כְּמוֹ שֶׁבֵּאַרְנוּ בְּהִלְכּוֹת אִישׁוּת.</P>

<P><B>ו,יא</B>  [ט] הַגּוֹי יוֹרֵשׁ אֶת אָבִיו, מִן הַתּוֹרָה; אֲבָל שְׁאָר יְרֻשּׁוֹתֵיהֶן, מַנִּיחִין אוֹתָן לְפִי מִנְהָגָם.  [י] וְהַגֵּר אֵינוּ יוֹרֵשׁ אֶת אָבִיו הַגּוֹי, אֵלָא מִדִּבְרֵיהֶם; תִּקְּנוּ לוֹ שֶׁיִּירַשׁ כְּשֶׁהָיָה, שֶׁמֶּא יַחְזֹר לְמִרְדּוֹ.  וְיֵרָאֶה לִי שֶׁהַתְּנָאי מוֹעִיל בִּירֻשָּׁה זוֹ, הוֹאִיל וְאֵין הַגּוֹי מְחֻיָּב לַעֲמֹד בְּתַקָּנַת חֲכָמִים.  וְאֵין הַגּוֹי יוֹרֵשׁ אֶת אָבִיו הַגֵּר, וְלֹא גֵּר יוֹרֵשׁ אֶת הַגֵּר, לֹא מִדִּבְרֵי תּוֹרָה, וְלֹא מִדִּבְרֵי סוֹפְרִים.</P>

<P><B>ו,יב</B>  [יא] כָּל הַנּוֹתֵן נְכָסָיו לַאֲחֵרִים, וְהִנִּיחַ אֶת הַיּוֹרְשִׁין--אַף עַל פִּי שְׁאֵין הַיּוֹרְשִׁין נוֹהֲגִין בּוֹ כַּשּׁוּרָה--אֵין רוּחַ חֲכָמִים נוֹחָה הִמֶּנּוּ, וְזָכוּ הָאֲחֵרִים בְּכָל מַה שֶׁנָּתַן לָהֶן.  וּמִדַּת חֲסִידוּת הִיא, שֶׁלֹּא יָעִיד אָדָם חָסִיד בְּצַוָּאָה שֶׁמַּעְבִירִין בָּהּ הַיְּרֻשָּׁה מִן הַיּוֹרֵשׁ, אַפִלּוּ מִבֵּן שְׁאֵינוּ נוֹהֵג כַּשּׁוּרָה, לְאָחִיו שְׁהוּא חָכָם וְנוֹהֵג כַּשּׁוּרָה.</P>

<P><B>ו,יג</B>  [יב] יִשְׂרָאֵל שֶׁנִּשְׁתַּמַּד, יוֹרֵשׁ אֶת קְרוֹבָיו הַיִּשְׂרְאֵלִיִּים כְּשֶׁהָיָה.  וְאִם רָאוּ בֵּית דִּין לְאַבַּד אֶת מְמוֹנוֹ וּלְקָנְסוֹ שֶׁלֹּא יִירַשׁ, כְּדֵי שֶׁלֹּא לְחַזַּק יְדֵי רְשָׁעִים--הָרְשׁוּת בְּיָדָן.  וְאִם יֵשׁ לוֹ בָּנִים בְּיִשְׂרָאֵל, תִּנָּתֵן יְרֻשַּׁת אֲבִיהֶן הַמְּשֻׁמָּד לָהֶן.  וְכֵן הַמִּנְהָג תָּמִיד בַּמַּעְרָב.</P>

<P><B>ו,יד</B>  [יג] צִוּוּ חֲכָמִים שֶׁלֹּא יְשַׁנֶּה אָדָם בֶּן בֵּין הַבָּנִים בְּחַיָּיו, אַפִלּוּ בְּדָבָר מוּעָט, שֶׁלֹּא יָבוֹאוּ לִידֵי תַּחְרוּת וְקִנְאָה, כַּאֲחֵי יוֹסֵף עִם יוֹסֵף.
<BR> </P>

<H2>הִלְכּוֹת נְחָלוֹת פֵּרֶק ז</H2>

<P><B>ז,א</B>  אֵין הַיּוֹרְשִׁין נוֹחֲלִין, עַד שֶׁיָּבִיאוּ רְאָיָה בְּרוּרָה שֶׁמֵּת מוֹרִישָׁן.  אֲבָל אִם שָׁמְעוּ בּוֹ שֶׁמֵּת, אוֹ שֶׁבָּאוּ גּוֹיִים מְשִׂיחִין לְפִי תֻּמָן--אַף עַל פִּי שֶׁמַּשִּׂיאִין אֶת אִשְׁתּוֹ עַל פִּיהֶם, וְנוֹטֶלֶת כְּתֻבָּתָהּ--אֵין הַיּוֹרְשִׁין נוֹחֲלִין עַל פִּיהֶן.</P>

<P><B>ז,ב</B>  הָאִשָּׁה שֶׁבָּאת וְאָמְרָה מֵת בַּעְלִי--אַף עַל פִּי שְׁהִיא נֶאֱמֶנֶת, וְתִנָּשֵׂא וְתִטֹּל כְּתֻבָּתָהּ--אֵין הַיּוֹרְשִׁין נִכְנָסִין לַנַּחֲלָה עַל פִּיהָ.  אָמְרָה מֵת בַּעְלִי, וְנִתְיַבְּמָה--הֲרֵי יְבָמָהּ נִכְנָס לַנַּחֲלָה עַל פִּיהָ:  שֶׁנֶּאֱמָר "יָקוּם, עַל-שֵׁם אָחִיו הַמֵּת" (דברים כה,ו), וַהֲרֵי קָם.</P>

<P><B>ז,ג</B>  מִי שֶׁטָּבַע בְּמַיִם שְׁאֵין לָהֶם סוֹף, וּבָאוּ עֵדִים שֶׁטָּבַע בִּפְנֵיהֶם, וְאָבַד זִכְרוֹ--אַף עַל פִּי שְׁאֵין מַשִּׂיאִין אֶת אִשְׁתּוֹ לְכַתְּחִלָּה, הֲרֵי הַיּוֹרְשִׁין נוֹחֲלִין עַל פִּיהֶם.</P>

<P><B>ז,ד</B>  וְכֵן אִם בָּאוּ עֵדִים שֶׁרָאוּהוּ שֶׁנָּפַל לְגֹב אֲרָיוֹת וּנְמֵרִים, אוֹ שֶׁרָאוּהוּ צָלוּב וְהָעוֹף אוֹכֵל בּוֹ, אוֹ שֶׁנִּדְקַר בַּמִּלְחָמָה וּמֵת, אוֹ שֶׁנֶּהְרַג וְלֹא הִכִּירוּ פָּנָיו אֲבָל הָיוּ לוֹ סִימָנִים מֻבְהָקִין בְּגוּפוֹ וְהִכִּירוּ אוֹתָם--בְּכָל אֵלּוּ הַדְּבָרִים וְכַיּוֹצֶא בָּהֶן--אִם אָבַד זִכְרוֹ אַחַר כָּךְ, יוֹרְדִין לַנַּחֲלָה בְּעֵדוּת זוֹ, אַף עַל פִּי שְׁאֵין מַשִּׂיאִין אֶת אִשְׁתּוֹ:  שֶׁאֲנִי אוֹמֵר שֶׁלֹּא הִחְמִירוּ בִּדְבָרִים אֵלּוּ, אֵלָא מִפְּנֵי אִסּוּר כָּרֵת.  אֲבָל לְעִנְיַן מָמוֹן--אִם הֵעִידוּ הָעֵדִים בִּדְבָרִים שֶׁחֶזְקָתָן לְמִיתָה, וְהֵעִידוּ שֶׁרָאוּ אוֹתָן הַדְּבָרִים וְשֶׁאָבַד זִכְרוֹ אַחַר כָּךְ וְנִשְׁמַע שֶׁמֵּת--הֲרֵי אֵלּוּ נוֹחֲלִין עַל פִּיהֶן.  וּכְזֶה מַעֲשִׂים בְּכָל יוֹם בְּכָל בָּתֵּי דִּינִין, וְלֹא שָׁמַעְנוּ בְּמִי שֶׁחוֹלֵק בְּדָבָר זֶה.</P>

<P><B>ז,ה</B>  [ד] שָׁבוּי שֶׁנִּשְׁבָּה, וְשָׁמְעוּ בּוֹ שֶׁמֵּת, וְיָרְדוּ יוֹרְשָׁיו לַנַּחֲלָה, וְחָלְקוּ אוֹתָהּ בֵּינֵיהֶם--אֵין מוֹצִיאִין אוֹתָהּ מִיָּדָן.  וְכֵן הַבּוֹרֵחַ מֵחֲמַת סַכָּנָה.  אֲבָל הַיּוֹצֶא לַדַּעַת, שֶׁשָּׁמְעוּ בּוֹ שֶׁמֵּת, וְיָרְדוּ יוֹרְשָׁיו לִנְכָסָיו, וַחֲלָקוּם--מוֹצִיאִין מִיָּדָן, עַד שֶׁיָּבִיאוּ רְאָיָה שֶׁמֵּת מוֹרִישָׁן.</P>

<P><B>ז,ו</B>  [ה] שָׁבוּי שֶׁנִּשְׁבָּה, וּבוֹרֵחַ מֵחֲמַת סַכָּנַת נְפָשׁוֹת--חַיָּבִין בֵּית דִּין לְהִתְעַסַּק בְּנִכְסֵיהֶן.  כֵּיצַד עוֹשִׂין:  כָּל הַמִּטַּלְטְלִין יִהְיוּ מֻפְקָדִין בְּיַד נֶאֱמָן עַל פִּי בֵּית דִּין, וּמוֹרִידִין לְתוֹךְ הַקַּרְקָעוֹת קְרוֹבִין הָרְאוּיִין לַיְּרֻשָּׁה כְּדֵי לַעֲבֹד אֶת הַקַּרְקָע וּלְהִתְעַסַּק בָּהּ, עַד שֶׁיִּוָּדַע שֶׁמֵּתוּ, אוֹ עַד שֶׁיָּבוֹאוּ.  וְלִכְשֶׁיָּבוֹאוּ הַשָּׁבוּי וְהַבּוֹרֵחַ--שָׁמִין לְאֵלּוּ הַקְּרוֹבִים שֶׁהוּרְדוּ מַה שֶׁעָשׂוּ וּמַה שֶׁאָכְלוּ, כְּמִנְהַג כָּל הָאֲרִיסִין שֶׁלְּאוֹתָהּ הַמְּדִינָה.</P>

<P><B>ז,ז</B>  וְלָמָּה לֹא יַעְמִידוּ בֵּית דִּין אַפְטְרוּפוֹס לְעוֹלָם עַל הַכֹּל, בֵּין בַּמִּטַּלְטְלִים בֵּין בַּקַּרְקָע, עַד שֶׁיָּבוֹאוּ הַבְּעָלִים, אוֹ עַד שֶׁיִּוָּדַע בַּוַּדַּאי שֶׁמֵּתוּ--לְפִי שְׁאֵין בֵּית דִּין חַיָּבִין לְהַעְמִיד אַפְטְרוּפוֹס, לִגְדוֹלִים שְׁהֶן בְּנֵי דַּעַת.</P>

<P><B>ז,ח</B>  [ו] נִשְׁבָּה הַשָּׁבוּי, וּבָרַח הַמְּסֻכָּן, וְהִנִּיחַ קָמָה לִקְצֹר, עֲנָבִים לִבְצֹר, תְּמָרִים לִגְדֹּר, זֵיתִים לִמְסֹק--בֵּית דִּין יוֹרְדִים לִנְכָסָיו וּמַעְמִידִין לָהֶן אַפְטְרוּפוֹס, וְקוֹצֵר וּבוֹצֵר וּמוֹסֵק וְגוֹדֵר וּמוֹכֵר הַפֵּרוֹת; וּמַנִּיחִין דְּמֵיהֶן עִם שְׁאָר הַמִּטַּלְטְלִין בְּבֵית דִּין, וְאַחַר כָּךְ מוֹרִידִין הַקָּרוֹב לִנְכָסָיו:  שְׁאִם יֵרֵד תְּחִלָּה--שֶׁמֶּא יִתְלֹשׁ אֵלּוּ הַפֵּרוֹת שְׁהֶן כִּתְלוּשִׁין, וְיֹאכַל אוֹתָן.</P>

<P><B>ז,ט</B>  וְהוּא הַדִּין בַּחֲצֵרוֹת וּפֻנְדְּקָיוֹת וַחֲנִיּוֹת הָעֲשׂוּיוֹת לְשָׂכָר, וְאֵינָן צְרִיכִין עֲבוֹדָה וְלֹא טֹרַח, וְאֵין אָדָם נוֹתֵן אוֹתָן בַּאֲרִיסוּת--אֵין מוֹרִידִין לָהֶם יוֹרֵשׁ, שֶׁהֲרֵי גּוֹבֶה הַשָּׂכָר וְאוֹכֵל.</P>

<P><B>ז,י</B>  אֵלָא כֵּיצַד עוֹשִׂין:  בֵּית דִּין מַעְמִידִין לָהֶן גַּבָּאי, וְיִהְיֶה הַשָּׂכָר מֻנָּח בְּבֵית דִּין, עַד שֶׁתָּבוֹא רְאָיָה שֶׁמֵּת, אוֹ עַד שֶׁיָּבוֹא וְיִטֹּל שֶׁלּוֹ.  [ז] וְאֵין מוֹרִידִין הַקָּרוֹב לְעוֹלָם אֵלָא לַשָּׂדוֹת וְגִנּוֹת וּכְרָמִים וְכַיּוֹצֶא בָּהֶן, שֶׁיִּהְיֶה בָּהֶן כְּאָרִיס, כְּדֵי שֶׁלֹּא יפְסְדוּ, וְנִמְצְאוּ בּוּרִים וּנְשַׁמִּים.</P>

<P><B>ז,יא</B>  [ח] מִי שֶׁיָּצָא לַדַּעַת וְהִנִּיחַ נְכָסָיו, וְאֵין יָדוּעַ לְהֵיכָן הָלַךְ וְלֹא מַה אֵרַע לוֹ--אֵין מוֹרִידִין קָרוֹב לִנְכָסָיו; וְאִם יָרַד, מְסַלְּקִין אוֹתוֹ.  וְאֵין בֵּית דִּין צְרִיכִין לְהִטַּפַּל בּוֹ וּלְהַעְמִיד לוֹ אַפְטְרוּפוֹס, לֹא לַקַּרְקָע וְלֹא לַמִּטַּלְטְלִין, שֶׁהֲרֵי לְדַעְתּוֹ יָצָא וְהִנִּיחַ נְכָסָיו.</P>

<P><B>ז,יב</B>  וְכֵיצַד יִהְיֶה דִּין נִכְסֵי זֶה:  הַמִּטַּלְטְלִין--בַּיָּד שְׁהֶן תַּחַת יָדוֹ עַד שֶׁיָּבוֹא וְיִתְבַּע, אוֹ עַד שֶׁיָּמוּת וְיִתְבְּעוּ הַיּוֹרְשִׁין.  [ט] וְהַקַּרְקָעוֹת--מִי שֶׁהִנִּיחוֹ שָׁכֵן, אֵין לוֹקְחִין מִמֶּנּוּ שָׂכָר, וְשָׂדֶה אוֹ כֶּרֶם שֶׁהָיָה בָּהֶן אָרִיס, יִשָּׁאֲרוּ כְּשֶׁהִנִּיחָן עַד שֶׁיָּבוֹא, וְשָׂדֶה אוֹ כֶּרֶם שֶׁהִנִּיחָם בּוּרִים, יִשָּׁאֲרוּ בּוּרִים:  שֶׁהֲרֵי הוּא בִּרְצוֹנוֹ אִבַּד מְמוֹנוֹ; וַאֲבֵדָה לַדַּעַת, אֵין אָנוּ מְצֻוִּין לְהַחְזִירָהּ.</P>

<P><B>ז,יג</B>  [י] שָׁמְעוּ בּוֹ שֶׁמֵּת--הֲרֵי בֵּית דִּין מוֹצִיאִין כָּל הַמִּטַּלְטְלִין, וּמַנִּיחִין אוֹתָן אֵצֶל נֶאֱמָן עַל פִּיהֶן, וּמוֹרִידִין הַקָּרוֹב לַשָּׂדוֹת וְלַכְּרָמִים, וְיִהְיֶה בָּהֶן כְּאָרִיס, עַד שֶׁתָּבוֹא רְאָיָה בְּרוּרָה שֶׁמֵּת, אוֹ עַד שֶׁיָּבוֹא.
<BR> </P>

<H2>הִלְכּוֹת נְחָלוֹת פֵּרֶק ח</H2>

<P><B>ח,א</B>  כְּשֶׁמּוֹרִידִין הַקָּרוֹב לְנִכְסֵי הַשָּׁבוּי אוֹ הַבּוֹרֵחַ, אוֹ לְנִכְסֵי הַיּוֹצֶא לַדַּעַת שֶׁשָּׁמְעוּ בּוֹ שֶׁמֵּת--לֹא יוֹרִידוּ קָטָן, שֶׁמֶּא יַפְסִיד הַנְּכָסִים.  וְאֵין מוֹרִידִין קָרוֹב לְנִכְסֵי קָטָן--שֶׁמֶּא יִטְעֹן וְיֹאמַר, זֶה חֶלְקִי הַמַּגִּיעַ לִי בִּירֻשָּׁתִי.  וְאַפִלּוּ קָרוֹב מֵחֲמַת קָרוֹב, אֵין מוֹרִידִין.</P>

<P><B>ח,ב</B>  כֵּיצַד:  הָיוּ שְׁנֵי אַחִים אֶחָד גָּדוֹל וְאֶחָד קָטָן, וְנִשְׁבָּה הַקָּטָן אוֹ בָּרַח--אֵין מוֹרִידִין הַגָּדוֹל לְתוֹךְ שָׂדֵהוּ, מִפְּנֵי שֶׁהַקָּטָן אֵינוּ יָכוֹל לְמַחוֹת, וְשֶׁמֶּא יַחְזִיק זֶה הָאָח, וּלְאַחַר שָׁנִים יֹאמַר, זֶה הוּא חֶלְקִי שֶׁהִגִּיעַ לִי בִּירֻשָּׁתִי, וּמֵחֲמַת יְרֻשָּׁה בָּאתִי.</P>

<P><B>ח,ג</B>  וְאַפִלּוּ בֶּן אָחִיו שֶׁלְּזֶה הַקָּטָן הַנִּשְׁבָּה--אֵין מוֹרִידִין אוֹתוֹ לִנְכָסָיו, שֶׁמֶּא יֹאמַר מֵחֲמַת אָבִי יָרַשְׁתִּי חֵלֶק זֶה.</P>

<P><B>ח,ד</B>  [ב] לְעוֹלָם אֵין מוֹרִידִין קָרוֹב לְנִכְסֵי קָטָן, אַפִלּוּ קָרוֹב מֵחֲמַת אֲחֵי הָאֵם שְׁאֵינָן רְאוּיִין לִירַשׁ:  הַרְחָקָה יְתֵרָה הִיא זוֹ; וְאַפִלּוּ הָיָה בֵּינֵיהֶן שְׁטָר חֲלֻקָּה--בֵּין בַּבָּתִּים בֵּין בַּשָּׂדוֹת, לֹא יֵרֵד.  וְאַפִלּוּ אָמַר כִּתְבוּ עָלַי שְׁטָר אֲרִיסוּת, לֹא יֵרֵד--שֶׁמֶּא יֹאבְדוּ הַשְּׁטָרוֹת, וְיַאַרְכוּ הַיָּמִים, וְיִטְעֹן וְיֹאמַר, שֶׁזֶּה חֵלֶק יְרֻשָּׁה בָּא לוֹ מֵחֲמָתוֹ אוֹ מֵחֲמַת מוֹרִישָׁיו.</P>

<P><B>ח,ה</B>  מַעֲשֶׂה בְּאִשָּׁה אַחַת שֶׁהָיוּ לָהּ שָׁלוֹשׁ בָּנוֹת, וְנִשְׁבָּת הַזְּקֵנָה הִיא וּבַת אַחַת, וּמֵתָה בַּת שְׁנִיָּה, וְהִנִּיחָה בֵּן קָטָן.  וְאָמְרוּ חֲכָמִים, אֵין מוֹרִידִין זוֹ הַבַּת הַנִּשְׁאָרָה לַנְּכָסִים, שֶׁמֶּא מֵתָה הַזְּקֵנָה, וְנִמְצְאוּ שְׁלִישׁ נְכָסִים אֵלּוּ לַקָּטָן, וְאֵין מוֹרִידִין קָרוֹב לְנִכְסֵי קָטָן.</P>

<P><B>ח,ו</B>  וְכֵן אֵין מוֹרִידִין לְזֶה הַקָּטָן בַּנְּכָסִים--שֶׁמֶּא עֲדַיִן הַזְּקֵנָה בַּחַיִּים, וְאֵין מוֹרִידִין קָטָן לְנִכְסֵי שָׁבוּי.  אֵלָא כֵּיצַד עוֹשִׂין:  מִתּוֹךְ שֶׁצָּרִיךְ לְהַעְמִיד אַפְטְרוּפוֹס לַשְּׁלִישׁ שֶׁלַּקָּטָן, מַעְמִידִין אַפְטְרוּפוֹס עַל כָּל נִכְסֵי הַזְּקֵנָה.</P>

<P><B>ח,ז</B>  אַחַר זְמָן, שָׁמְעוּ שֶׁמֵּתָה הַזְּקֵנָה.  אָמְרוּ חֲכָמִים, תֵּרֵד הַבַּת הַנִּשְׁאָרָה לִשְׁלִישׁ הַנְּכָסִים, שְׁהוּא חֵלֶק יְרֻשָּׁתָהּ, וְיֵרֵד הַקָּטָן לִשְׁלִישׁ, שְׁהוּא חֶלְקוֹ מִנִּכְסֵי הַזְּקֵנָה, וְהַשְּׁלִישׁ שֶׁלַּבַּת הַשְּׁבוּיָה, מַעְמִידִין לוֹ אַפְטְרוּפוֹס מִפְּנֵי חֵלֶק הַקָּטָן:  שֶׁמֶּא מֵתָה גַּם הַבַּת הַשְּׁבוּיָה, וְיֵשׁ לְזֶה הַקָּטָן חֲצִי הַשְּׁלִישׁ שֶׁלָּהּ.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת נְחָלוֹת פֵּרֶק ט</H2>

<P><B>ט,א</B>  הָאַחִין שֶׁעֲדַיִן לֹא חָלְקוּ יְרֻשַּׁת אֲבִיהֶן, אֵלָא כֻּלָּן מִשְׁתַּמְּשִׁין בְּיַחַד בְּמַה שֶׁהִנִּיחַ לָהֶן אֲבִיהֶן--הֲרֵי הֶן כְּשֻׁתָּפִין לְכָל דָּבָר.  וְכֵן בִּשְׁאָר הַיּוֹרְשִׁין, הֲרֵי הֶן שֻׁתָּפִין בְּנִכְסֵי מוֹרִישָׁן; וְכָל שֶׁנָּשָׂא וְנָתַן כָּל אֶחָד מֵהֶן בְּמָמוֹן זֶה, הַשָּׂכָר לָאֶמְצָע.</P>

<P><B>ט,ב</B>  הָיוּ הַיּוֹרְשִׁין גְּדוֹלִים וּקְטַנִּים, וְהִשְׁבִּיחוּ הַגְּדוֹלִים אֶת הַנְּכָסִים--הִשְׁבִּיחוּ לָאֶמְצָע.  אָמְרוּ רְאוּ מַה שֶׁהִנִּיחַ לָנוּ אַבָּא, וַהֲרֵי אָנוּ עוֹשִׂין וְאוֹכְלִין--הַשְּׁבָח שֶׁלַּמַּשְׁבִּיחַ:  וְהוּא שֶׁיִּהְיֶה הַשְּׁבָח, מֵחֲמַת הוֹצָאָה שֶׁהוֹצִיא הַמַּשְׁבִּיחַ; אֲבָל אִם שָׁבְחוּ נְכָסִים מֵחֲמַת עַצְמָן, הַשְּׁבָח לָאֶמְצָע.</P>

<P><B>ט,ג</B>  וְכֵן אִם הָיְתָה אִשְׁתּוֹ שֶׁלַּמֵּת, הִיא הַיּוֹרֶשֶׁת בִּכְלַל אַחֲיוֹתֶיהָ אוֹ בִּכְלַל בְּנוֹת דּוֹדֶיהָ, וְהִשְׁבִּיחָה הַנְּכָסִים--הַשְּׁבָח לָאֶמְצָע.  וְאִם אָמְרָה רְאוּ מַה שֶׁהִנִּיחַ לִי בַּעְלִי, וַהֲרֵינִי עוֹשָׂה וְאוֹכֶלֶת, וְהִשְׁבִּיחָה הַנְּכָסִים מֵחֲמַת הוֹצָאָה--הֲרֵי הַשְּׁבָח שֶׁלָּהּ.</P>

<P><B>ט,ד</B>  מִי שֶׁיָּרַשׁ אֶת אָבִיו, וְהִשְׁבִּיחַ הַנְּכָסִים וְנָטַע וּבָנָה, וְאַחַר כָּךְ נוֹדַע שֶׁיֵּשׁ לוֹ אַחִין בִּמְדִינָה אַחֶרֶת--אִם קְטַנִּים הֶן, הַשְּׁבָח לָאֶמְצָע; וְאִם הָיוּ גְּדוֹלִים--הוֹאִיל וְלֹא יָדַע שֶׁיֵּשׁ לוֹ אַחִין, שָׁמִין לוֹ כְּעָרִיס.  וְכֵן אָח שֶׁיָּרַד לְנִכְסֵי קָטָן וְהִשְׁבִּיחַ--אֵין שָׁמִין לוֹ כְּעָרִיס, אֵלָא הַשְּׁבָח לָאֶמְצָע:  שֶׁהֲרֵי יָרַד שֶׁלֹּא בִּרְשׁוּת.</P>

<P><B>ט,ה</B>  אֶחָד מִן הָאַחִין שֶׁלָּקַח מָעוֹת, וְעָשָׂה בָּהֶן סְחוֹרָה--אִם הָיָה תַּלְמִיד חֲכָמִים גָּדוֹל שְׁאֵינוּ מַנִּיחַ תּוֹרָתוֹ שָׁעָה אַחַת, הֲרֵי הַשָּׂכָר שֶׁלּוֹ:  שְׁאֵין זֶה מַנִּיחַ תּוֹרָתוֹ, וּמִתְעַסֵּק לְאֶחָיו.</P>

<P><B>ט,ו</B>  אֶחָד מִן הָאַחִין שֶׁמִּנָּהוּ הַמֶּלֶךְ גַּבָּאי אוֹ סוֹפֵר שֶׁמַּכְנִיס וּמוֹצִיא בִּמְמוֹן הַמֶּלֶךְ, וְכָל כַּיּוֹצֶא בְּזֶה מֵעֲבוֹדַת הַמְּלָכִים--אִם מֵחֲמַת הָאַחִין מִנָּהוּ, כְּגוֹן שֶׁהָיָה אֲבִיהֶן יָדוּעַ בְּדָבָר זֶה, וְאָמְרוּ נַעְמִיד בְּנוֹ תַּחְתָּיו, כְּדֵי לַעֲשׂוֹת חֶסֶד עִם הַיְּתוֹמִים--הֲרֵי הַפְּרָס שֶׁיִּטֹּל וְכָל הַשָּׂכָר שֶׁיִּשְׂתַּכַּר בַּעֲבוֹדָה זוֹ, לְכָל הָאַחִין, וְאַפִלּוּ הָיָה נָבוֹן בְּיוֹתֵר, וְרָאוּי לְמַנּוֹתוֹ.  וְאִם מֵחֲמַת עַצְמוֹ מִנּוּהוּ, הֲרֵי זֶה לְעַצְמוֹ.</P>

<P><B>ט,ז</B>  אֶחָד מִן הָאַחִין שֶׁהָיָה נוֹשֵׂא וְנוֹתֵן בְּתוֹךְ הַבַּיִת, וְקָנָה עֲבָדִים בִּשְׁמוֹ לְבַדּוֹ, וְהִלְוָה לַאֲחֵרִים, וְהָיָה שְׁטָר הַחוֹב בִּשְׁמוֹ לְבַדּוֹ, וְאָמַר מָעוֹת אֵלּוּ שֶׁהִלְוִיתִי אוֹ שֶׁקָּנִיתִי בָּהֶן עֲבָדִים, אֵלּוּ שֶׁלִּי לְבַדִּי הֶן שֶׁנָּפְלוּ לִי מִבֵּית אֲבִי אִמִּי, אוֹ מְצִיאָה מָצָאתִי, אוֹ מַתָּנָה נִתְּנָה לִי--עָלָיו לְהָבִיא רְאָיָה שֶׁנָּפְלָה לוֹ יְרֻשָּׁה אַחֶרֶת, אוֹ מָצָא מְצִיאָה, וְזָכָה בְּמַתָּנָה.</P>

<P><B>ט,ח</B>  וְכֵן הָאִשָּׁה שֶׁהָיְתָה נוֹשְׂאָה וְנוֹתֶנֶת בְּתוֹךְ הַבַּיִת, וְהָיוּ אוֹנוֹת שְׁהֶן שִׁטְרֵי מִמְכַּר עֲבָדִים וְשִׁטְרֵי חוֹבוֹת יוֹצְאוֹת עַל שְׁמָהּ, וְאָמְרָה שֶׁלִּי הֶן, שֶׁנָּפְלוּ לִי מִבֵּית אֲבוֹתַי--עָלֶיהָ לְהָבִיא רְאָיָה שֶׁנָּפְלָה לָהּ יְרֻשָּׁה.</P>

<P><B>ט,ט</B>  וְכֵן אַלְמָנָה שֶׁהָיְתָה נוֹשְׂאָה וְנוֹתֶנֶת בְּנִכְסֵי יְתוֹמִים, וְהָיוּ אוֹנוֹת וּשְׁטָרוֹת יוֹצְאוֹת עַל שְׁמָהּ, וְאָמְרָה מִיְּרֻשָּׁה נָפְלוּ לִי, אוֹ מְצִיאָה מָצָאתִי, אוֹ מַתָּנָה נִתְּנָה לִי--עָלֶיהָ לְהָבִיא רְאָיָה.  וְאִם יֵשׁ לָהּ נְדוּנְיָה, וְאָמְרָה מִנְּדוּנְיָתִי לָקַחְתִּי--נֶאֱמֶנֶת; אֲבָל אִם אֵין לָהּ נְדוּנְיָה, וְלֹא הֵבִיאָה רְאָיָה--הֲרֵי הַכֹּל בְּחֶזְקַת הַיּוֹרְשִׁין.</P>

<P><B>ט,י</B>  [ח] בַּמֶּה דְּבָרִים אֲמוּרִים, בְּאַחִים וּבְאַלְמָנָה שְׁאֵין חֲלוּקִין בְּעִיסָתָן.  אֲבָל אִם הָיוּ חֲלוּקִין בְּעִיסָתָן--שֶׁמֶּא מֵעִיסָתוֹ קָמַץ, וְעַל הָאַחִין לְהָבִיא רְאָיָה שְׁהֶן מִשֶּׁלָּאֶמְצָע.  וְכֵן אִם מֵת זֶה הַנּוֹשֵׂא וְנוֹתֵן בְּתוֹךְ הַבַּיִת--עַל הָאַחִין לְהָבִיא רְאָיָה, וְאַף עַל פִּי שֶׁלֹּא הָיוּ חֲלוּקִין בְּעִיסָתָן.</P>

<P><B>ט,יא</B>  [ט] אֶחָד מִן הָאַחִין שֶׁשְּׁטָר חוֹב יוֹצֶא מִתַּחַת יָדוֹ--עָלָיו לְהָבִיא רְאָיָה שֶׁאָבִיו נְתָנוֹ לוֹ בִּכְתִיבָה וּמְסִירָה, אוֹ שֶׁצִּוָּה לוֹ בּוֹ כִּשְׁהוּא שְׁכִיב מְרַע; וְאִם לֹא הֵבִיא רְאָיָה, הֲרֵי הוּא לָאֶמְצָע.  [י] בַּמֶּה דְּבָרִים אֲמוּרִים, בְּאַחִין, מִפְּנֵי שֶׁחֶזְקָתָן שׁוֹמְטִין זֶה מִזֶּה.  אֲבָל אַחֵר שֶׁטָּעַן שֶׁנָּתַן לוֹ, אוֹ שֶׁקָּנָהוּ מִבְּעָלָיו--גּוֹבֶה בּוֹ, וְאֵינוּ צָרִיךְ לְהָבִיא רְאָיָה.</P>

<P><B>ט,יב</B>  [יא] אֶחָד מִן הָאַחִין שֶׁנָּטַל מָאתַיִם זוּז לִלְמֹד תּוֹרָה אוֹ לִלְמֹד אֻמָּנוּת--יְכוּלִין הָאַחִין לוֹמַר לוֹ, אִם אֵין אַתָּה אֶצְלֵנוּ, אֵין לָךְ מְזוֹנוֹת אֵלָא לְפִי בִּרְכַת הַבַּיִת:  שְׁאֵין הוֹצָאַת מְזוֹנוֹת הָאֶחָד לְבַדּוֹ, כְּהוֹצָאַת מְזוֹנוֹתָיו בֵּין רַבִּים.</P>

<P><B>ט,יג</B>  [יב] מִי שֶׁמֵּת וְהִנִּיחַ בָּנִים גְּדוֹלִים וּקְטַנִּים--אֵין הַגְּדוֹלִים מִתְפַּרְנְסִים פַּרְנָסַת הַקְּטַנִּים, וְלֹא הַקְּטַנִּים נִזּוֹנִים מְזוֹנוֹת הַגְּדוֹלִים, אֵלָא חוֹלְקִים בְּשׁוֹוֶה.  נָשְׂאוּ גְּדוֹלִים לְאַחַר מִיתַת אֲבִיהֶן--יִשְּׂאוּ הַקְּטַנִּים כֵּן מִכְּלַל הַנְּכָסִים, וְאַחַר כָּךְ יַחְלֹקוּ.</P>

<P><B>ט,יד</B>  נָשְׂאוּ הַגְּדוֹלִים בְּחַיֵּי אֲבִיהֶן, וְאָמְרוּ הַקְּטַנִּים לְאַחַר מִיתַת אֲבִיהֶן, הֲרֵי אָנוּ נוֹשְׂאִין כְּדֶרֶךְ שֶׁנְּשָׂאתֶם אַתֶּם--אֵין שׁוֹמְעִין לָהֶם, אֵלָא מַה שֶׁנָּתַן לָהֶם אֲבִיהֶם נָתַן.</P>

<P><B>ט,טו</B>  [יג] הִשִּׂיא הָאָב אֶת בְּנוֹ מִשֶּׁלָּאָב, וְעָשָׂה לוֹ מִשְׁתֶּה וְהָיְתָה הַהוֹצָאָה מִשֶּׁלָּאָב, וְנִשְׁתַּלְּחָה שׁוֹשְׁבִינוּת לְזֶה הַבֵּן בְּחַיֵּי הָאָב--כִּשְׁהִיא חוֹזֶרֶת לְאַחַר מִיתַת הָאָב, חוֹזֶרֶת מִן הָאֶמְצָע.  אֲבָל הוֹצִיא הַבֵּן בַּמִּשְׁתֶּה מִשֶּׁלּוֹ--אֵינָהּ חוֹזֶרֶת, אֵלָא מֵחֵלֶק הַבֵּן שֶׁנִּשְׁתַּלְּחָה לוֹ בִּלְבָד.</P>

<P><B>ט,טז</B>  [יד] הָאָב שֶׁשָּׁלַח שׁוֹשְׁבִינוּת בְּשֵׁם אֶחָד מִבָּנָיו--כְּשֶׁתַּחְזֹר הַשּׁוֹשְׁבִינוּת לְאוֹתוֹ הַבֵּן, הֲרֵי הִיא שֶׁלּוֹ.  אֲבָל אִם שְׁלָחָהּ הָאָב בְּשֵׁם בָּנָיו סְתָם--כְּשֶׁתַּחְזֹר, תַּחְזֹר לָאֶמְצָע.  וְאֵין זֶה שֶׁנִּשְׁתַּלְּחָה לוֹ חַיָּב לְהַחְזִירָהּ, עַד שֶׁיִּשְׂמְחוּ עִמּוֹ הַבָּנִים כֻּלָּן, שֶׁהֲרֵי כֻּלָּן שׁוֹשְׁבִינִין, שֶׁבְּשֵׁם כֻּלָּן נִשְׁתַּלְּחָה; לְפִיכָּךְ אִם שָׂמַח עִם מִקְצָתָן--מַחְזִיר חֵלֶק זֶה שֶׁשָּׂמַח עִמּוֹ בִּלְבָד, וַהֲרֵי הוּא לָאֶמְצָע.</P>

<P><B>ט,יז</B>  [טו] גְּדוֹל הָאַחִין שֶׁהָיָה לוֹבֵשׁ וּמִתְכַּסֶּה מַלְבּוּשִׁין נָאִים--אִם יֵשׁ לָאַחִים הֲנָאָה מִמֶּנּוּ, כְּדֵי שֶׁיִּהְיוּ דְּבָרָיו נִשְׁמָעִין--הֲרֵי זֶה לוֹבֵשׁ מִתְּפוּסַת הַבַּיִת.
<BR> </P>

<H2>הִלְכּוֹת נְחָלוֹת פֵּרֶק י</H2>

<P><B>י,א</B>  שְׁנֵי אַחִים שֶׁחָלְקוּ, וּבָא לָהֶן אָח מִמְּדִינַת הַיָּם, וְכֵן שְׁלוֹשָׁה אַחִין שֶׁחָלְקוּ, וּבָא בַּעַל חוֹב וְנָטַל חֶלְקוֹ שֶׁלְּאַחַד מֵהֶן--אַפִלּוּ נָטַל זֶה קַרְקָע וְזֶה כְּסָפִים--בָּטְלָה מַחְלֹקֶת, וְחוֹזְרִין וְחוֹלְקִין הַשְּׁאָר בְּשׁוֹוֶה.</P>

<P><B>י,ב</B>  מִי שֶׁצִּוָּה בְּשָׁעַת מִיתָתוֹ שֶׁיִּתְּנוּ לִפְלוֹנִי דֶּקֶל אוֹ שָׂדֶה מִנְּכָסָיו, וְחָלְקוּ הָאַחִין וְלֹא נָתְנוּ לוֹ כְּלוּם--הֲרֵי הַמַּחְלֹקֶת בְּטֵלָה.  וְכֵיצַד עוֹשִׂין--נוֹתְנִין מַה שֶׁצִּוָּה מוֹרִישָׁן, וְאַחַר כָּךְ חוֹזְרִין וְחוֹלְקִין כַּתְּחִלָּה.</P>

<P><B>י,ג</B>  הָאַחִין שֶׁחָלְקוּ, שָׁמִין מַה שֶׁעֲלֵיהֶן.  אֲבָל מַה שֶׁעַל בְּנֵיהֶן וּבְנוֹתֵיהֶן, שֶׁקָּנוּ לָהֶן מִתְּפוּסַת הַבַּיִת--אֵין שָׁמִין; וְכֵן מַה שֶׁעַל נְשׁוֹתֵיהֶן, שֶׁכְּבָר זָכוּ בָּהֶן לְעַצְמָן.  בַּמֶּה דְּבָרִים אֲמוּרִים, בְּבִגְדֵי חֹל.  אֲבָל בְּבִגְדֵי שַׁבָּת וּמוֹעֵד, שָׁמִין מַה שֶׁעֲלֵיהֶן.</P>

<P><B>י,ד</B>  מִי שֶׁהִנִּיחַ יְתוֹמִים, מִקְצָתָן גְּדוֹלִים וּמִקְצָתָן קְטַנִּים, וְרָצוּ לַחְלֹק בְּנִכְסֵי אֲבִיהֶן, כְּדֵי שֶׁיִּטְּלוּ הַגְּדוֹלִים חֶלְקָן--מַעְמִידִין בֵּית דִּין אַפְטְרוּפוֹס לַקְּטַנִּים, וּבוֹרֵר לָהֶן הַחֵלֶק הַיָּפֶה.  וְאִם הִגְדִּילוּ--אֵינָן יְכוּלִין לְמַחוֹת, שֶׁהֲרֵי עַל פִּי בֵּית דִּין חָלְקוּ לָהֶם.  וְאִם טָעוּ בֵּית דִּין בַּשּׁוּמָה, וּפָחֲתוּ שְׁתוּת--יְכוּלִין לְמַחוֹת, וְחוֹזְרִין וְחוֹלְקִין חֲלֻקָּה אַחֶרֶת אַחַר שֶׁהִגְדִּילוּ.</P>

<P><B>י,ה</B>  מִי שֶׁמֵּת וְהִנִּיחַ יוֹרְשִׁין גְּדוֹלִים וּקְטַנִּים--צָרִיךְ לְמַנּוֹת אַפְטְרוּפוֹס שֶׁיִּהְיֶה מִתְעַסֵּק בְּחֵלֶק הַקָּטָן, עַד שֶׁיַּגְדִּיל.  וְאִם לֹא מִנָּה--חַיָּבִין בֵּית דִּין לְהַעְמִיד לָהֶן אַפְטְרוּפוֹס, עַד שֶׁיַּגְדִּילוּ:  שֶׁבֵּית דִּין הוּא אֲבִיהֶן שֶׁלַּיְּתוֹמִים.</P>

<P><B>י,ו</B>  צִוָּה הַמּוֹרִישׁ וְאָמַר, יִנָּתֵן חֵלֶק הַקָּטָן לַקָּטָן, וּמַה שֶׁיִּרְצֶה יַעֲשֶׂה בּוֹ--הָרְשׁוּת בְּיָדוֹ.  וְכֵן אִם מִנָּה הַמּוֹרִישׁ אַפְטְרוּפוֹס עַל הַקְּטַנִּים, קָטָן אוֹ אִשָּׁה אוֹ עֶבֶד--הָרְשׁוּת בְּיָדוֹ.</P>

<P><B>י,ז</B>  אֲבָל אֵין בֵּית דִּין מְמַנִּין אַפְטְרוּפוֹס לֹא אִשָּׁה, וְלֹא עֶבֶד, וְלֹא קָטָן; וְלֹא עַם הָאָרֶץ, שְׁהוּא בְּחֶזְקַת חָשׁוּד עַל עֲבֵרוֹת.  אֵלָא בּוֹדְקִין עַל אָדָם נֶאֱמָן, וְאִישׁ חַיִל, וְיוֹדֵעַ לְהַפַּךְ בִּזְכוּת הַיְּתוֹמִים, וְטוֹעֵן טְעָנוֹתָם, וְיֵשׁ לוֹ כּוֹחַ בְּעִסְקֵי הָעוֹלָם, כְּדֵי לִשְׁמֹר נִכְסֵיהֶן וּלְהַרְוִיחַ שְׁבָחָן; וּמַעְמִידִין אוֹתוֹ עַל הַקְּטַנִּים, בֵּין שֶׁהָיָה רָחוֹק בֵּין שֶׁהָיָה קָרוֹב לַקָּטָן, אֵלָא שְׁאִם הָיָה קָרוֹב, לֹא יֵרֵד לַקַּרְקָעוֹת.</P>

<P><B>י,ח</B>  [ז] בֵּית דִּין שֶׁהִעְמִידוּ אַפְטְרוּפוֹס, וְשָׁמְעוּ עָלָיו שְׁהוּא אוֹכֵל וְשׁוֹתֶה וּמוֹצִיא הוֹצָאוֹת יָתֵר מִדָּבָר שְׁהוּא אָמוּד בּוֹ--יֵשׁ לָהֶן לָחוּשׁ לוֹ, שֶׁמֶּא מִנִּכְסֵי יְתוֹמִים הוּא אוֹכֵל; וּמְסַלְּקִין אוֹתוֹ, וּמַעְמִידִין אַחֵר.</P>

<P><B>י,ט</B>  אֲבָל אִם מִנָּהוּ אֲבִי יְתוֹמִים--אֵין מְסַלְּקִין אוֹתוֹ, שֶׁמֶּא מְצִיאָה מָצָא:  אֵלָא אִם בָּאוּ עֵדִים שְׁהוּא מַפְסִיד נִכְסֵי יְתוֹמִים, מְסַלְּקִין אוֹתוֹ.  וּכְבָר הִסְכִּימוּ הַגְּאוֹנִים שֶׁמַּשְׁבִּיעִין אוֹתוֹ, הוֹאִיל וּמַפְסִיד.</P>

<P><B>י,י</B>  וְהוּא הַדִּין לְאַפְטְרוּפוֹס שֶׁמִּנָּהוּ אֲבִי יְתוֹמִים, וְהָיְתָה שְׁמוּעָתוֹ טוֹבָה, וְהָיָה יָשָׁר וְרוֹדֵף מִצְווֹת, וְחָזַר לִהְיוֹת זוֹלֵל וְסוֹבֵא וְהוֹלֵךְ בְּדַרְכֵּי הַחֲשָׁד, אוֹ שֶׁפָּרַץ בַּנְּדָרִים, וּבַאֲבַק גָּזֵל--בֵּית דִּין חַיָּבִים לְסַלַּק אוֹתוֹ וּלְהַשְׁבִּיעוֹ, וּלְמַנּוֹת לָהֶן אַפְטְרוּפוֹס כָּשֵׁר.  וְכָל הַדְּבָרִים הָאֵלּוּ, כְּפִי מַה שֶׁיֵּרָאֶה לַדַּיָּן, שֶׁכָּל בֵּית דִּין וּבֵית דִּין, הוּא אֲבִיהֶן שֶׁלַּיְּתוֹמִים.</P>

<P><B>י,יא</B>  [ח] קָטָן שֶׁהִגְדִּיל, אַפִלּוּ הָיָה אוֹכֵל וְשׁוֹתֶה יוֹתֵר מִדַּי וּמַפְסִיד וְהוֹלֵךְ בְּדֶרֶךְ רָעָה--אֵין בֵּית דִּין מוֹנְעִין מִמֶּנּוּ מְמוֹנוֹ, וְאֵין מַעְמִידִין לוֹ אַפְטְרוּפוֹס, אֵלָא אִם כֵּן צִוָּה אָבִיו אוֹ מוֹרִישׁוֹ, שֶׁלֹּא יִתְּנוּ לוֹ אֵלָא אִם כֵּן הָיָה כָּשֵׁר וּמַצְלִיחַ, אוֹ שֶׁלֹּא יִתְּנוּ לוֹ, עַד זְמָן פְּלוֹנִי.  וְהַשּׁוֹטֶה וְהַחֵרֵשׁ--הֲרֵי הֶן כִּקְטַנִּים, וּמַעְמִידִין לָהֶן אַפְטְרוּפוֹס.
<BR> </P>

<H2>הִלְכּוֹת נְחָלוֹת פֵּרֶק יא</H2>

<P><B>יא,א</B>  מָעוֹת שֶׁלַּיְּתוֹמִים שֶׁהִנִּיחַ לָהֶן אֲבִיהֶן--אֵינָן צְרִיכִין אַפְטְרוּפוֹס, אֵלָא כֵּיצַד עוֹשִׂין בָּהֶן:  בּוֹדְקִין עַל מִי שֶׁיֵּשׁ לוֹ נְכָסִים שֶׁיֵּשׁ לָהֶם אַחְרָיוּת, וְיִהְיוּ עִדִּית, וְיִהְיֶה אִישׁ נֶאֱמָן וְשׁוֹמֵעַ דִּינֵי תּוֹרָה, וּמֵעוֹלָם לֹא קִבַּל עָלָיו נִדּוּי; וְנוֹתְנִין לוֹ הַמָּעוֹת בְּבֵית דִּין, קָרוֹב לְשָׂכָר וְרָחוֹק לְהֶפְסֵד, וְנִמְצְאוּ הַיְּתוֹמִים נִהְנִין מִשְּׂכַר הַמָּעוֹת.</P>

<P><B>יא,ב</B>  וְכֵן אִם אֵין לוֹ קַרְקָע, וְנָתַן לָהֶן מַשְׁכּוֹן זָהָב מִשּׁוֹבָר שְׁאֵין בּוֹ סִימָן--נוֹטְלִין בֵּית דִּין הַמַּשְׁכּוֹן, וְנוֹתְנִין לוֹ הַמָּעוֹת קָרוֹב לְשָׂכָר וְרָחוֹק לְהֶפְסֵד.  וְלָמָּה לֹא יִקְּחוּ מַשְׁכּוֹן כֵּלִים שֶׁלְּזָהָב אוֹ חֲלִי שֶׁלְּזָהָב--שֶׁמֶּא שֶׁלַּאֲחֵרִים הוּא, וְיִתְּנוּ סִימָן, וְיִטְּלוּהוּ אַחַר מוֹתוֹ, אִם יָדַע הַדַּיָּן שְׁאֵין זֶה אָמוּד.</P>

<P><B>יא,ג</B>  וְכַמָּה יִפְסְקוּ בַּשָּׂכָר:  כְּפִי מַה שֶׁיִּרְאוּ הַדַּיָּנִין--אוֹ שְׁלִישׁ הַשָּׂכָר, אוֹ חֶצְיוֹ; אַפִלּוּ רְבִיעַ הַשָּׂכָר לַיְּתוֹמִים--אִם רָאוּ שֶׁזּוֹ תַּקָּנָה לָהֶם, עוֹשִׂין.</P>

<P><B>יא,ד</B>  לֹא מָצְאוּ אָדָם שֶׁיִּתְּנוּ לוֹ הַמָּעוֹת, רָחוֹק לְהֶפְסֵד וְקָרוֹב לְשָׂכָר--הֲרֵי אֵלּוּ מוֹצִיאִין מֵהֶן מְזוֹנוֹת מְעַט מְעַט, עַד שֶׁיִּקְנוּ לָהֶן בְּמָעוֹת קַרְקָע, וְיִמְסְרוּ אוֹתָהּ בְּיַד אַפְטְרוּפוֹס שֶׁיַּעְמִידוּ לָהֶן.</P>

<P><B>יא,ה</B>  [ב] כָּל הַמִּטַּלְטְלִין שֶׁלַּיְּתוֹמִים--שָׁמִין אוֹתָן, וּמוֹכְרִין אוֹתָן מִיָּד בְּבֵית דִּין.  וְאִם הָיָה הַשּׁוּק קָרוֹב לַמְּדִינָה--מוֹלִיכִין אוֹתָן לַשּׁוּק וּמוֹכְרִין אוֹתָן, וְיִצְטָרְפוּ דְּמֵיהֶן עִם הַמָּעוֹת שֶׁלַּיְּתוֹמִים.</P>

<P><B>יא,ו</B>  [ג] מִי שֶׁהָיָה בְּיָדוֹ שֵׁכָר שֶׁלַּיְּתוֹמִים--אִם יַנִּיחוֹ כָּאן עַד שֶׁיִּמָּכֵר, שֶׁמֶּא יַחְמִיץ, וְאִם יוֹלִיכוֹ לַשּׁוּק, שֶׁמֶּא יֵארְעוֹ אֹנֶס בַּדֶּרֶךְ--הֲרֵי זֶה עוֹשֶׂה בּוֹ כְּדֶרֶךְ שְׁהוּא עוֹשֶׂה בְּשֶׁלּוֹ.  וְכֵן כָּל כַּיּוֹצֶא בְּזֶה.</P>

<P><B>יא,ז</B>  [ד] כְּשֶׁמַּעְמִידִין בֵּית דִּין הָאַפְטְרוּפוֹס, מוֹסְרִין לוֹ כָּל נִכְסֵי הַקָּטָן, הַקַּרְקָעוֹת וְהַמִּטַּלְטְלִין שֶׁלֹּא נִמְכְּרוּ; וְהוּא מוֹצִיא וּמַכְנִיס, וּבוֹנֶה וְסוֹתֵר, וְשׂוֹכֵר וְנוֹטֵעַ וְזוֹרֵעַ, וְעוֹשֶׂה כְּפִי מַה שֶׁיִּרְאֶה שֶׁזֶּה טוֹב לַיְּתוֹמִים.  וּמַאֲכִילָן וּמַשְׁקָן וְנוֹתֵן לָהֶן כָּל הוֹצָאָתָן, כְּפִי הַמָּמוֹן וּכְפִי הָרָאוּי לָהֶן; וְלֹא יַרְוִיחַ לָהֶן יָתֵר מִדַּי, וְלֹא יְצַמְצַם עֲלֵיהֶם יָתֵר מִדַּי.</P>

<P><B>יא,ח</B>  [ה] כְּשֶׁיִּגְדְּלוּ הַיְּתוֹמִים, נוֹתֵן לָהֶם מְמוֹן מוֹרִישָׁן; וְאֵינוּ צָרִיךְ לַעֲשׂוֹת חֶשְׁבּוֹנוֹת מַה הִכְנִיס וּמַה הוֹצִיא, אֵלָא אוֹמֵר לָהֶן זֶה הַנִּשְׁאָר, וְנִשְׁבָּע בִּנְקִיטַת חֵפֶץ, שֶׁלֹּא גְזָלָן כְּלוּם.</P>

<P><B>יא,ט</B>  בַּמֶּה דְּבָרִים אֲמוּרִים, בְּשֶׁמִּנּוּהוּ בֵּית דִּין.  אֲבָל אַפְטְרוּפוֹס שֶׁמִּנָּהוּ אֲבִי יְתוֹמִים, וְכֵן שְׁאָר הַמּוֹרִישִׁין--אֵינוּ נִשְׁבָּע עַל טְעָנַת הַסָּפֵק.</P>

<P><B>יא,י</B>  יֵשׁ לְאַפְטְרוּפוֹס לִלְבֹּשׁ וּלְהִתְכַּסּוֹת מִנִּכְסֵי יְתוֹמִים, כְּדֵי שֶׁיִּהְיֶה מְכֻבָּד וְיִהְיוּ דְּבָרָיו נִשְׁמָעִין:  וְהוּא שֶׁיִּהְיֶה לַיְּתוֹמִים הֲנָאָה בְּנִכְסֵיהֶן, בְּהִיּוֹת דְּבָרָיו נִשְׁמָעִין.</P>

<P><B>יא,יא</B>  [ו] יֵשׁ לְאַפְטְרוּפוֹס לִמְכֹּר בְּהֵמָה וַעֲבָדִים וּשְׁפָחוֹת שָׂדוֹת וּכְרָמִים, לְהַאֲכִיל לַיְּתוֹמִים, אֲבָל אֵין מוֹכְרִין, וּמַנִּיחִין הַמָּעוֹת.  וְאֵין מוֹכְרִין שָׂדוֹת לִקַּח עֲבָדִים, וְלֹא עֲבָדִים לִקַּח שָׂדוֹת, שֶׁמֶּא לֹא יַצְלִיחוּ; אֲבָל מוֹכְרִין שָׂדֶה לִקַּח שְׁוָרִים לַעֲבוֹדַת שָׂדוֹת אֲחֵרוֹת, שֶׁהַשְּׁוָרִים הֶן עִיקַר כָּל נִכְסֵי שָׂדוֹת.</P>

<P><B>יא,יב</B>  [ז] אֵין הָאַפְטְרוּפִין רַשָּׁאִין לִמְכֹּר בָּרָחוֹק וְלִגְאֹל בַּקָּרוֹב, לִמְכֹּר בָּרָעָה וְלִגְאֹל בַּיָּפָה, שֶׁמֶּא לֹא יַצְלִיחַ זֶה שֶׁקָּנוּ.  וְאֵין רַשָּׁאִין לָדוּן וְלָחוּב עַל מְנַת לִזְכּוֹת לַיְּתוֹמִים, שֶׁמֶּא לֹא יִזְכּוּ וְנִמְצָא הַחוֹב קַיָּם.</P>

<P><B>יא,יג</B>  [ח] אֵין הָאַפְטְרוּפִין רַשָּׁאִין לְהוֹצִיא עֲבָדִים לְחֵרוּת, אַפִלּוּ לִקַּח מִן הָעֶבֶד דָּמָיו שֶׁיֵּצֵא לְחֵרוּת.  אֲבָל מוֹכְרִין לַאֲחֵרִים; וְלוֹקְחִין מֵהֶן הַדָּמִים, עַל מְנַת שֶׁיּוֹצִיאוּהוּ לְחֵרוּת, וְאוֹתָן הָאֲחֵרִים, הֶן שֶׁמְּשַׁחְרְרִין.</P>

<P><B>יא,יד</B>  [ט] הָאַפְטְרוּפִין תּוֹרְמִין וּמְעַשְּׂרִין נִכְסֵי יְתוֹמִים כְּדֵי לְהַאֲכִילָן, שְׁאֵין מַאֲכִילִין אֶת הַיְּתוֹמִים דָּבָר הָאָסוּר; אֲבָל לֹא יְעַשְּׂרוּ וְלֹא יִתְרֹמוּ, כְּדֵי שֶׁיַּנִּיחוּ הַפֵּרוֹת מְתֻקָּנִין, אֵלָא יִמְכְּרוּ אוֹתָן טֶבֶל, וְהָרוֹצֶה לְתַקַּן יְתַקַּן.</P>

<P><B>יא,טו</B>  [י] הָאַפְטְרוּפִין עוֹשִׂין לַקְּטַנִּים סֻכָּה וְלוֹלָב, וְצִיצִית, וְשׁוֹפָר, וְסֵפֶר תּוֹרָה תְּפִלִּין וּמְזוּזָה, וּמְגִלָּה.  כְּלָלוֹ שֶׁלַּדָּבָר:  כָּל מִצְווֹת עֲשֵׂה שֶׁיֵּשׁ לָהּ קִצְבָּה, בֵּין שְׁהִיא מִדִּבְרֵי תּוֹרָה בֵּין שְׁהִיא מִדִּבְרֵי סוֹפְרִים--עוֹשִׂין לָהֶם, אַף עַל פִּי שְׁאֵינָן חַיָּבִין בְּמִצְוָה מִכָּל הַמִּצְווֹת אֵלָא כְּדֵי לְחַנְּכָן.  אֲבָל אֵין פּוֹסְקִין עֲלֵיהֶן צְדָקָה, וְאַפִלּוּ לְפִדְיוֹן שְׁבוּיִים, מִפְּנֵי שֶׁמִּצְווֹת אֵלּוּ, אֵין לָהֶן קִצְבָּה.  [יא] וּמִי שֶׁנִּשְׁתַּטָּה אוֹ שֶׁנִּתְחָרַשׁ--בֵּית דִּין פּוֹסְקִין עָלָיו צְדָקָה, אִם הָיָה רָאוּי.</P>

<P><B>יא,טז</B>  [יב] אַף עַל פִּי שְׁאֵין הָאַפְטְרוּפוֹס צָרִיךְ לַעֲשׂוֹת חֶשְׁבּוֹן, כְּמוֹ שֶׁבֵּאַרְנוּ, צָרִיךְ לְחַשַּׁב בֵּינוֹ לְבֵין עַצְמוֹ וּלְדַקְדַּק, וּלְהִזָּהֵר הַרְבֵּה מֵאֲבִיהֶן שֶׁלְּאֵלּוּ הַיְּתוֹמִים שְׁהוּא רוֹכֵב עֲרָבוֹת:  שֶׁנֶּאֱמָר "סֹלּוּ, לָרֹכֵב בָּעֲרָבוֹת--בְּיָהּ שְׁמוֹ . . . אֲבִי יְתוֹמִים, וְדַיַּן אַלְמָנוֹת--אֱלֹהִים, בִּמְעוֹן קָדְשׁוֹ" (תהילים סח,ה-ו).
<BR> </P>


<P>בְּרִיךְ רַחְמָנָא דְּסַיְּעַן.  נִגְמַר סֵפֶר שְׁלוֹשָׁה עָשָׂר, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, חֲמִשָּׁה וְשִׁבְעִים:  הִלְכּוֹת שְׂכִירוּת, שְׁלוֹשָׁה עָשָׂר פְּרָקִים; הִלְכּוֹת שְׁאֵלָה וּפִקָּדוֹן, שְׁמוֹנָה פְּרָקִים; הִלְכּוֹת מַלְוֶה וְלוֹוֶה, שִׁבְעָה וְעֶשְׂרִים פְּרָקִים; הִלְכּוֹת טוֹעֵן וְנִטְעָן, שִׁשָּׁה עָשָׂר פְּרָקִים; הִלְכּוֹת נְחָלוֹת, אֶחָד עָשָׂר פְּרָקִים.</P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר שופטים - הלכות סנהדרין</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<P>בְּשֵׁם ה', אֵל עוֹלָם (בראשית כא,לג).</P>

<P>גַּם-אֵלֶּה לַחֲכָמִים:  הַכֵּר-פָּנִים בְּמִשְׁפָּט בַּל-טוֹב.<BR>
אֹמֵר, לְרָשָׁע--צַדִּיק אָתָּה:  יִקְּבֻהוּ עַמִּים; יִזְעָמוּהוּ לְאֻמִּים.<BR>
וְלַמּוֹכִיחִים יִנְעָם; וַעֲלֵיהֶם, תָּבוֹא בִרְכַּת-טוֹב (משלי כד,כג-כה).
<BR> </P>

<H1>סֵפֶר אַרְבָּעָה עָשָׂר וְהוּא סֵפֶר שׁוֹפְטִים</H1>
<BR>
<P>הִלְכּוֹתָיו חָמֵשׁ, וְזֶה הוּא סִדּוּרָן:  הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם, הִלְכּוֹת עֵדוּת, הִלְכּוֹת מַמְרִים, הִלְכּוֹת אֵבֶל, הִלְכּוֹת מְלָכִים וּמִלְחָמוֹת.</P>

<P><B>הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם</B>.  יֵשׁ בִּכְלָלָן שְׁלוֹשִׁים מִצְווֹת--עֶשֶׂר מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:  (א) לְמַנּוֹת שׁוֹפְטִים; (ב) שֶׁלֹּא לְמַנּוֹת דַּיָּן שְׁאֵינוּ יוֹדֵעַ דֶּרֶךְ הַמִּשְׁפָּט; (ג) לִנְטוֹת אַחֲרֵי רַבִּים, אִם נֶחְלְקוּ הַשּׁוֹפְטִים; (ד) שֶׁלֹּא לַהְרֹג אִם רַבּוּ הַמְּחַיְּבִין בְּאִישׁ אֶחָד, עַד שֶׁיִּהְיוּ יָתֵר שְׁנַיִם; (ה) שֶׁלֹּא יְלַמַּד חוֹבָה מִי שֶׁלִּמַּד זְכוּת בְּדִינֵי נְפָשׁוֹת; (ו) לַהְרֹג בִּסְקֵלָה; (ז) לַהְרֹג בִּשְׂרֵפָה; (ח) לַהְרֹג בְּסַיִף; (ט) לַהְרֹג בְּחָנֵק; (י) לִתְלוֹת; (יא) לִקְבֹּר הַנֶּהְרָג בְּיוֹם הֲרִיגָתוֹ; (יב) שֶׁלֹּא תָלִין נִבְלָתוֹ; (יג) שֶׁלֹּא לְהַחֲיוֹת מְכַשֵּׁף; (יד) לְהַלְקוֹת לָרָשָׁע; (טו) שֶׁלֹּא יוֹסִיף בְּהַכָּיַת הַלּוֹקֶה; (טז) שֶׁלֹּא לַהְרֹג נָקִי בְּאֻמְדַּן הַדַּעַת; (יז) שֶׁלֹּא לַעֲנֹשׁ אָנוּס; (יח) שֶׁלֹּא לָחוּס עַל הוֹרֵג חֲבֵרוֹ אוֹ חוֹבֵל בּוֹ; (יט) שֶׁלֹּא לְרַחַם עַל הַדַּל בַּדִּין; (כ) שֶׁלֹּא לְהַדַּר גָּדוֹל בַּדִּין; (כא) שֶׁלֹּא לְהַטּוֹת הַדִּין עַל בַּעַל עֲבֵרוֹת, אַף עַל פִּי שְׁהוּא חוֹטֶא; (כב) שֶׁלֹּא לְעַוַּל מִשְׁפָּט; (כג) שֶׁלֹּא לְהַטּוֹת מִשְׁפַּט גֵּר יָתוֹם; (כד) לִשְׁפֹּט בְּצֶדֶק; (כה) שֶׁלֹּא לְיִרְאָה בַּדִּין מֵאִישׁ זְרוֹעַ; (כו) שֶׁלֹּא לִקַּח שֹׁחַד; (כז) שֶׁלֹּא לִשָּׂא שֵׁמַע שָׁוְא; (כח) שֶׁלֹּא לְקַלַּל הַדַּיָּנִים; (כט) שֶׁלֹּא לְקַלַּל הַנָּשִׂיא; (ל) שֶׁלֹּא לְקַלַּל אָדָם מִשְּׁאָר בְּנֵי יִשְׂרָאֵל הַכְּשֵׁרִים.</P>

<P><B>הִלְכּוֹת עֵדוּת</B>.  יֵשׁ בִּכְלָלָן שְׁמוֹנֶה מִצְווֹת--שָׁלוֹשׁ מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהָעִיד בְּבֵית דִּין לְמִי שֶׁיּוֹדֵעַ לוֹ עֵדוּת; (ב) לִדְרֹשׁ וְלַחְקֹר הָעֵדִים; (ג) שֶׁלֹּא יוֹרֶה הָעֵד בְּדִין זֶה שֶׁהֵעִיד עָלָיו, בְּדִינֵי נְפָשׁוֹת; (ד) שֶׁלֹּא יָקוּם דָּבָר בְּעֵדוּת אֶחָד; (ה) שֶׁלֹּא יָעִיד בַּעַל עֲבֵרָה; (ו) שֶׁלֹּא יָעִיד קָרוֹב; (ז) שֶׁלֹּא לְהָעִיד בְּשֶׁקֶר; (ח) לַעֲשׂוֹת לְעֵד זוֹמֵם כַּאֲשֶׁר זָמַם.</P>

<P><B>הִלְכּוֹת מַמְרִים</B>.  יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת עַל פִּי הַתּוֹרָה שֶׁיֹּאמְרוּ בֵּית דִּין הַגָּדוֹל; (ב) שֶׁלֹּא לָסוּר מִדִּבְרֵיהֶם; (ג) שֶׁלֹּא לְהוֹסִיף עַל הַתּוֹרָה, לֹא בְּמִצְווֹת שֶׁבִּכְתָב, וְלֹא בְּפֵרוּשָׁן שֶׁלָּמַדְנוּ מִפִּי הַשְּׁמוּעָה; (ד) שֶׁלֹּא לִגְרֹעַ מִן הַכֹּל; (ה) שֶׁלֹּא לְקַלַּל אָב וָאֵם; (ו) שֶׁלֹּא לְהַכּוֹת אָב וָאֵם; (ז) לְכַבַּד אָב וָאֵם; (ח) לְיִרְאָה מֵאָב וָאֵם; (ט) שֶׁלֹּא יִהְיֶה הַבֵּן סוֹרֵר וּמוֹרֶה עַל קוֹל אָבִיו וְאִמּוֹ.</P>

<P><B>הִלְכּוֹת אֵבֶל</B>.  יֵשׁ בִּכְלָלָן אַרְבַּע מִצְווֹת--אַחַת מִצְוַת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהִתְאַבַּל עַל הַקְּרוֹבִים, וְאַפִלּוּ כּוֹהֵן מִטַּמֵּא וּמִתְאַבֵּל עַל הַקְּרוֹבִים, וְאֵין אָדָם מִתְאַבֵּל עַל הֲרוּגֵי בֵּית דִּין, וּלְפִי זֶה כָּלַלְתִּי הֲלָכוֹת אֵלּוּ בְּסֵפֶר זֶה שְׁהֶן מֵעֵין קְבוּרָה בְּיוֹם מִיתָה שְׁהִיא מִצְוַת עֲשֵׂה; (ב) שֶׁלֹּא יִטַּמֵּא כּוֹהֵן גָּדוֹל לַקְּרוֹבִים; (ג) שֶׁלֹּא יִכָּנֵס עִם הַמֵּת בְּאֹהֶל; (ד) שֶׁלֹּא יִטַּמֵּא כּוֹהֵן הִדְיוֹט לְנֶפֶשׁ אָדָם אֵלָא לַקְּרוֹבִים בִּלְבָד.</P>

<P><B>הִלְכּוֹת מְלָכִים וּמִלְחָמוֹת</B>.  יֵשׁ בִּכְלָלָן שָׁלוֹשׁ וְעֶשְׂרִים מִצְווֹת--עֶשֶׂר מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) לְמַנּוֹת מֶלֶךְ מִיִּשְׂרָאֵל; (ב) שֶׁלֹּא יִמָּנֶה מִקְּהַל גֵּרִים; (ג) שֶׁלֹּא יַרְבֶּה לוֹ נָשִׁים; (ד) שֶׁלֹּא יַרְבֶּה לוֹ סוּסִים; (ה) שֶׁלֹּא יַרְבֶּה לוֹ כֶּסֶף וְזָהָב; (ו) לְהַחְרִים שִׁבְעָה עֲמָמִין; (ז) שֶׁלֹּא לְהַחֲיוֹת מֵהֶן נְשָׁמָה; (ח) לִמְחוֹת זַרְעוֹ שֶׁלַּעֲמָלֵק; (ט) לִזְכֹּר מַה שֶׁעָשָׂה עֲמָלֵק; (י) שֶׁלֹּא לִשְׁכֹּחַ מַעֲשָׂיו הָרָעִים וַאֲרִיבָתוֹ בַּדֶּרֶךְ; (יא) שֶׁלֹּא לִשְׁכֹּן בְּאֶרֶץ מִצְרַיִם; (יב) לִשְׁלֹחַ שָׁלוֹם לְיוֹשְׁבֵי הָעִיר כְּשֶׁצָּרִים עָלֶיהָ, וְלָדוּן בָּהּ כַּאֲשֶׁר מְפֹרָשׁ בַּתּוֹרָה, אִם תַּשְׁלִים וְאִם לֹא תַשְׁלִים; (יג) שֶׁלֹּא לִדְרֹשׁ שָׁלוֹם מֵעַמּוֹן וּמוֹאָב בִּלְבָד, כְּשֶׁצָּרִים עֲלֵיהֶן; (יד) שֶׁלֹּא לְהַשְׁחִית אִילָנֵי מַאֲכָל בַּמָּצוֹר; (טו) לְהַתְקִין יָד שֶׁיֵּצְאוּ בּוֹ בַּעֲלֵי הַמַּחֲנֶה לְהִפָּנוֹת בּוֹ; (טז) לְהַתְקִין יָתֵד לַחְפֹּר בּוֹ; (יז) לִמְשֹׁחַ כּוֹהֵן לְדַבַּר בְּאָזְנֵי אַנְשֵׁי הַצָּבָא בְּשָׁעַת הַמִּלְחָמָה; (יח) לִהְיוֹת מְאָרֵס וּבוֹנֶה בִּנְיָן וְנוֹטֵעַ כֶּרֶם שְׂמֵחִים בְּקִנְיָנָן שָׁנָה תְּמִימָה, וּמַחְזִירִין אוֹתָן מִן הַמִּלְחָמָה; (יט) שֶׁלֹּא לַעֲבֹר עֲלֵיהֶן דָּבָר, וְלֹא יֵצְאוּ אַפִלּוּ לְצָרְכֵּי הָעִיר וְצָרְכֵּי הַגְּדוּד וְדוֹמֶה לָהֶן; (כ) שֶׁלֹּא לַעֲרֹץ וְלַחְזֹר לְאָחוֹר בְּשָׁעַת הַמִּלְחָמָה; (כא) דִּין יְפַת תֹּאַר; (כב) שֶׁלֹּא תִמָּכֵר יְפַת תֹּאַר; (כג) שֶׁלֹּא יִכְבְּשֶׁנָּה לְעַבְדוּת אַחַר שֶׁנִּבְעֲלָה.</P>

<P>נִמְצְאוּ כָּל הַמִּצְווֹת הַנִּכְלָלוֹת בְּסֵפֶר זֶה, אַרְבַּע וְשִׁבְעִים--מֵהֶן שֶׁבַע וְעֶשְׂרִים מִצְווֹת עֲשֵׂה, וְשֶׁבַע וְאַרְבָּעִים מִצְווֹת לֹא תַעֲשֶׂה.
<BR> </P>

<H1>הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶם</H1>

<P>יֵשׁ בִּכְלָלָן שְׁלוֹשִׁים מִצְווֹת--עֶשֶׂר מִצְווֹת עֲשֵׂה, וְעֶשְׂרִים מִצְווֹת לֹא תַעֲשֶׂה; וְזֶה הוּא פְּרָטָן:  (א) לְמַנּוֹת שׁוֹפְטִים; (ב) שֶׁלֹּא לְמַנּוֹת דַּיָּן שְׁאֵינוּ יוֹדֵעַ דֶּרֶךְ הַמִּשְׁפָּט; (ג) לִנְטוֹת אַחֲרֵי רַבִּים, אִם נֶחְלְקוּ הַשּׁוֹפְטִים; (ד) שֶׁלֹּא לַהְרֹג אִם רַבּוּ הַמְּחַיְּבִין בְּאִישׁ אֶחָד, עַד שֶׁיִּהְיוּ יָתֵר שְׁנַיִם; (ה) שֶׁלֹּא יְלַמַּד חוֹבָה מִי שֶׁלִּמַּד זְכוּת בְּדִינֵי נְפָשׁוֹת; (ו) לַהְרֹג בִּסְקֵלָה; (ז) לַהְרֹג בִּשְׂרֵפָה; (ח) לַהְרֹג בְּסַיִף; (ט) לַהְרֹג בְּחָנֵק; (י) לִתְלוֹת; (יא) לִקְבֹּר הַנֶּהְרָג בְּיוֹם הֲרִיגָתוֹ; (יב) שֶׁלֹּא תָלִין נִבְלָתוֹ; (יג) שֶׁלֹּא לְהַחֲיוֹת מְכַשֵּׁף; (יד) לְהַלְקוֹת לָרָשָׁע; (טו) שֶׁלֹּא יוֹסִיף בְּהַכָּיַת הַלּוֹקֶה; (טז) שֶׁלֹּא לַהְרֹג נָקִי בְּאֻמְדַּן הַדַּעַת; (יז) שֶׁלֹּא לַעֲנֹשׁ אָנוּס; (יח) שֶׁלֹּא לָחוּס עַל הוֹרֵג חֲבֵרוֹ אוֹ חוֹבֵל בּוֹ; (יט) שֶׁלֹּא לְרַחַם עַל הַדַּל בַּדִּין; (כ) שֶׁלֹּא לְהַדַּר גָּדוֹל בַּדִּין; (כא) שֶׁלֹּא לְהַטּוֹת הַדִּין עַל בַּעַל עֲבֵרוֹת, אַף עַל פִּי שְׁהוּא חוֹטֶא; (כב) שֶׁלֹּא לְעַוַּל מִשְׁפָּט; (כג) שֶׁלֹּא לְהַטּוֹת מִשְׁפַּט גֵּר יָתוֹם; (כד) לִשְׁפֹּט בְּצֶדֶק; (כה) שֶׁלֹּא לְיִרְאָה בַּדִּין מֵאִישׁ זְרוֹעַ; (כו) שֶׁלֹּא לִקַּח שֹׁחַד; (כז) שֶׁלֹּא לִשָּׂא שֵׁמַע שָׁוְא; (כח) שֶׁלֹּא לְקַלַּל הַדַּיָּנִים; (כט) שֶׁלֹּא לְקַלַּל הַנָּשִׂיא; (ל) שֶׁלֹּא לְקַלַּל אָדָם מִשְּׁאָר בְּנֵי יִשְׂרָאֵל הַכְּשֵׁרִים.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת סַנְהֶדְּרִין פֵּרֶק א</H2>

<P><B>א,א</B>  מִצְוַת עֲשֵׂה שֶׁלַּתּוֹרָה לְמַנּוֹת שׁוֹפְטִים וְשׁוֹטְרִים בְּכָל מְדִינָה וּמְדִינָה וּבְכָל פֶּלֶךְ וּפֶלֶךְ, שֶׁנֶּאֱמָר "שֹׁפְטִים וְשֹׁטְרִים, תִּתֶּן-לְךָ בְּכָל-שְׁעָרֶיךָ" (דברים טז,יח).  שׁוֹפְטִים--אֵלּוּ הַדַּיָּנִים הַקְּבוּעִין בְּבֵית דִּין, וּבַעֲלֵי דִּינִין בָּאִים לִפְנֵיהֶם.</P>

<P><B>א,ב</B>  הַשּׁוֹטְרִים--אֵלּוּ בַּעֲלֵי מַקֵּל וּרְצוּעָה, וְהֶם הָעוֹמְדִים לִפְנֵי הַדַּיָּנִין הַמְּסַבְּבִין בַּשְּׁוָקִים וְעַל הַחֲנִיּוֹת לְתַקַּן הַשְּׁעָרִים וְהַמִּדּוֹת, וּלְהַכּוֹת כָּל מְעַוֵּת; וְכָל מַעֲשֵׂיהֶם עַל פִּי הַדַּיָּנִים.  וְכָל שֶׁיִּרְאוּ בּוֹ עֶרְוַת דָּבָר--מְבִיאִין אוֹתוֹ לְבֵית דִּין, וְדָנִין אוֹתוֹ כְּפִי רִשְׁעוֹ.</P>

<P><B>א,ג</B>  [ב] אֵין אָנוּ חַיָּבִין לְהַעְמִיד בָּתֵּי דִּינִין בְּכָל פֶּלֶךְ וּפֶלֶךְ וּבְכָל עִיר וְעִיר, אֵלָא בְּאֶרֶץ יִשְׂרָאֵל בִּלְבָד; אֲבָל בְּחוּצָה לָאָרֶץ, אֵינָן חַיָּבִין לְהַעְמִיד בֵּית דִּין בְּכָל פֶּלֶךְ וּפֶלֶךְ:  שֶׁנֶּאֱמָר "תִּתֶּן-לְךָ בְּכָל-שְׁעָרֶיךָ, אֲשֶׁר ה' אֱלֹהֶיךָ נֹתֵן לְךָ" (דברים טז,יח).</P>

<P><B>א,ד</B>  [ג] כַּמָּה בָּתֵּי דִּינִין קְבוּעִין יִהְיוּ בְּיִשְׂרָאֵל, וְכַמָּה יִהְיֶה מִנְיָנָם:  קוֹבְעִין בַּתְּחִלָּה בֵּית דִּין הַגָּדוֹל בַּמִּקְדָּשׁ, וְהוּא הַנִּקְרָא סַנְהֶדְּרֵי גְּדוֹלָה.  וּמִנְיָנָם אֶחָד וְשִׁבְעִים--שֶׁנֶּאֱמָר "אֶסְפָה-לִּי שִׁבְעִים אִישׁ מִזִּקְנֵי יִשְׂרָאֵל" (במדבר יא,טז) וּמֹשֶׁה עַל גַּבֵּיהֶן שֶׁנֶּאֱמָר "וְהִתְיַצְּבוּ שָׁם עִמָּךְ" (שם), הֲרֵי שִׁבְעִים וְאֶחָד.</P>

<P><B>א,ה</B>  הַגָּדוֹל בְּחָכְמָה שֶׁבְּכֻלָּן--מוֹשִׁיבִין אוֹתוֹ רֹאשׁ עֲלֵיהֶן, וְהוּא רֹאשׁ הַיְּשִׁיבָה; וְהוּא שֶׁקּוֹרִין אוֹתוֹ חֲכָמִים נָשִׂיא בְּכָל מָקוֹם, וְהוּא הָעוֹמֵד תַּחַת מֹשֶׁה רַבֵּנוּ.  וּמוֹשִׁיבִין הַגָּדוֹל שֶׁבַּשִּׁבְעִים מִשְׁנֶה לָרֹאשׁ, וְיוֹשֵׁב מִיְּמִינוֹ, וְהוּא הַנִּקְרָא אָב בֵּית דִּין.</P>

<P><B>א,ו</B>  וּשְׁאָר הַשִּׁבְעִים יוֹשְׁבִין לִפְנֵי שְׁנֵיהֶם, כְּפִי מַעֲלָתָם:  כָּל הַגָּדוֹל מֵחֲבֵרוֹ בְּחָכְמָה, יִהְיֶה קָרוֹב לַנָּשִׂיא מִשְּׂמֹאלוֹ יוֹתֵר מֵחֲבֵרוֹ; וְהֶם יוֹשְׁבִין בִּכְמוֹ חֲצִי גֹּרֶן בְּעִגּוּל, כְּדֵי שֶׁיִּהְיֶה הַנָּשִׂיא עִם אָב בֵּית דִּין רוֹאִין אֶת כֻּלָּן.</P>

<P><B>א,ז</B>  וְעוֹד מַעְמִידִין שְׁנֵי בָּתֵּי דִּינִין שֶׁלִּשְׁלוֹשָׁה וְעֶשְׂרִים, שְׁלוֹשָׁה וְעֶשְׂרִים--אֶחָד עַל פֶּתַח הָעֲזָרָה, וְאֶחָד עַל פֶּתַח הַר הַבַּיִת.</P>

<P><B>א,ח</B>  וּמַעְמִידִין בְּכָל עִיר וְעִיר מִיִּשְׂרָאֵל שֶׁיֵּשׁ בָּהּ מֵאָה וְעֶשְׂרִים אוֹ יוֹתֵר, סַנְהֶדְּרֵי קְטַנָּה; וְיוֹשֶׁבֶת בְּשַׁעַר הָעִיר, שֶׁנֶּאֱמָר "וְהַצִּיגוּ בַשַּׁעַר מִשְׁפָּט" (עמוס ה,טו).  וְכַמָּה יִהְיֶה מִנְיָנָהּ, שְׁלוֹשָׁה וְעֶשְׂרִים דַּיָּן.  וְהַגָּדוֹל בְּחָכְמָה שֶׁבְּכֻלָּן, רֹאשׁ עֲלֵיהֶן; וְהַשְּׁאָר יוֹשְׁבִין בְּעִגּוּל כְּמוֹ חֲצִי גֹּרֶן, כְּדֵי שֶׁיִּהְיֶה הָרֹאשׁ רוֹאֶה אֶת כֻּלָּן.</P>

<P><B>א,ט</B>  [ד] עִיר שְׁאֵין בָּהּ מֵאָה וְעֶשְׂרִים, מַעְמִידִין בָּהּ שְׁלוֹשָׁה דַּיָּנִין:  שְׁאֵין בֵּית דִּין פָּחוּת מִשְּׁלוֹשָׁה, כְּדֵי שֶׁיִּהְיֶה בָּהֶן רֹב וּמֵעוּט, אִם הָיְתָה בֵּינֵיהֶן מַחְלֹקֶת בְּדִין מִן הַדִּינִין.</P>

<P><B>א,י</B>  [ה] כָּל עִיר שְׁאֵין בָּהּ שְׁנֵי חֲכָמִים גְּדוֹלִים--אֶחָד רָאוּי לְלַמַּד וּלְהוֹרוֹת בְּכָל הַתּוֹרָה כֻּלָּהּ, וְאֶחָד יוֹדֵעַ לִשְׁמֹעַ וְיוֹדֵעַ לִשְׁאַל וּלְהָשִׁיב--אֵין מוֹשִׁיבִין בָּהּ סַנְהֶדְּרֵי, אַף עַל פִּי שֶׁיֵּשׁ בָּהּ אֲלָפִים מִיִּשְׂרָאֵל.  [ו] סַנְהֶדְּרִין שֶׁיֵּשׁ בָּהּ שְׁנַיִם אֵלּוּ, אֶחָד שֶׁרָאוּי לְדַבַּר וְאֶחָד רָאוּי לִשְׁמֹעַ--הֲרֵי זוֹ סַנְהֶדְּרִין.  הָיוּ בָּהּ שְׁלוֹשָׁה, הֲרֵי זוֹ בֵּינוֹנִית; הָיוּ בָּהּ אַרְבָּעָה יוֹדְעִים לְדַבַּר, הֲרֵי זוֹ סַנְהֶדְּרֵי חֲכָמָה.</P>

<P><B>א,יא</B>  [ז] כָּל סַנְהֶדְּרֵי קְטַנָּה--מוֹשִׁיבֵין לִפְנֵיהֶן שָׁלוֹשׁ שׁוּרוֹת שֶׁלְּתַלְמִידֵי חֲכָמִים, בְּכָל שׁוּרָה וְשׁוּרָה שְׁלוֹשָׁה וְעֶשְׂרִים אִישׁ:  שׁוּרָה רִאשׁוֹנָה קְרוֹבָה לַסַּנְהֶדְּרִין, וְשׁוּרָה שְׁנִיָּה לְמַטָּה מִמֶּנָּה, וּשְׁלִישִׁית לְמַטָּה מִמֶּנָּה.  וְכָל שׁוּרָה וְשׁוּרָה, יוֹשְׁבִין בָּהּ לְפִי מַעֲלָתָן בַּחָכְמָה.</P>

<P><B>א,יב</B>  [ח] אִם נֶחְלְקוּ הַסַּנְהֶדְּרִין, וְצָרְכוּ לִסְמֹךְ אֶחָד לְהוֹסִיף עַל מִנְיָנָן--סוֹמְכִין מִן הָרִאשׁוֹנָה גָּדוֹל שֶׁבָּהּ.  וְהָרִאשׁוֹן שֶׁבַּשּׁוּרָה שְׁנִיָּה בָּא וְיוֹשֵׁב בְּסוֹף שׁוּרָה הָרִאשׁוֹנָה כְּדֵי לְמַלֹּאות חֶסְרוֹנָהּ, וְהָרִאשׁוֹן שֶׁבַּשְּׁלִישִׁית בָּא וְיוֹשֵׁב בְּסוֹף שׁוּרָה שְׁנִיָּה; וּבוֹרְרִין לָהֶן אֶחָד מִשְּׁאָר הַקָּהָל, וּמוֹשִׁיבִין אוֹתוֹ בְּסוֹף הַשּׁוּרָה הַשְּׁלִישִׁית.  וְכֵן אִם צָרְכוּ לִסְמֹךְ שֵׁנִי אוֹ שְׁלִישִׁי, עַל הַסֵּדֶר הַזֶּה הֶם עוֹשִׂין.</P>

<P><B>א,יג</B>  [ט] כָּל מָקוֹם שֶׁיֵּשׁ בּוֹ סַנְהֶדְּרִין--יִהְיוּ שָׁם שְׁנֵי סוֹפְרֵי דַּיָּנִין עוֹמְדִין לִפְנֵיהֶם, אֶחָד מִן הַיָּמִין וְאֶחָד מִן הַשְּׂמֹאל; אֶחָד כּוֹתֵב דִּבְרֵי הַמְּזַכִּין, וְאֶחָד כּוֹתֵב דִּבְרֵי הַמְּחַיְּבִין.</P>

<P><B>א,יד</B>  [י] וְלָמָּה אֵין מַעְמִידִין סַנְהֶדְּרִין אֵלָא בְּעִיר שֶׁיֵּשׁ בָּהּ מֵאָה וְעֶשְׂרִים:  כְּדֵי שֶׁיִּהְיוּ מֵהֶן סַנְהֶדְּרִין שֶׁלְּעֶשְׂרִים וּשְׁלוֹשָׁה, וְשָׁלוֹשׁ שׁוּרוֹת שֶׁלְּתִשְׁעָה וְשִׁשִּׁים, וַעֲשָׂרָה בַּטְלָנִין שֶׁלְּבֵית הַכְּנֶסֶת, וּשְׁנֵי סוֹפְרִים, וּשְׁנֵי חַזָּנִים, וּשְׁנֵי בַּעֲלֵי דִּינִין, וּשְׁנֵי עֵדִים, וּשְׁנֵי זוֹמְמִין, וּשְׁנֵי זוֹמְמֵי זוֹמְמִין, וּשְׁנֵי גַּבָּאֵי צְדָקָה, וְעוֹד אֶחָד כְּדֵי שֶׁיִּהְיוּ שְׁלוֹשָׁה לְחַלַּק הַצְּדָקָה, וְרוֹפֵא אֻמָּן, וְלַבְלָר, וּמְלַמֵּד תִּינוֹקוֹת--הֲרֵי מֵאָה וְעֶשְׂרִים.
<BR> </P>

<H2>הִלְכּוֹת סַנְהֶדְּרִין פֵּרֶק ב</H2>

<P><B>ב,א</B>  אֵין מַעְמִידִין בַּסַּנְהֶדְּרִין, בֵּין בַּגְּדוֹלָה בֵּין בַּקְּטַנָּה--אֵלָא אֲנָשִׁים חֲכָמִים וּנְבוֹנִים, מֻפְלָאִין בְּחָכְמַת הַתּוֹרָה, בַּעֲלֵי דֵּעָה מְרֻבָּה, וְיוֹדְעִין קְצָת מִשְּׁאָר חָכְמוֹת, כְּגוֹן רְפוּאוֹת, וְחֶשְׁבּוֹן תְּקוּפוֹת וּמַזָּלוֹת, וְאִצְטַגְנִינוּת, וְדַרְכֵי הַמְּעוֹנְנִים וְהַקּוֹסְמִים וְהַמְּכַשְּׁפִים וְהַבְלֵי עֲבוֹדָה זָרָה וְכַיּוֹצֶא בְּאֵלּוּ, כְּדֵי שֶׁיִּהְיוּ יוֹדְעִין לָדוּן אוֹתָם.</P>

<P><B>ב,ב</B>  וְאֵין מַעְמִידִין בַּסַּנְהֶדְּרִין אֵלָא כּוֹהֲנִים וּלְוִיִּים וְיִשְׂרְאֵלִיִּים מְיֻחָסִים, הָרְאוּיִין לְהַשִּׂיא לַכְּהֻנָּה--שֶׁנֶּאֱמָר "וְהִתְיַצְּבוּ שָׁם עִמָּךְ" (במדבר יא,טז), בְּדוֹמִין לָךְ בְּחָכְמָה וּבְיִרְאָה וּבְיֵחוּס.  [ב] וּמִצְוָה לִהְיוֹת בְּסַנְהֶדְּרֵי גְּדוֹלָה כּוֹהֲנִים וּלְוִיִּים, שֶׁנֶּאֱמָר "וּבָאתָ, אֶל-הַכֹּהֲנִים הַלְוִיִּם" (דברים יז,ט); וְאִם לֹא מָצְאוּ--אַפִלּוּ כֻּלָּם יִשְׂרָאֵל, הֲרֵי זֶה מֻתָּר.</P>

<P><B>ב,ג</B>  אֵין מַעְמִידִין בְּכָל סַנְהֶדְּרִין לֹא זָקֵן מֻפְלָג בַּשָּׁנִים וְלֹא סָרִיס, מִפְּנֵי שֶׁיֵּשׁ בָּהֶן אַכְזָרִיּוּת, וְלֹא מִי שְׁאֵין לוֹ בָּנִים, כְּדֵי שֶׁיִּהְיֶה רַחְמָן.  [ד] וְאֵין מוֹשִׁיבִין מֶלֶךְ יִשְׂרָאֵל בְּסַנְהֶדְּרִין, שֶׁאָסוּר לַחְלֹק עָלָיו וְלַמְרוֹת דְּבָרָיו; אֲבָל מוֹשִׁיבִין כּוֹהֵן גָּדוֹל, אִם הָיָה רָאוּי בְּחָכְמָה.</P>

<P><B>ב,ד</B>  [ה] מַלְכֵי בֵּית דָּוִיד--אַף עַל פִּי שְׁאֵין מוֹשִׁיבִין אוֹתָם בְּסַנְהֶדְּרִין--דָּנִין הֶם אֶת הָעָם, וְדָנִין אוֹתָם אִם יֵשׁ עֲלֵיהֶן דִּין.  אֲבָל מַלְכֵי יִשְׂרָאֵל--אֵין דָּנִין וְאֵין דָּנִין אוֹתָם, לְפִי שְׁאֵינָן נִכְנָעִין לְדִבְרֵי תּוֹרָה:  שֶׁמֶּא תָּבוֹא מֵהֶן תַּקְלָה.</P>

<P><B>ב,ה</B>  [ו] כְּשֵׁם שֶׁבֵּית דִּין מְנֻקִּין בְּצֶדֶק, כָּךְ צְרִיכִין לִהְיוֹת מְנֻקִּין מִכָּל מוּמֵי הַגּוּף.  וְצָרִיךְ לְהִשְׁתַּדַּל וְלִבְדֹּק וּלְחַפַּשׂ שֶׁיִּהְיוּ כֻּלָּן בַּעֲלֵי שֵׂיבָה, בַּעֲלֵי קוֹמָה, בַּעֲלֵי מַרְאֶה, נְבוֹנֵי לַחַשׁ, וְשֶׁיִּהְיוּ יוֹדְעִין בְּרֹב הַלְּשׁוֹנוֹת כְּדֵי שֶׁלֹּא תִהְיֶה סַנְהֶדְּרִין שׁוֹמַעַת מִפִּי הַתֻּרְגְּמָן.</P>

<P><B>ב,ו</B>  [ז] בֵּית דִּין שֶׁלִּשְׁלוֹשָׁה--אַף עַל פִּי שְׁאֵין מְדַקְדְּקִין בָּהֶן בְּכָל אֵלּוּ הַדְּבָרִים, צָרִיךְ שֶׁיִּהְיֶה בְּכָל אֶחָד מֵהֶן שִׁבְעָה דְּבָרִים; וְאֵלּוּ הֶן--חָכְמָה, וְיִרְאָה, וַעֲנָוָה, וְשִׂנְאַת מָמוֹן, וְאַהֲבַת הָאֱמֶת, וְאַהֲבַת הַבְּרִיּוֹת לָהֶן, וּבַעֲלֵי שֵׁם טוֹב.</P>

<P><B>ב,ז</B>  וְכָל אֵלּוּ הַדְּבָרִים מְפֹרָשִׁין הֶן בַּתּוֹרָה:  הֲרֵי הוּא אוֹמֵר "אֲנָשִׁים חֲכָמִים וּנְבֹנִים" (דברים א,יג), הֲרֵי בַּעֲלֵי חָכְמָה אָמוּר.  "וִידֻעִים--לְשִׁבְטֵיכֶם" (שם), אֵלּוּ שֶׁרוּחַ הַבְּרִיּוֹת נוֹחָה מֵהֶם; וּבְמַה יִהְיוּ אֲהוּבִים לַבְּרִיּוֹת, בִּזְמָן שֶׁיִּהְיוּ בַּעֲלֵי עַיִן טוֹבָה, וְנֶפֶשׁ שְׁפָלָה, וְחֶבְרָתָן טוֹבָה, וּמַשָּׂאָן וְדִבּוּרָן בְּנַחַת עִם הַבְּרִיּוֹת.</P>

<P><B>ב,ח</B>  וּלְהַלָּן הוּא אוֹמֵר "אַנְשֵׁי-חַיִל" (שמות יח,כא; שמות יח,כה), אֵלּוּ שְׁהֶן גִּבּוֹרִים בַּמִּצְווֹת וּמְדַקְדְּקִים עַל עַצְמָן וְכוֹבְשִׁין אֶת יִצְרָן, עַד שֶׁלֹּא יִהְיֶה לָהֶן שֵׁם גְּנָאי וְלֹא שֵׁם רָע, וְיִהְיֶה פִּרְקָן נָאֶה.  וּבִכְלַל "אַנְשֵׁי-חַיִל" שֶׁיִּהְיֶה לָהֶן לֵב אַמִּיץ לְהַצִּיל עָשׁוּק מִיַּד גּוֹזֵל, כְּעִנְיַן שֶׁנֶּאֱמָר "וַיָּקָם מֹשֶׁה וַיּוֹשִׁעָן" (שמות ב,יז).  וּמַה מֹשֶׁה רַבֵּנוּ "עָנָו" (במדבר יב,ג), אַף כָּל דַּיָּן צָרִיךְ לִהְיוֹת עָנָו.</P>

<P><B>ב,ט</B>  "יִרְאֵי אֱלֹהִים" (שמות יח,כא), כְּמַשְׁמָעוֹ.  "שֹׂנְאֵי בָצַע" (שם)--אַפִלּוּ מָמוֹן שֶׁלָּהֶם אֵינָן נִבְהָלִין עָלָיו, וְלֹא רוֹדְפִין לְקַבַּץ הַמָּמוֹן:  שֶׁכָּל מִי שְׁהוּא "נִבְהָל לַהוֹן . . . חֶסֶר יְבֹאֶנּוּ" (משלי כח,כב).</P>

<P><B>ב,י</B>  "אַנְשֵׁי אֱמֶת" (שמות יח,כא)--שֶׁיִּהְיוּ רוֹדְפִין אַחַר הַצֶּדֶק מֵחֲמַת עַצְמָן בְּדַעְתָּן, אוֹהֲבִין אֶת הָאֱמֶת וְשׂוֹנְאִין אֶת הֶחָמָס, וּבוֹרְחִין מִכָּל מִינֵי הָעָוֶל.</P>

<P><B>ב,יא</B>  [ח] אָמְרוּ חֲכָמִים, שֶׁמִּבֵּית דִּין הַגָּדוֹל הָיוּ שׁוֹלְחִין בְּכָל אֶרֶץ יִשְׂרָאֵל, וּבוֹדְקִין:  כָּל מִי שֶׁמְּצָאוּהוּ חָכָם, וִירֵא חֵטְא, עָנָו, וְשָׁפוּי, וּפִרְקוֹ נָאֶה, וְרוּחַ הַבְּרִיּוֹת נוֹחָה הִמֶּנּוּ--עוֹשִׂין אוֹתוֹ דַּיָּן בְּעִירוֹ.  וּמִשָּׁם מַעֲלִין אוֹתוֹ לְפֶתַח הַר הַבַּיִת, וּמִשָּׁם מַעֲלִין אוֹתוֹ לְפֶתַח הָעֲזָרָה, וּמִשָּׁם מַעֲלִין אוֹתוֹ לְבֵית דִּין הַגָּדוֹל.</P>

<P><B>ב,יב</B>  [ט] בֵּית דִּין שֶׁלִּשְׁלוֹשָׁה שֶׁהָיָה אֶחָד מֵהֶן גֵּר--הֲרֵי זֶה פָּסוּל, עַד שֶׁתִּהְיֶה אִמּוֹ מִיִּשְׂרָאֵל.  הָיָה אֶחָד מֵהֶן מַמְזֵר--אַפִלּוּ שְׁלָשְׁתָּן מַמְזְרִין, הֲרֵי אֵלּוּ כְּשֵׁרִין לָדוּן.  וְכֵן אִם הָיָה כָּל אֶחָד מֵהֶן סוֹמֶה בְּאַחַת מֵעֵינָיו--כָּשֵׁר, מַה שְׁאֵין כֵּן בַּסַּנְהֶדְּרִין.  אֲבָל הַסּוֹמֶה בִּשְׁתֵּי עֵינָיו, פָּסוּל לַכֹּל.</P>

<P><B>ב,יג</B>  [י] אַף עַל פִּי שְׁאֵין בֵּית דִּין פָּחוּת מִשְּׁלוֹשָׁה--מֻתָּר לְאֶחָד לָדוּן מִן הַתּוֹרָה, שֶׁנֶּאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).  וּמִדִּבְרֵי סוֹפְרִים, עַד שֶׁיִּהְיוּ שְׁלוֹשָׁה; וּשְׁנַיִם שֶׁדָּנוּ, אֵין דִּינֵיהֶן דִּין.</P>

<P><B>ב,יד</B>  [יא] אֶחָד שֶׁהָיָה מֻמְחֶה לָרַבִּים, אוֹ נוֹטֵל רְשׁוּת מִבֵּית דִּין--הֲרֵי זֶה מֻתָּר לוֹ לָדוּן יְחִידִי, אֲבָל אֵינוּ חָשׁוּב בֵּית דִּין.  וְאַף עַל פִּי שְׁהוּא מֻתָּר, מִצְוַת חֲכָמִים הִיא שֶׁיּוֹשִׁיב עִמּוֹ אֲחֵרִים:  אָמְרוּ חֲכָמִים, אַל תְּהִי דָּן יְחִידִי--שְׁאֵין דָּן יְחִידִי, אֵלָא אֶחָד.</P>

<P><B>ב,טו</B>  [יב] יֵשׁ לָאָדָם לַעֲשׂוֹת דִּין לְעַצְמוֹ, אִם יֵשׁ בְּיָדוֹ כּוֹחַ:  הוֹאִיל וְכַדָּת וְכַהֲלָכָה הוּא עוֹשֶׂה, אֵינוּ חַיָּב לִטְרֹחַ וּלְהָבִיא לְבֵית דִּין, אַף עַל פִּי שֶׁלֹּא הָיָה שָׁם הֶפְסֵד בִּנְכָסָיו, אִלּוּ נִתְאַחַר וּבָא לְבֵית דִּין.  לְפִיכָּךְ אִם קָבַל עָלָיו בַּעַל דִּינוֹ, וְהֵבִיאוֹ לְבֵית דִּין, וְדָרְשׁוּ וּמָצְאוּ שֶׁעָשָׂה כַּהֲלָכָה, וְדִין אֱמֶת דָּן לְעַצְמוֹ--אֵין סוֹתְרִין אֶת דִּינוֹ.</P>

<P><B>ב,טז</B>  [יג] אַף עַל פִּי שֶׁבֵּית דִּין שֶׁלִּשְׁלוֹשָׁה, בֵּית דִּין שָׁלֵם הוּא, כָּל זְמָן שְׁהֶן רַבִּים, הֲרֵי זֶה מְשֻׁבָּח; וּמוּטָב שֶׁיֵּחָתֵךְ הַדִּין בְּאַחַד עָשָׂר, יוֹתֵר מֵעֲשָׂרָה.  וּצְרִיכִין שֶׁיִּהְיוּ הַיּוֹשְׁבִים כֻּלָּם שָׁם בְּבֵית דִּין, תַּלְמִידֵי חֲכָמִים וּרְאוּיִין.  [יד] וְאָסוּר לְאָדָם חָכָם שֶׁיֵּשֵׁב בַּדִּין, עַד שֶׁיֵּדַע עִם מִי יֵשֵׁב:  שֶׁמֶּא יִצְטָרַף עִם אֲנָשִׁים שְׁאֵינָן הֲגוּנִים; וְנִמְצָא בִּכְלַל קֶשֶׁר בּוֹגְדִים, לֹא בִּכְלַל בֵּית דִּין.
<BR> </P>

<H2>הִלְכּוֹת סַנְהֶדְּרִין פֵּרֶק ג</H2>

<P><B>ג,א</B>  עַד אֵימָתַי יוֹשְׁבִין הַדַּיָּנִין בַּדִּין:  סַנְהֶדְּרֵי קְטַנָּה וּבֵית דִּין שֶׁלִּשְׁלוֹשָׁה--יוֹשְׁבִין מֵאַחַר תְּפִלַּת הַשַּׁחַר, עַד סוֹף שֵׁשׁ שָׁעוֹת בַּיּוֹם.  אֲבָל בֵּית דִּין הַגָּדוֹל--הָיוּ יוֹשְׁבִין מִתָּמִיד שֶׁלַּשַּׁחַר, עַד תָּמִיד שֶׁלְּבֵין הָעַרְבַּיִם; וּבְשַׁבָּתוֹת וְיָמִים טוֹבִים, הָיוּ יוֹשְׁבִין בְּבֵית הַמִּדְרָשׁ שֶׁבְּהַר הַבַּיִת.</P>

<P><B>ג,ב</B>  אֵין בֵּית דִּין שֶׁלְּשִׁבְעִים וְאֶחָד, צְרִיכִין שֶׁיִּהְיוּ כֻּלָּן יוֹשְׁבִין כְּאֶחָד בִּמְקוֹמָן שֶׁבַּמִּקְדָּשׁ; אֵלָא בְּעֵת שֶׁיִּהְיוּ צְרִיכִין לְהִתְקַבַּץ, מִתְקַבְּצִין כֻּלָּן, וּבִשְׁאָר הָעִתּוֹת, כָּל מִי שֶׁיִּהְיֶה לוֹ עֲסָק יֵצֵא לַעֲשׂוֹת חֶפְצוֹ וְחוֹזֵר:  וְהוּא שֶׁלֹּא יִפְחֲתוּ מֵעֶשְׂרִים וּשְׁלוֹשָׁה יוֹשְׁבִין תָּמִיד, כָּל זְמָן יְשִׁיבָתָן.  צָרַךְ אֶחָד מֵהֶן לָצֵאת, הֲרֵי זֶה מִסְתַּכֵּל בַּחֲבֵרָיו הַנִּשְׁאָרִים:  אִם יִשָּׁאֵר שָׁם עֶשְׂרִים וּשְׁלוֹשָׁה, יֵצֵא; וְאִם לָאו, לֹא יֵצֵא עַד שֶׁיָּבוֹא אַחֵר.</P>

<P><B>ג,ג</B>  אֵין מַתְחִילִין אֶת הַדִּינִין בַּלַּיְלָה:  מִפִּי הַשְּׁמוּעָה לָמְדוּ שֶׁהַדִּינִין כַּנְּגָעִים, שֶׁנֶּאֱמָר "כָּל-רִיב וְכָל-נָגַע" (דברים כא,ה)--מַה רְאִיַּת נְגָעִים בַּיּוֹם, אַף הַדִּינִין בַּיּוֹם.  [ד] וְכֵן אֵין מְקַבְּלִין עֵדוּת, וְלֹא מְקַיָּמִין שְׁטָרוֹת בַּלַּיְלָה.  וּבְדִינֵי מְמוֹנוֹת--אִם הִתְחִילוּ בַּיּוֹם, מֻתָּר לִגְמֹר הַדִּין בַּלַּיְלָה.</P>

<P><B>ג,ד</B>  [ה] הַנְּחָלוֹת כַּדִּינִין, שֶׁנֶּאֱמָר בָּהֶן "לְחֻקַּת מִשְׁפָּט" (במדבר כז,יא); לְפִיכָּךְ אֵין מַפִּילִין נְחָלוֹת בַּלַּיְלָה.  [ו] שְׁנַיִם שֶׁנִּכְנְסוּ לְבַקַּר אֶת הַחוֹלֶה, וְצִוָּה בִּפְנֵיהֶם--כּוֹתְבִים, וְאֵין עוֹשִׂין דִּין.  וְאִם הָיוּ שְׁלוֹשָׁה--רָצוּ, כּוֹתְבִין; רָצוּ, עוֹשִׂין דִּין:  בַּמֶּה דְּבָרִים אֲמוּרִים, בַּיּוֹם; אֲבָל בַּלַּיְלָה, כּוֹתְבִין וְאֵין עוֹשִׂין דִּין.</P>

<P><B>ג,ה</B>  [ז] כָּל בֵּית דִּין שֶׁלְּיִשְׂרָאֵל שְׁהוּא הָגוּן, שְׁכִינָה עִמָּהֶן; לְפִיכָּךְ צְרִיכִין הַדַּיָּנִין לֵישֵׁב בְּאֵימָה וְיִרְאָה, וַעֲטִיפָה וְכֹבֶד רֹאשׁ.  וְאָסוּר לְהָקֶל רֹאשׁ אוֹ לִשְׂחֹק אוֹ לְסַפַּר בְּשִׂיחָה בְּטֵלָה בְּבֵית דִּין, אֵלָא בְּדִבְרֵי תּוֹרָה וְחָכְמָה.</P>

<P><B>ג,ו</B>  [ח] כָּל סַנְהֶדְּרִין אוֹ מֶלֶךְ אוֹ רֹאשׁ גָּלוּת שֶׁהִעְמִידוּ לָהֶן לְיִשְׂרָאֵל דַּיָּן שְׁאֵינוּ הָגוּן, וְאֵינוּ חָכָם בְּחָכְמַת הַתּוֹרָה, וְרָאוּי לִהְיוֹת דַּיָּן--אַף עַל פִּי שְׁהוּא כֻּלּוֹ מַחְמַדִּים, וְיֵשׁ בּוֹ טוֹבוֹת אֲחֵרוֹת--הֲרֵי זֶה שֶׁהִעְמִידוֹ עוֹבֵר בְּלֹא תַעֲשֶׂה:  שֶׁנֶּאֱמָר "לֹא-תַכִּירוּ פָנִים בַּמִּשְׁפָּט" (דברים א,יז)--מִפִּי הַשְּׁמוּעָה לָמְדוּ, שֶׁזֶּה מְדַבֵּר כְּנֶגֶד הַמְּמַנֶּה לְהוֹשִׁיב הַדַּיָּנִין.</P>

<P><B>ג,ז</B>  אָמְרוּ חֲכָמִים, שֶׁמֶּא תֹּאמַר אִישׁ פְּלוֹנִי נָאֶה אוֹשִׁיבֶנּוּ דַּיָּן, אִישׁ פְּלוֹנִי קְרוֹבִי אוֹשִׁיבֶנּוּ דַּיָּן, אִישׁ פְּלוֹנִי יוֹדֵעַ בְּכָל לָשׁוֹן אוֹשִׁיבֶנּוּ דַּיָּן; וְנִמְצָא מְזַכֶּה אֶת הַחַיָּב, וּמְחַיֵּב אֶת הַזַּכָּאי--לֹא מִפְּנֵי שְׁהוּא רָשָׁע, אֵלָא מִפְּנֵי שְׁאֵינוּ יוֹדֵעַ:  לְכָּךְ נֶאֱמָר "לֹא-תַכִּירוּ פָנִים בַּמִּשְׁפָּט" (דברים א,יז).</P>

<P><B>ג,ח</B>  וְעוֹד אָמְרוּ חֲכָמִים, כָּל הַמַּעְמִיד לָהֶם לְיִשְׂרָאֵל דַּיָּן שְׁאֵינוּ הָגוּן--כְּאִלּוּ הֵקִים מַצֵּבָה, שֶׁנֶּאֱמָר "וְלֹא-תָקִים לְךָ, מַצֵּבָה, אֲשֶׁר שָׂנֵא, ה' אֱלֹהֶיךָ" (דברים טז,כב), וּבִמְקוֹם תַּלְמִידֵי חֲכָמִים כְּאִלּוּ נָטַע אֲשֵׁרָה, שֶׁנֶּאֱמָר "לֹא-תִטַּע לְךָ אֲשֵׁרָה, כָּל-עֵץ:  אֵצֶל, מִזְבַּח ה' אֱלֹהֶיךָ--אֲשֶׁר תַּעֲשֶׂה-לָּךְ" (דברים טז,כא).  וְכֵן אָמְרוּ חֲכָמִים "לֹא תַעֲשׂוּן, אִתִּי:  אֱלֹהֵי כֶסֶף וֵאלֹהֵי זָהָב" (שמות כ,יט)--אֱלוֹהַּ הַבָּא בִּשְׁבִיל כֶּסֶף וְזָהָב, זֶה הַדַּיָּן שֶׁמִּנּוּהוּ מִפְּנֵי עָשְׁרוֹ בִּלְבָד.</P>

<P><B>ג,ט</B>  כָּל דַּיָּן שֶׁנָּתַן מָמוֹן כְּדֵי שֶׁיִּתְמַנֶּה--אָסוּר לַעֲמֹד מִפָּנָיו, וְצִוּוּ חֲכָמִים לְהָקֶל אוֹתוֹ וּלְזַלְזַל בּוֹ.  וְאָמְרוּ חֲכָמִים, שֶׁהַטְּלִית שֶׁמִּתְעַטֵּף בָּהּ, תְּהִי בְּעֵינֶיךָ כְּמַרְדַּעַת שֶׁלַּחֲמוֹר.</P>

<P><B>ג,י</B>  כָּךְ הָיָה דֶּרֶךְ הַחֲכָמִים הָרִאשׁוֹנִים, בּוֹרְחִין מִלְּהִתְמַנּוֹת; וְדוֹחֲקִין עַצְמָן הַרְבֵּה שֶׁלֹּא יֵשְׁבוּ בַּדִּין, עַד שֶׁיֵּדְעוּ שְׁאֵין שָׁם רָאוּי כְּמוֹתָן, וּשְׁאִם יִמָּנְעוּ מִן הַדִּין, תִּתְקַלְקַל הַשּׁוּרָה.  אַף עַל פִּי כֵן, לֹא הָיוּ יוֹשְׁבִין לַדִּין, עַד שֶׁמַּכְבִּידִין עֲלֵיהֶם הָעָם וְהַזְּקֵנִים, וּפוֹצְרִים בָּם.
<BR> </P>

<H2>הִלְכּוֹת סַנְהֶדְּרִין פֵּרֶק ד</H2>

<P><B>ד,א</B>  אֶחָד בֵּית דִּין הַגָּדוֹל, אוֹ סַנְדְּרֵי קְטַנָּה, אוֹ בֵּית דִּין שֶׁלִּשְׁלוֹשָׁה--צְרִיכִין שֶׁיִּהְיֶה כָּל אֶחָד מֵהֶן, סָמוּךְ מִפִּי סָמוּךְ.  וּמֹשֶׁה רַבֵּנוּ סָמַךְ יְהוֹשׁוּעַ בַּיָּד, שֶׁנֶּאֱמָר "וַיִּסְמֹךְ אֶת-יָדָיו עָלָיו, וַיְצַוֵּהוּ" (במדבר כז,כג).</P>

<P><B>ד,ב</B>  וְכֵן הַשִּׁבְעִים זְקֵנִים--מֹשֶׁה רַבֵּנוּ סְמָכָם, וְשָׁרָת עֲלֵיהֶן שְׁכִינָה.  וְאוֹתָן הַזְּקֵנִים סָמְכוּ לַאֲחֵרִים, וְהָאֲחֵרִים לַאֲחֵרִים; וְנִמְצְאוּ הַסְּמוּכִין אִישׁ מִפִּי אִישׁ, עַד בֵּית דִּינוֹ שֶׁלִּיהוֹשׁוּעַ, עַד בֵּית דִּינוֹ שֶׁלְּמֹשֶׁה רַבֵּנוּ.  וְאֶחָד הַנִּסְמָךְ מִפִּי הַנָּשִׂיא, אוֹ מִפִּי אֶחָד מִן הַסְּמוּכִין, אַפִלּוּ לֹא הָיָה אוֹתוֹ הַסָּמוּךְ בַּסַּנְדְּרֵי מֵעוֹלָם.</P>

<P><B>ד,ג</B>  [ב] וְכֵיצַד הִיא הַסְּמִיכָה לַדּוֹרוֹת:  לֹא שֶׁיִּסְמְכוּ יְדֵיהֶן עַל רֹאשׁ הַזָּקֵן, אֵלָא שֶׁקּוֹרִין לוֹ רִבִּי, וְאוֹמְרִין לוֹ הֲרֵי אַתָּה סָמוּךְ, וְיֵשׁ לָךְ רְשׁוּת לָדוּן אַפִלּוּ דִּינֵי קְנָסוֹת.  [ג] וְאֵין סוֹמְכִין סְמִיכָה זוֹ, שְׁהִיא מִנּוּי הַזְּקֵנִים לְדַיָּנוּת, אֵלָא בִּשְׁלוֹשָׁה:  וְהוּא שֶׁיִּהְיֶה הָאֶחָד מֵהֶן, סָמוּךְ מַפִּי אֲחֵרִים כְּמוֹ שֶׁבֵּאַרְנוּ.</P>

<P><B>ד,ד</B>  אֵין קָרוּי אֱלֹהִים אֵלָא בֵּית דִּין הַגָּדוֹל, שֶׁנִּסְמְכוּ בְּאֶרֶץ יִשְׂרָאֵל בִּלְבָד, וְהֶם הָאֲנָשִׁים הַחֲכָמִים הָרְאוּיִין לָדוּן שֶׁבָּדְקוּ אוֹתָן בֵּית דִּין שֶׁלְּאֶרֶץ יִשְׂרָאֵל, וְהִמְחוּ אוֹתָן וְסָמְכוּ אוֹתָן.</P>

<P><B>ד,ה</B>  בָּרִאשׁוֹנָה, הָיָה כָּל מִי שֶׁנִּסְמַךְ סוֹמֵךְ תַּלְמִידָיו.  וַחֲכָמִים חָלְקוּ כָּבוֹד לְבֵית הִלֵּל הַזָּקֵן, וְהִתְקִינוּ שֶׁלֹּא יִהְיֶה אָדָם נִסְמָךְ אֵלָא בִּרְשׁוּת הַנָּשִׂיא, וְשֶׁלֹּא יִהְיֶה הַנָּשִׂיא סוֹמֵךְ, אֵלָא אִם כֵּן הָיָה אָב בֵּית דִּין עִמּוֹ, וְלֹא יִהְיֶה אָב בֵּית דִּין סוֹמֵךְ, אֵלָא אִם כֵּן הָיָה הַנָּשִׂיא עִמּוֹ.  אֲבָל שְׁאָר הַחֲבוּרָה, יֵשׁ לְכָל אֶחָד מֵהֶם לִסְמֹךְ בִּרְשׁוּת הַנָּשִׂיא--וְהוּא שֶׁיִּהְיוּ שְׁנַיִם עִמּוֹ, שֶׁהַסְּמִיכָה אֵינָהּ בְּפָחוּת מִשְּׁלוֹשָׁה.</P>

<P><B>ד,ו</B>  אֵין סוֹמְכִין זְקֵנִים בְּחוּצָה לָאָרֶץ, וְאַף עַל פִּי שֶׁאֵלּוּ הַסּוֹמְכִין נִסְמְכוּ בָּאָרֶץ.  אַפִלּוּ הָיוּ הַסּוֹמְכִין בָּאָרֶץ, וְהַנִּסְמָךְ חוּצָה לָאָרֶץ--אֵין סוֹמְכִין; וְאֵין צָרִיךְ לוֹמַר, אִם הָיוּ הַסּוֹמְכִין בְּחוּצָה לָאָרֶץ, וְהַנִּסְמָכִין בָּאָרֶץ.  הָיוּ שְׁנֵיהֶם בָּאָרֶץ--סוֹמְכִין אוֹתוֹ, אַף עַל פִּי שְׁאֵינוּ עִם הַסּוֹמְכִין בְּמָקוֹם אֶחָד; אֵלָא שׁוֹלְחִין לוֹ, אוֹ כּוֹתְבִין לוֹ שְׁהוּא סָמוּךְ, וְנוֹתְנִין לוֹ רְשׁוּת לָדוּן דִּינֵי קְנָסוֹת, הוֹאִיל וּשְׁנֵיהֶם בָּאָרֶץ.  וְכָל אֶרֶץ יִשְׂרָאֵל שֶׁהִחְזִיקוּ בָּהּ עוֹלֵי מִצְרַיִם, רְאוּיָה לִסְמִיכָה.</P>

<P><B>ד,ז</B>  יֵשׁ לַסּוֹמְכִין לִסְמֹךְ אַפִלּוּ מֵאָה בְּפַעַם אַחַת, וְדָוִיד הַמֶּלֶךְ סָמַךְ שְׁלוֹשִׁים אֶלֶף בְּיוֹם אֶחָד.  [ח] וְיֵשׁ לָהֶן לְמַנּוֹת לְכָל מַה שֶׁיִּרְצוּ, לִדְבָרִים יְחִידִים--וְהוּא, שֶׁיִּהְיֶה רָאוּי לְכָל הַדְּבָרִים.</P>

<P><B>ד,ח</B>  כֵּיצַד:  חָכָם מֻפְלָא, שֶׁרָאוּי לְהוֹרוֹת בְּכָל הַתּוֹרָה כֻּלָּהּ--יֵשׁ לְבֵית דִּין לִסְמֹךְ אוֹתוֹ וְלִתֵּן לוֹ רְשׁוּת לָדוּן, לֹא לְהוֹרוֹת בְּאִסּוּר וְהֶתֵּר, אוֹ יִתְּנוּ לוֹ רְשׁוּת לְהוֹרוֹת בְּאִסּוּר וְהֶתֵּר, לֹא לָדוּן דִּינֵי מְמוֹנוֹת, אוֹ יִתְּנוּ לוֹ רְשׁוּת לְזֶה וּלְזֶה, אֲבָל לֹא לָדוּן דִּינֵי קְנָסוֹת, אוֹ לָדוּן דִּינֵי קְנָסוֹת, אֲבָל לֹא לְהַתִּיר בְּכוֹרוֹת בְּמוּמָן, אוֹ יִתְּנוּ לוֹ רְשׁוּת לְהַתִּיר נְדָרִים בִּלְבָד, אוֹ לִרְאוֹת כְּתָמִים.  וְכֵן כָּל כַּיּוֹצֶא בְּזֶה.</P>

<P><B>ד,ט</B>  וְכֵן יֵשׁ לַסּוֹמְכִין לִתֵּן רְשׁוּת עַד זְמָן וְלוֹמַר לַנִּסְמָךְ, יֵשׁ לָךְ רְשׁוּת לָדוּן אוֹ לְהוֹרוֹת, עַד שֶׁיָּבוֹא הַנָּשִׂיא לְכָאן, אוֹ כָּל זְמָן שְׁאֵין אַתְּ עִמָּנוּ בַּמְּדִינָה.  וְכֵן כָּל כַּיּוֹצֶא בְּזֶה.</P>

<P><B>ד,י</B>  חָכָם מֻפְלָא שֶׁהָיָה סוֹמֶה בְּעֵינוֹ אַחַת--אַף עַל פִּי שְׁהוּא רָאוּי לְדִינֵי מְמוֹנוֹת--אֵין סוֹמְכִין אוֹתוֹ לְדִינֵי מְמוֹנוֹת, מִפְּנֵי שְׁאֵינוּ רָאוּי לְכָל הַדְּבָרִים.  וְכֵן כָּל כַּיּוֹצֶא בְּזֶה.</P>

<P><B>ד,יא</B>  הֲרֵי שֶׁלֹּא הָיָה בְּאֶרֶץ יִשְׂרָאֵל אֵלָא סָמוּךְ אֶחָד--מוֹשִׁיב שְׁנַיִם בְּצִדּוֹ, וְסוֹמֵךְ שִׁבְעִים כְּאֶחָד אוֹ זֶה אַחַר זֶה; וְאַחַר כָּךְ יֵעָשֶׂה הוּא וְהַשִּׁבְעִים בֵּית דִּין הַגָּדוֹל, וְיִסְמְכוּ בָּתֵּי דִּינִין אֲחֵרִים.</P>

<P><B>ד,יב</B>  נִרְאִין לִי הַדְּבָרִים, שְׁאִם הִסְכִּימוּ כָּל הַחֲכָמִים שֶׁבְּאֶרֶץ יִשְׂרָאֵל לְמַנּוֹת דַּיָּנִין וְלִסְמֹךְ אוֹתָן--הֲרֵי אֵלּוּ סְמוּכִין, וְיֵשׁ לָהֶן לָדוּן דִּינֵי קְנָסוֹת, וְיֵשׁ לָהֶן לִסְמֹךְ לַאֲחֵרִים.  אִם כֵּן, לָמָּה הָיוּ הַחֲכָמִים מִצְטַעֲרִין עַל הַסְּמִיכָה, כְּדֵי שֶׁלֹּא יִבָּטְלוּ דִּינֵי קְנָסוֹת מִיִּשְׂרָאֵל:  לְפִי שֶׁיִּשְׂרָאֵל מְפֻזָּרִין, וְאֵי אִפְשָׁר שֶׁיַּסְכִּימוּ כֻּלָּן; וְאִם הָיָה שָׁם סָמוּךְ מִפִּי סָמוּךְ, אֵינוּ צָרִיךְ דַּעַת כֻּלָּן, אֵלָא דָּן דִּינֵי קְנָסוֹת לַכֹּל, שֶׁהֲרֵי נִסְמַךְ מִפִּי בֵּית דִּין.  וְהַדָּבָר צָרִיךְ הֶכְרֵעַ.</P>

<P><B>ד,יג</B>  [יב] בֵּית דִּין שֶׁנִּסְמְכוּ בְּאֶרֶץ יִשְׂרָאֵל, וְיָצְאוּ לְחוּצָה לָאָרֶץ--הֲרֵי הֶם דָּנִין דִּינֵי קְנָסוֹת בְּחוּצָה לָאָרֶץ, כְּדֶרֶךְ שֶׁדָּנִין בָּאָרֶץ:  שֶׁהַסַּנְהֶדְּרִין נוֹהֶגֶת בָּאָרֶץ, וּבְחוּצָה לָאָרֶץ--וְהוּא, שֶׁיִּהְיוּ סְמוּכִין בָּאָרֶץ.</P>

<P><B>ד,יד</B>  [יג] רָאשֵׁי גָלִיּוֹת שֶׁבְּבָבֶל--בִּמְקוֹם מֶלֶךְ הֶן עוֹמְדִים, וְיֵשׁ לָהֶן לִרְדּוֹת אֶת יִשְׂרָאֵל בְּכָל מָקוֹם, וְלָדוּן עֲלֵיהֶן, בֵּין רָצוּ בֵּין לֹא רָצוּ:  שֶׁנֶּאֱמָר "לֹא-יָסוּר שֵׁבֶט מִיהוּדָה" (בראשית מט,י), אֵלּוּ רָאשֵׁי גָלִיּוֹת שֶׁבְּבָבֶל.  [יד] וְכָל דַּיָּן הָרָאוּי לָדוּן, שֶׁנָּתַן לוֹ רֹאשׁ גָּלוּת רְשׁוּת--יֵשׁ לוֹ לָדוּן בְּכָל הָעוֹלָם כֻּלּוֹ, אַף עַל פִּי שֶׁלֹּא רָצוּ בַּעֲלֵי דִּינִין, בֵּין בָּאָרֶץ בֵּין בְּחוּצָה לָאָרֶץ, אַף עַל פִּי שְׁאֵינוּ דָּן דִּינֵי קְנָסוֹת.</P>

<P><B>ד,טו</B>  כָּל דַּיָּן הָרָאוּי לָדוּן, שֶׁנָּתְנוּ לוֹ בֵּית דִּין שֶׁבְּאֶרֶץ יִשְׂרָאֵל רְשׁוּת לָדוּן--יֵשׁ לוֹ לָדוּן בְּכָל אֶרֶץ יִשְׂרָאֵל וּבָעֲיָרוֹת הָעוֹמְדוֹת עַל הַגְּבוּלִין, אַף עַל פִּי שֶׁלֹּא רָצוּ בַּעֲלֵי דִּינִין.  אֲבָל בְּחוּצָה לָאָרֶץ, אֵין רְשׁוּתָן מוֹעֶלֶת לוֹ לִכּוֹף אֶת בַּעֲלֵי דִּינִין:  אַף עַל פִּי שֶׁיֵּשׁ לוֹ לָדוּן דִּינֵי קְנָסוֹת בְּחוּצָה לָאָרֶץ, אֵינוּ דָּן אֵלָא לְמִי שֶׁרָצָה לָדוּן אֶצְלוֹ; אֲבָל לִכּוֹף אֶת בַּעֲלֵי דִּינִין וְלָדוּן לָהֶם, אֵין לוֹ רְשׁוּת, עַד שֶׁיִּטֹּל רְשׁוּת מֵרֹאשׁ גָּלוּת.</P>

<P><B>ד,טז</B>  [טו] מִי שְׁאֵינוּ רָאוּי לָדוּן מִפְּנֵי שְׁאֵינוּ יוֹדֵעַ, אוֹ מִפְּנֵי שְׁאֵינוּ הָגוּן, שֶׁעָבַר רֹאשׁ גָּלוּת וְנָתַן לוֹ רְשׁוּת, אוֹ שֶׁטָּעוּ בֵּית דִּין וְנָתְנוּ לוֹ רְשׁוּת--אֵין הָרְשׁוּת מוֹעֶלֶת לוֹ כְּלוּם, עַד שֶׁיִּהְיֶה רָאוּי:  שֶׁהַמַּקְדִּישׁ בַּעַל מוּם לַמִּזְבֵּחַ, אֵין קְדֻשָּׁה חָלָה עָלָיו.
<BR> </P>

<H2>הִלְכּוֹת סַנְהֶדְּרִין פֵּרֶק ה</H2>

<P><B>ה,א</B>  אֵין מַעְמִידִין מֶלֶךְ, אֵלָא עַל פִּי בֵּית דִּין שֶׁלְּשִׁבְעִים וְאֶחָד; וְאֵין עוֹשִׂין סַנְדְּרֵי קְטַנָּה לְכָל שֵׁבֶט וְשֵׁבֶט וּלְכָל עִיר וְעִיר, אֵלָא בֵּית דִּין שֶׁלְּשִׁבְעִים וְאֶחָד.  וְאֵין דָּנִין לֹא אֶת הַשֵּׁבֶט שֶׁהֻדַּח כֻּלּוֹ, וְלֹא אֶת נְבִיא הַשֶּׁקֶר, וְלֹא אֶת כּוֹהֵן גָּדוֹל בְּדִינֵי נְפָשׁוֹת, אֵלָא בְּבֵית דִּין הַגָּדוֹל; אֲבָל דִּינֵי מְמוֹנוֹת, בִּשְׁלוֹשָׁה.</P>

<P><B>ה,ב</B>  וְכֵן אֵין נַעֲשֶׂה זָקֵן מַמְרֵא, וְלֹא עוֹנְשִׁין עִיר הַנִּדַּחַת, וְלֹא מַשְׁקִין אֶת הַסּוֹטָה, אֵלָא בְּבֵית דִּין הַגָּדוֹל.  וְאֵין מוֹסִיפִין עַל הָעִיר וְעַל הָעֲזָרוֹת, וְלֹא מוֹצִיאִין לְמִלְחֶמֶת הָרְשׁוּת וְלִמְדִידַת הֶחָלָל, אֵלָא עַל פִּי בֵּית דִּין הַגָּדוֹל:  שֶׁנֶּאֱמָר "כָּל-הַדָּבָר הַגָּדֹל יָבִיאוּ אֵלֶיךָ" (שמות יח,כב).</P>

<P><B>ה,ג</B>  [ב] אֵין דָּנִין דִּינֵי נְפָשׁוֹת בְּפָחוּת מֵעֶשְׂרִים וּשְׁלוֹשָׁה שְׁהֶן סַנְדְּרֵי קְטַנָּה, בֵּין דִּינֵי נַפְשׁוֹת אָדָם בֵּין דִּינֵי נַפְשׁוֹת בְּהֵמָה; לְפִיכָּךְ אֵין דָּנִין שׁוֹר הַנִּסְקָל, וְלֹא בְּהֵמָה הַנִּרְבַּעַת אוֹ הָרוֹבַעַת, אֵלָא בְּבֵית דִּין שֶׁלְּעֶשְׂרִים וּשְׁלוֹשָׁה.  אַפִלּוּ אֲרִי וְדֹב וְנָמֵר וּבַרְדְּלַס, שְׁהֶן תַּרְבּוּת וְיֵשׁ לָהֶן בְּעָלִים, שֶׁהֵמִיתוּ--מִיתָתָן בְּעֶשְׂרִים וּשְׁלוֹשָׁה.  אֲבָל נָחָשׁ שֶׁהֵמִית, אֶחָד הוֹרֵג אוֹתוֹ.</P>

<P><B>ה,ד</B>  [ג] הַמּוֹצִיא שֵׁם רָע--אֵין דָּנִין אוֹתוֹ תְּחִלָּה, אֵלָא בְּבֵית דִּין שֶׁלְּעֶשְׂרִים וּשְׁלוֹשָׁה, מִפְּנֵי שֵׁישׁ בְּדִינוֹ צַד לְדִינֵי נְפָשׁוֹת, שֶׁמֶּא יִהְיֶה הַדָּבָר אֱמֶת וְתִסָּקֵל הַבַּת.  לֹא נֶאֶמְנוּ דִּבְרֵי הַבַּעַל, וּבָא הָאָב לְתָבְעוֹ בִּקְנָס--דִּינוֹ בִּשְׁלוֹשָׁה.</P>

<P><B>ה,ה</B>  וּמְנַיִן שְׁאֵין דָּנִין דִּינֵי נְפָשׁוֹת אֵלָא בְּעֶשְׂרִים וּשְׁלוֹשָׁה:  אַף עַל פִּי שֶׁדִּבְרֵי קַבָּלָה הֶן, הֲרֵי הוּא אוֹמֵר "וְשָׁפְטוּ, הָעֵדָה . . . וְהִצִּילוּ הָעֵדָה" (במדבר לה,כד-כה)--עֵדָה שׁוֹפֶטֶת, וְעֵדָה מַצֶּלֶת.  עֵדָה שׁוֹפֶטֶת וְהֶן הַמְּחַיְּבִין, וְעֵדָה מַצֶּלֶת וְהֶן הַמְּזַכִּין, וְאֵין עֵדָה פְּחוּתָה מֵעֲשָׂרָה--הֲרֵי עֶשְׂרִים.  וּמוֹסִיפִין שְׁלוֹשָׁה כְּדֵי שֶׁיִּהְיֶה בֵּית דִּין שָׁקוּל, וְיִהְיֶה בּוֹ "אַחֲרֵי רַבִּים--לְהַטֹּת" (שמות כג,ב).</P>

<P><B>ה,ו</B>  [ד] מַכּוֹת בִּשְׁלוֹשָׁה, וְאַף עַל פִּי שֶׁאִפְשָׁר שֶׁיָּמוּת כְּשֶׁמַּלְקִין אוֹתוֹ.  [ה] עֲרִיפַת הָעֶגְלָה בַּחֲמִשָּׁה.  [ז] עִבּוּר הַשָּׁנָה בְּשִׁבְעָה.  [ו] עִבּוּר הַחֹדֶשׁ בִּשְׁלוֹשָׁה.  וְכָל אֵלּוּ סְמוּכִין כְּמוֹ שֶׁבֵּאַרְנוּ.</P>

<P><B>ה,ז</B>  [ח] דִּינֵי קְנָסוֹת--כְּגוֹן גְּזֵלוֹת וְחַבְלוֹת, וְתַשְׁלוּמֵי כֵּפֶל, וְתַשְׁלוּמֵי אַרְבָּעָה וַחֲמִשָּׁה, וְהָאוֹנֵס, וְהַמְּפַתֶּה, וְכַיּוֹצֶא בָּהֶן--אֵין דָּנִין אוֹתָן אֵלָא שְׁלוֹשָׁה מֻמְחִין, וְהֶם הַסְּמוּכִין בְּאֶרֶץ יִשְׂרָאֵל.  אֲבָל שְׁאָר דִּינֵי מְמוֹנוֹת, כְּגוֹן הוֹדָאוֹת וְהַלְוָאוֹת--אֵינָן צְרִיכִין מֻמְחֶה; אֵלָא אַפִלּוּ שְׁלוֹשָׁה הִדְיוֹטוֹת, וְאַפִלּוּ אֶחָד מֻמְחֶה דָּן אוֹתָן.  לְפִיכָּךְ דָּנִין בְּהוֹדָאוֹת וְהַלְוָאוֹת וְכַיּוֹצֶא בָּהֶן, בְּחוּצָה לָאָרֶץ--אַף עַל פִּי שְׁאֵין בֵּית דִּין שֶׁלְּחוּצָה לְאֶרֶץ אֱלֹהִים, שְׁלִיחוּת בֵּית דִּין שֶׁלְּאֶרֶץ יִשְׂרָאֵל עוֹשִׂין; וְאֵין לָהֶן רְשׁוּת לָדוּן דִּינֵי קְנָסוֹת בִּשְׁלִיחוּתָן.</P>

<P><B>ה,ח</B>  [ט] אֵין דָּנִין בֵּית דִּין שֶׁלְּחוּצָה לָאָרֶץ אֵלָא דִּינִין הַמְּצוּיִין תָּמִיד, וְיֵשׁ בָּהֶן חֶסְרוֹן כִּיס--כְּגוֹן הוֹדָאוֹת, וְהַלְוָאוֹת, וּמַזִּיק מְמוֹן חֲבֵרוֹ.  אֲבָל דְּבָרִים שְׁאֵינָן מְצוּיִין, אַף עַל פִּי שֶׁיֵּשׁ בָּהֶן חֶסְרוֹן כִּיס כְּגוֹן בְּהֵמָה שֶׁחָבְלָה בַּחֲבִרְתָּהּ, אוֹ דְּבָרִים הַמְּצוּיִין, אֲבָל אֵין בָּהֶן חֶסְרוֹן כִּיס כְּגוֹן תַּשְׁלוּמֵי כֵּפֶל--אֵין דָּנִין אוֹתָן דַּיָּנֵי חוּצָה לָאָרֶץ.</P>

<P><B>ה,ט</B>  וְכֵן כָּל הַקְּנָסוֹת שֶׁקָּצְצוּ אוֹתָן חֲכָמִים--כְּגוֹן תּוֹקֵעַ לַחֲבֵרוֹ, וּכְסוֹטֵר אֶת חֲבֵרוֹ, וְכַיּוֹצֶא בָּהֶן--אֵין גּוֹבִין אוֹתָן דַּיָּנֵי חוּצָה לָאָרֶץ.  וְכָל הַמְּשַׁלֵּם חֲצִי נֶזֶק--אֵין גּוֹבִין אוֹתוֹ דַּיָּנֵי חוּצָה לָאָרֶץ, חוּץ מֵחֲצִי נֶזֶק צְרוֹרוֹת, מִפְּנֵי שְׁהוּא מָמוֹן, וְאֵינוּ קְנָס.</P>

<P><B>ה,י</B>  כָּל הַנִּשּׁוֹם כְּעֶבֶד, אֵין גּוֹבִין אוֹתוֹ דַּיָּנֵי חוּצָה לָאָרֶץ.  לְפִיכָּךְ אָדָם שֶׁחָבַל בַּחֲבֵרוֹ--אֵין גּוֹבִין הַנֶּזֶק וְהַצַּעַר וְהַבֹּשֶׁת שְׁהוּא חַיָּב בָּהֶן, דַּיָּנֵי חוּצָה לָאָרֶץ; אֲבָל שֶׁבֶת וְרִפּוּי גּוֹבִין, מִפְּנֵי שֶׁיֵּשׁ בָּהֶן חֶסְרוֹן כִּיס.  וְכֵן הוֹרוּ הַגְּאוֹנִים וְאָמְרוּ, שֶׁמַּעֲשִׂים בְּכָל יוֹם לִגְבּוֹת שֶׁבֶת וְרִפּוּי בְּבָבֶל.</P>

<P><B>ה,יא</B>  בְּהֵמָה שֶׁהִזִּיקָה אֶת הָאָדָם--אֵין גּוֹבִין נִזְקוֹ דַּיָּנֵי חוּצָה לָאָרֶץ, מִפְּנֵי שְׁהוּא דָּבָר שְׁאֵינוּ מָצוּי.  אֲבָל אָדָם שֶׁהִזִּיק בֶּהֱמַת חֲבֵרוֹ--מְשַׁלֵּם נֶזֶק שָׁלֵם בְּכָל מָקוֹם, כְּמִי שֶׁקָּרַע כְּסוּתוֹ אוֹ שִׁבַּר כֵּלָיו אוֹ קָצַץ נְטִיעוֹתָיו.</P>

<P><B>ה,יב</B>  וְכֵן בְּהֵמָה שֶׁהִזִּיקָה בְּשֵׁן וְרֶגֶל--הוֹאִיל וְהִיא מוּעֶדֶת לָהֶן מִתְּחִלָּתָהּ--הֲרֵי זֶה דָּבָר מָצוּי, וְגוֹבִין אוֹתוֹ דַּיָּנֵי חוּצָה לָאָרֶץ:  בֵּין שֶׁהִזִּיקָה בְּהֵמָה אַחֶרֶת כְּגוֹן שֶׁנִּתְחַכְּכָה בָּהּ, אוֹ אָכְלָה פֵּרוֹת שֶׁדַּרְכָּהּ לְאָכְלָן וְכַיּוֹצֶא בְּזֶה, בֵּין שֶׁהִזִּיקָה אֹכָלִין וְכֵלִים, שְׁהִיא חַיֶּבֶת עֲלֵיהֶן נֶזֶק שָׁלֵם--הַכֹּל גּוֹבִין דַּיָּנֵי חוּצָה לָאָרֶץ.</P>

<P><B>ה,יג</B>  אֲבָל אִם הָיְתָה תַּמָּה וְהוּעֲדָה וְהִזִּיקָה, כְּגוֹן שֶׁנָּשְׁכָה אוֹ נָגְחָה אוֹ רָבְצָה אוֹ בָּעֲטָה אוֹ נָגְפָה--אֵין גּוֹבִין אֶת הַנֶּזֶק הַזֶּה שָׁלֵם דַּיָּנֵי חוּצָה לָאָרֶץ, שְׁאֵין מוּעָד בְּחוּצָה לָאָרֶץ.  וְאַפִלּוּ הוּעַד בָּאָרֶץ, וְיָצָא לְחוּצָה לָאָרֶץ וְהִזִּיק--אֵין גּוֹבִין נִזְקוֹ, מִפְּנֵי שְׁאֵין זֶה דָּבָר מָצוּי.</P>

<P><B>ה,יד</B>  [יב] וּמִפְּנֵי מַה אֵין מוּעָד בְּחוּצָה לָאָרֶץ:  לְפִי שֶׁצָּרִיךְ לְהָעִיד בּוֹ בִּפְנֵי בֵּית דִּין, וְאֵין שָׁם בֵּית דִּין אֵלָא הַסְּמוּכִין בָּאָרֶץ.  לְפִיכָּךְ אִם הָיוּ בֵּית דִּין בְּחוּצָה לָאָרֶץ--כְּשֵׁם שְׁהֶן דָּנִין דִּינֵי קְנָסוֹת בְּחוּצָה לָאָרֶץ, כָּךְ מְעִידִין אֶת הַבְּהֵמָה בִּפְנֵיהֶם בְּחוּצָה לָאָרֶץ.</P>

<P><B>ה,טו</B>  [יג] מִי שֶׁגָּנַב אוֹ גָּזַל, גּוֹבִין מִמֶּנּוּ הַקֶּרֶן דַּיָּנֵי חוּצָה לָאָרֶץ; אֲבָל הַתּוֹסֶפֶת, אֵין גּוֹבִין אוֹתָהּ.  [יד] וְלֹא כָּל הַמְּשַׁלֵּם עַל פִּי עַצְמוֹ, גּוֹבִין מִמֶּנּוּ דַּיָּנֵי חוּצָה לָאָרֶץ:  שֶׁהֲרֵי הַפְּגָם וְהַבֹּשֶׁת וְהַכֹּפֶר, מְשַׁלֵּם אָדָם עַל פִּי עַצְמוֹ, כְּגוֹן שֶׁאָמַר פִּתִּיתִי בִּתּוֹ שֶׁלִּפְלוֹנִי--אֵין גּוֹבִין אוֹתוֹ דַּיָּנֵי חוּצָה לָאָרֶץ.</P>

<P><B>ה,טז</B>  [טו] דִּינֵי גְּרָמוֹת אֵינָן כִּקְנָסוֹת, וְגוֹבִין אוֹתָן וְדָנִין בָּהֶן בְּחוּצָה לָאָרֶץ.  [טז] וְכֵן דִּין הַמּוֹסֵר מְמוֹן חֲבֵרוֹ--אַף עַל פִּי שֶׁלֹּא עָשָׂה מַעֲשֶׂה, גּוֹבִין אוֹתָן דַּיָּנֵי חוּצָה לָאָרֶץ.</P>

<P><B>ה,יז</B>  מִנְהַג הַיְּשִׁיבוֹת בְּחוּצָה לָאָרֶץ--אַף עַל פִּי שְׁאֵין גּוֹבִין שָׁם קְנָס--מְנַדִּין אוֹתוֹ, עַד שֶׁיְּפַיַּס לְבַעַל דִּינוֹ אוֹ יַעֲלֶה עִמּוֹ לַדִּין לְאֶרֶץ יִשְׂרָאֵל.  וְכֵיוָן שֶׁיִּתֵּן לוֹ שֵׁעוּר הָרָאוּי לוֹ, מַתִּירִין נִדּוּיוֹ, בֵּין שֶׁנִּתְפַּיַּס בַּעַל דִּינוֹ, בֵּין שֶׁלֹּא נִתְפַּיַּס.  וְכֵן אִם תָּפַס הַנִּזָּק שֵׁעוּר מַה שֶׁרָאוּי לוֹ לִטֹּל, אֵין מוֹצִיאִין מִיָּדוֹ.</P>

<P><B>ה,יח</B>  יָחִיד שְׁהוּא מֻמְחֶה לָרַבִּים--אַף עַל פִּי שְׁהוּא דָּן דִּינֵי מְמוֹנוֹת יְחִידִי--אֵין הַהוֹדָאָה בְּפָנָיו הוֹדָאָה בְּבֵית דִּין, וְאַפִלּוּ הָיָה סָמוּךְ.  אֲבָל הַשְּׁלוֹשָׁה--אַף עַל פִּי שְׁאֵינָן סְמוּכִין, וַהֲרֵי הֶן הִדְיוֹטוֹת וְאֵין אֲנִי קוֹרֶא בָּהֶם אֱלֹהִים--הֲרֵי הַהוֹדָיָה בִּפְנֵיהֶם, הוֹדָיָה בְּבֵית דִּין.</P>

<P><B>ה,יט</B>  וְכֵן הַכּוֹפֵר בִּפְנֵיהֶם, וְאַחַר כָּךְ בָּאוּ עֵדִים--הֻחְזַק כַּפְרָן, וְאֵינוּ יָכוֹל לַחְזֹר וְלִטְעֹן כְּמוֹ שֶׁבֵּאַרְנוּ.  כְּלָלוֹ שֶׁלַּדָּבָר--הֲרֵי הֶן לְעִנְיַן הוֹדָאוֹת וְהַלְוָאוֹת וְכַיּוֹצֶא בָּהֶן, כְּבֵית דִּין הַסְּמוּכִין לְכָל הַדְּבָרִים.
<BR> </P>

<H2>הִלְכּוֹת סַנְהֶדְּרִין פֵּרֶק ו</H2>

<P><B>ו,א</B>  כָּל דַּיָּן שֶׁדָּן דִּינֵי מְמוֹנוֹת וְטָעָה--אִם טָעָה בִּדְבָרִים הַגְּלוּיִין הַיְּדוּעִין, כְּגוֹן דִּינִין הַמְּפֹרָשִׁין בַּמִּשְׁנָה אוֹ בַּתַּלְמוּד--חוֹזֵר הַדִּין וּמַחְזִירִין הַדָּבָר כְּשֶׁהָיָה מִקֹּדֶם, וְדָנִין בּוֹ כַּהֲלָכָה.</P>

<P><B>ו,ב</B>  וְאִם אֵי אִפְשָׁר לְהַחְזִיר, כְּגוֹן שֶׁהָלַךְ זֶה שֶׁנָּטַל הַמָּמוֹן שֶׁלֹּא כַּדִּין לִמְדִינַת הַיָּם, אוֹ שֶׁהָיָה אַלָּם, אוֹ שֶׁטִּמֵּא דָּבָר הַטָּהוֹר, אוֹ שֶׁהוֹרָה בַּכְּשֵׁרָה שְׁהִיא טְרֵפָה וְהֶאֱכִילָהּ לַכְּלָבִים, וְכַיּוֹצֶא בְּזֶה--הֲרֵי זֶה פָּטוּר מִלְּשַׁלַּם:  אַף עַל פִּי שֶׁגָּרַם לְהֶזֵּק, לֹא נִתְכַּוַּן לְהַזִּיק.</P>

<P><B>ו,ג</B>  [ב] טָעָה בְּשִׁקּוּל הַדַּעַת, כְּגוֹן דָּבָר שְׁהוּא מַחְלֹקֶת תַּנָּאִין אוֹ אֲמוֹרָאִין, וְלֹא נִפְסְקָה הֲלָכָה כְּאֶחָד מֵהֶן בַּפֵּרוּשׁ, וְעָשָׂה כְּאֶחָד מֵהֶן, וְלֹא יָדַע שֶׁכְּבָר פָּשַׁט הַמַּעֲשֶׂה בְּכָל הָעוֹלָם כְּדִבְרֵי הָאַחֵר--אִם הָיָה זֶה הַדַּיָּן מֻמְחֶה, וְנוֹטֵל רְשׁוּת מֵרֹאשׁ גָּלוּת, אוֹ שֶׁלֹּא הָיָה נוֹטֵל רְשׁוּת, אֲבָל קִבְּלוּ אוֹתוֹ בַּעֲלֵי דִּינִין עֲלֵיהֶן--הוֹאִיל וְהוּא מֻמְחֶה, חוֹזֵר הַדִּין; וְאִם אֵי אִפְשָׁר לְהַחְזִיר, פָּטוּר מִלְּשַׁלַּם.</P>

<P><B>ו,ד</B>  אֶחָד הַנּוֹטֵל רְשׁוּת מֵרֹאשׁ גָּלוּת, אוֹ הַנּוֹטֵל רְשׁוּת מִבֵּית דִּין שֶׁלְּיִשְׂרָאֵל בְּאֶרֶץ יִשְׂרָאֵל, אֲבָל לֹא בְּחוּצָה לָאָרֶץ, כְּמוֹ שֶׁבֵּאַרְנוּ.</P>

<P><B>ו,ה</B>  [ג] הָיָה הַטּוֹעֶה מֻמְחֵה בֵּית דִּין, וְלֹא נָטַל רְשׁוּת וְלֹא קִבְּלוּ אוֹתוֹ בַּעֲלֵי דִּינִין עֲלֵיהֶן, אוֹ שֶׁלֹּא הָיָה מֻמְחֶה, אֲבָל קִבְּלוּ אוֹתוֹ בַּעֲלֵי דִּינִין עֲלֵיהֶן לָדוּן לָהֶן כַּדִּין, וְטָעָה בְּשִׁקּוּל הַדַּעַת--אִם נָשָׂא וְנָתַן בַּיָּד, מַה שֶׁעָשָׂה עָשׂוּי וִישַׁלַּם מִבֵּיתוֹ.  וְאִם לֹא נָשָׂא וְנָתַן בַּיָּד, יַחְזֹר הַדִּין; וְאִם אֵי אִפְשָׁר לַחְזֹר, יְשַׁלַּם מִבֵּיתוֹ.</P>

<P><B>ו,ו</B>  [ד] אֲבָל מִי שְׁאֵינוּ מֻמְחֶה, וְלֹא קִבְּלוּ אוֹתוֹ בַּעֲלֵי דִּינִין--אַף עַל פִּי שֶׁנָּטַל רְשׁוּת--הֲרֵי זֶה בִּכְלַל בַּעֲלֵי זְרוֹעַ, וְאֵינוּ בִּכְלַל הַדַּיָּנִין.  לְפִיכָּךְ אֵין דִּינָיו דִּין, בֵּין טָעָה בֵּין לֹא טָעָה; וְכָל אֶחָד מִבַּעֲלֵי דִּינִין--אִם רָצָה, חוֹזֵר וְדָן בִּפְנֵי בֵּית דִּין.</P>

<P><B>ו,ז</B>  וְאִם טָעָה, וְנָשָׂא וְנָתַן בַּיָּד--חַיָּב לְשַׁלַּם מִבֵּיתוֹ, וְחוֹזֵר וְלוֹקֵחַ מִבַּעַל דִּין זֶה שֶׁנָּתַן לוֹ שֶׁלֹּא כַּהֲלָכָה.  וְאִם אֵין לוֹ לְהַחְזִיר, אוֹ שֶׁטִּמֵּא, אוֹ שֶׁהֶאֱכִיל דָּבָר הַמֻּתָּר לַכְּלָבִים--יְשַׁלַּם כְּדִין כָּל גּוֹרֵם לְהַזִּיק, שֶׁזֶּה מִתְכַּוֵּן לְהַזִּיק הוּא.</P>

<P><B>ו,ח</B>  [ה] דַּיָּן שֶׁטָּעָה, וְחִיַּב שְׁבוּעָה לְמִי שְׁאֵינוּ חַיָּב בָּהּ, וְעָשָׂה זֶה פְּשָׁרָה עִם בַּעַל דִּינוֹ כְּדֵי שֶׁלֹּא יִשָּׁבַע, וְאַחַר כָּךְ יָדַע שְׁאֵינוּ בֶּן שְׁבוּעָה--אַף עַל פִּי שֶׁקָּנוּ מִיָּדוֹ עַל הַפְּשָׁרָה, אֵינָהּ כְּלוּם:  שֶׁלֹּא קִבַּל עָלָיו לִתֵּן לוֹ אוֹ לִמְחֹל לוֹ, אֵלָא כְּדֵי שֶׁיִּפָּטֵר מִשְּׁבוּעָה שֶׁחִיְּבוֹ בָּהּ הַטּוֹעֶה; וְכָל קִנְיָן בִּטְעוּת, חוֹזֵר.  וְכֵן כָּל כַּיּוֹצֶא בְּזֶה.</P>

<P><B>ו,ט</B>  [ו] שְׁנַיִם שֶׁנִּתְעַצְּמוּ בַּדִּין--אֶחָד אוֹמֵר נָדוּן כָּאן, וְאֶחָד אוֹמֵר נַעֲלֶה לְבֵית דִּין הַגָּדוֹל שֶׁמֶּא יִטְעוּ אֵלּוּ הַדַּיָּנִין וְיוֹצִיאוּ מָמוֹן שֶׁלֹּא כַּדִּין--כּוֹפִין אוֹתוֹ, וְדָן בְּעִירוֹ.  וְאִם אָמַר כִּתְבוּ וּתְנוּ לִי מֵאֵיזֶה טַעַם דַּנְתּוּנִי, שֶׁמֶּא טְעִיתֶם--כּוֹתְבִים וְנוֹתְנִין לוֹ, וְאַחַר כָּךְ מוֹצִיאִין מִמֶּנּוּ.  וְאִם הֻצְרַךְ דָּבָר לִשְׁאֹל מִבֵּית דִּין הַגָּדוֹל שֶׁבִּירוּשָׁלַיִם--כּוֹתְבִין וְשׁוֹלְחִין וְשׁוֹאֲלִין, וְדָנִין לָהֶם בְּעִירָם כְּפִי מַה שֶׁיָּבוֹא בִּכְתָב בֵּית דִּין הַגָּדוֹל.</P>

<P><B>ו,י</B>  [ז] בַּמֶּה דְּבָרִים אֲמוּרִים, בִּשְׁאָר הַדִּינִין שֶׁזֶּה טוֹעֵן וְזֶה טוֹעֵן, אוֹ בְּשֶׁאָמַר הַמַּלְוֶה נָדוּן כָּאן וְהַלּוֹוֶה אוֹמֵר נֵלֵךְ לְבֵית דִּין הַגָּדוֹל.  אֲבָל אִם אָמַר הַמַּלְוֶה נֵלֵךְ לְבֵית דִּין הַגָּדוֹל--כּוֹפִין אֶת הַלּוֹוֶה וְעוֹלֶה עִמּוֹ, שֶׁנֶּאֱמָר "עֶבֶד לֹוֶה, לְאִישׁ מַלְוֶה" (משלי כב,ז).</P>

<P><B>ו,יא</B>  וְכֵן אִם טָעַן זֶה שֶׁהִזִּיקוֹ אוֹ גְּזָלוֹ, וְרָצָה הַטּוֹעֵן לַעֲלוֹת--כּוֹפִין בֵּית דִּין שֶׁבְּעִירוֹ אֶת הַנִּטְעָן לַעֲלוֹת עִמּוֹ.  וְכֵן כָּל כַּיּוֹצֶא בְּזֶה.</P>

<P><B>ו,יב</B>  [ח] בַּמֶּה דְּבָרִים אֲמוּרִים, בְּשֶׁהָיוּ שָׁם עֵדִים אוֹ רְאָיָה לַנִּגְזָל אוֹ לַנִּזָּק אוֹ לַמַּלְוֶה; אֲבָל טְעָנָה רֵיקָנִית, אֵין מְחַיְּבִין אֶת הַנִּטְעָן לָצֵאת כְּלָל, אֵלָא נִשְׁבָּע בִּמְקוֹמוֹ, וְנִפְטָר.</P>

<P><B>ו,יג</B>  [ט] וְכֵן הַדִּין בַּזְּמָן הַזֶּה, שְׁאֵין שָׁם בֵּית דִּין גָּדוֹל, אֲבָל יֵשׁ מְקוֹמוֹת שֶׁיֵּשׁ בָּהֶן חֲכָמִים גְּדוֹלִים מֻמְחִין לָרַבִּים, וּמְקוֹמוֹת שֶׁיֵּשׁ בָּהֶן תַּלְמִידִים שְׁאֵינָן כְּמוֹתָן:  אִם אָמַר הַמַּלְוֶה, נֵלֵךְ לְמָקוֹם פְּלוֹנִי שֶׁבְּאַרְצוֹ לִפְנֵי פְּלוֹנִי הַגָּדוֹל, וְנָדוּן לְפָנָיו בְּדִין זֶה--שֶׁכּוֹפִין אֶת הַלּוֹוֶה, וְהוֹלֵךְ עִמּוֹ.  וְכָּךְ הָיוּ מַעֲשִׂים בִּסְפָרַד בְּכָל יוֹם.
<BR> </P>

<H2>הִלְכּוֹת סַנְהֶדְּרִין פֵּרֶק ז</H2>

<P><B>ז,א</B>  אֶחָד מִבַּעֲלֵי דִּינִין שֶׁאָמַר פְּלוֹנִי יָדוּן לִי, וְאָמַר בַּעַל דִּינוֹ פְּלוֹנִי יָדוּן לִי--הֲרֵי אֵלּוּ שְׁנֵי הַדַּיָּנִין שֶׁבֵּרַר זֶה אֶחָד וְזֶה אֶחָד, בּוֹרְרִין לָהֶן דַּיָּן שְׁלִישִׁי; וּשְׁלָשְׁתָּן דָּנִין לִשְׁנֵיהֶן, שֶׁמִּתּוֹךְ כָּךְ יֵצֵא הַדִּין לַאֲמִתּוֹ.  אַפִלּוּ הָיָה הָאֶחָד שֶׁבֵּרְרוֹ בַּעַל הַדִּין חָכָם גָּדוֹל וְסָמוּךְ, אֵינוּ יָכוֹל לִכּוֹף אֶת בַּעַל דִּינוֹ שֶׁיָּדוּן אֵצֶל זֶה, אֵלָא גַּם הוּא בּוֹרֵר מִי שֶׁיִּרְצֶה.</P>

<P><B>ז,ב</B>  מִי שֶׁקִּבַּל עָלָיו קָרוֹב אוֹ פָּסוּל, בֵּין לִהְיוֹתוֹ דַּיָּן בֵּין לִהְיוֹתוֹ עָלָיו עֵד, אַפִלּוּ קִבַּל אֶחָד מִן הַפְּסוּלִים בָּעֲבֵרָה כִּשְׁנֵי עֵדִים כְּשֵׁרִים לְהָעִיד עָלָיו, אוֹ כִּשְׁלוֹשָׁה בֵּית דִּין מֻמְחִין לָדוּן לוֹ--בֵּין שֶׁקִּבַּל עַל עַצְמוֹ לְאַבַּד זָכִיּוֹתָיו וְלִמְחֹל מַה שְׁהוּא טוֹעֵן עַל פִּיהֶם, בֵּין שֶׁקִּבַּל שֶׁיִּתֵּן כָּל מַה שֶׁיִּטְעֹן עָלָיו חֲבֵרוֹ בְּעֵדוּת זֶה הַפָּסוּל אוֹ בְּדִינָיו--אִם קָנוּ מִיָּדוֹ עַל זֶה, אֵינוּ יָכוֹל לַחְזֹר בּוֹ; וְאִם לֹא קָנוּ מִיָּדוֹ, יֵשׁ לוֹ לַחְזֹר בּוֹ עַד שֶׁיִּגָּמֵר הַדִּין.  נִגְמַר הַדִּין, וְהוֹצִיא הַמָּמוֹן בְּדִין זֶה הַפָּסוּל אוֹ בְּעֵדוּתוֹ--אֵינוּ יָכוֹל לַחְזֹר בּוֹ.</P>

<P><B>ז,ג</B>  וְכֵן מִי שֶׁנִּתְחַיַּב לַחֲבֵרוֹ שְׁבוּעָה בְּבֵית דִּין, וְאָמַר לוֹ הִשָּׁבַע לִי בְּחַיֵּי רֹאשָׁךְ וְהִפָּטֵר, אוֹ הִשָּׁבַע לִי בְּחַיֵּי רֹאשָׁךְ וַאֲנִי אֶתֵּן לָךְ כָּל מַה שֶׁתִּטְעֹן--אִם קָנוּ מִיָּדוֹ, אֵינוּ יָכוֹל לַחְזֹר בּוֹ; וְאִם לֹא קָנוּ מִיָּדוֹ, יֵשׁ לוֹ לַחְזֹר בּוֹ עַד שֶׁיִּגָּמֵר הַדִּין.  נִגְמַר הַדִּין, וְנִשְׁבַּע כְּמוֹ שֶׁאָמַר לוֹ--אֵינוּ יָכוֹל לַחְזֹר בּוֹ, וְחַיָּב לְשַׁלַּם.</P>

<P><B>ז,ד</B>  וְהוּא הַדִּין לְמִי שֶׁנִּתְחַיַּב שְׁבוּעַת הֶסֵּת, וַהֲפָכָהּ--אִם קָנוּ מִיָּדוֹ, אוֹ אִם נִשְׁבַּע זֶה שֶׁנֶּהְפְּכָה עָלָיו--אֵינוּ יָכוֹל לַחְזֹר בּוֹ.  [ה] וְהוּא הַדִּין לְמִי שֶׁלֹּא הָיָה חַיָּב שְׁבוּעָה, וְאָמַר אֲנִי אִשָּׁבַע לָךְ שְׁבוּעָה חֲמוּרָה--אִם קָנוּ מִיָּדוֹ, אֵינוּ יָכוֹל לַחְזֹר בּוֹ; וְאִם לֹא קָנוּ מִיָּדוֹ--אַף עַל פִּי שֶׁקִּבַּל בְּבֵית דִּין--חוֹזֵר, עַד שֶׁיִּגָּמֵר הַדִּין וְיִשָּׁבַע.</P>

<P><B>ז,ה</B>  [ו] מִי שֶׁנִּתְחַיַּב בַּדִּין, וְהֵבִיא עֵדִים אוֹ רְאָיָה לִזְכוּתוֹ--סוֹתֵר אֶת הַדִּין, וְחוֹזֵר הַדִּין:  אַף עַל פִּי שֶׁכְּבָר נִגְמַר הַדִּין, כָּל זְמָן שְׁהוּא מֵבִיא רְאָיָה, סוֹתֵר.</P>

<P><B>ז,ו</B>  אָמְרוּ לוֹ הַדַּיָּנִין, כָּל רְאָיוֹת שֶׁיֵּשׁ לָךְ הָבֵא מִכָּאן וְעַד שְׁלוֹשִׁים יוֹם--אַף עַל פִּי שֶׁהֵבִיא רְאָיָה לְאַחַר שְׁלוֹשִׁים יוֹם, סוֹתֵר אֶת הַדִּין:  מַה יַעֲשֶׂה--לֹא מָצָא בְּתוֹךְ שְׁלוֹשִׁים יוֹם, וּמָצָא לְאַחַר שְׁלוֹשִׁים יוֹם.</P>

<P><B>ז,ז</B>  אֲבָל אִם סָתַם אֶת טְעָנוֹתָיו, אֵינוּ סוֹתֵר.  כֵּיצַד:  אָמְרוּ לוֹ יֵשׁ לָךְ עֵדִים, אָמַר אֵין לִי עֵדִים, יֵשׁ לָךְ רְאָיָה, אָמַר אֵין לִי רְאָיָה, וְדָנוּ אוֹתוֹ, וְחִיְּבוּהוּ--כֵּיוָן שֶׁרָאָה שֶׁנִּתְחַיַּב, אָמַר קָרְבוּ פְּלוֹנִי וּפְלוֹנִי וַהֲעִידוּנִי, אוֹ שֶׁהוֹצִיא רְאָיָה מִתּוֹךְ אֲפֻנְדָּתוֹ--אֵין זֶה כְּלוּם, וְאֵין מַשְׁגִיחִין עַל עֵדָיו וְלֹא עַל רְאָיָתוֹ.</P>

<P><B>ז,ח</B>  בַּמֶּה דְּבָרִים אֲמוּרִים, בְּשֶׁהָיְתָה הָרְאָיָה אֶצְלוֹ וְהָעֵדִים עִמּוֹ בַּמְּדִינָה.  אֲבָל אִם אָמַר אֵין לִי עֵדִים וְאֵין לִי רְאָיָה, וּלְאַחַר מִכָּאן בָּאוּ לוֹ עֵדִים מִמְּדִינַת הַיָּם, אוֹ שֶׁהָיְתָה הַחֵמֶת שֶׁלְּאָבִיו שֶׁיֵּשׁ בָּהּ הַשְּׁטָרוֹת מֻפְקֶדֶת בְּיַד אֲחֵרִים, וּבָא זֶה שֶׁהַפִּקָּדוֹן אֶצְלוֹ וְהוֹצִיא לוֹ רְאָיָתוֹ--הֲרֵי זֶה מֵבִיא וְסוֹתֵר.</P>

<P><B>ז,ט</B>  וּמִפְּנֵי מַה סוֹתֵר--מִפְּנֵי שֶׁיָּכוֹל לִטְעֹן וְלוֹמַר, זֶה שֶׁאָמַרְתִּי אֵין לִי עֵדִים וְלֹא רְאָיָה, מִפְּנֵי שֶׁלֹּא הָיוּ מְצוּיִין אֶצְלִי.  וְכָל זְמָן שֶׁיָּכוֹל לִטְעֹן וְלוֹמַר, מִפְּנֵי כָּךְ וְכָּךְ אָמַרְתִּי אֵין לִי עֵדִים וְאֵין לִי רְאָיָה, וְהָיָה מַמָּשׁ בִּדְבָרָיו--הֲרֵי זֶה לֹא סָתַם טְעָנוֹתָיו, וְסוֹתֵר.</P>

<P><B>ז,י</B>  לְפִיכָּךְ אִם פֵּרַשׁ וְאָמַר, אֵין לִי עֵדִים כְּלָל, לֹא הֵנָּה וְלֹא בִּמְדִינַת הַיָּם, וְלֹא רְאָיָה כְּלָל, לֹא בְּיָדִי וְלֹא בְּיַד אֲחֵרִים--אֵינוּ יָכוֹל לִסְתֹּר.</P>

<P><B>ז,יא</B>  [ט] בַּמֶּה דְּבָרִים אֲמוּרִים, בְּגָדוֹל שֶׁנִּתְחַיַּב וְהֵבִיא רְאָיָה וְעֵדִים אַחַר שֶׁסָּתַם טְעָנוֹתָיו.  אֲבָל יוֹרֵשׁ שֶׁהָיָה קָטָן כְּשֶׁמֵּת מוֹרִישׁוֹ, וּבָאוּ עָלָיו טְעָנוֹת מֵחֲמַת מוֹרִישׁוֹ אַחַר שֶׁהִגְדִּיל, וְאָמַר אֵין לִי עֵדִים וְאֵין לִי רְאָיָה, וְאַחַר שֶׁיָּצָא חַיָּב מִבֵּית דִּין אָמְרוּ לוֹ אֲחֵרִים, אָנוּ יוֹדְעִין לְאָבִיךָ עֵדוּת שֶׁתִּסְתֹּר בָּהּ דִּין זֶה, אוֹ אָמַר לוֹ אֶחָד, מוֹרִישָׁךְ הִפְקִיד אֶצְלִי רְאָיָה זוֹ--הֲרֵי זֶה מֵבִיא מִיָּד וְסוֹתֵר:  שְׁאֵין הַיּוֹרֵשׁ הַקָּטָן, יוֹדֵעַ כָּל רְאָיוֹת מוֹרִישׁוֹ.</P>

<P><B>ז,יב</B>  [י] מִי שֶׁקָּנוּ מִיָּדוֹ שְׁאִם לֹא יָבוֹא בְּיוֹם פְּלוֹנִי וְיִשָּׁבַע, יִהְיֶה חֲבֵרוֹ נֶאֱמָן בִּטְעָנוֹתָיו וְיִטֹּל כָּל מַה שֶׁטָּעַן בְּלֹא שְׁבוּעָה, אוֹ שְׁאִם לֹא יָבוֹא בְּיוֹם פְּלוֹנִי וְיִשָּׁבַע וְיִטֹּל, אִבַּד אֶת זְכוּתוֹ וְאֵין לוֹ כְּלוּם וְיִפָּטֵר חֲבֵרוֹ, וְעָבַר הַיּוֹם, וְלֹא בָא--נִתְקַיְּמוּ הַתְּנָאִין, וְאָבְדָה זְכוּתוֹ.  וְאִם הֵבִיא רְאָיָה שֶׁהָיָה אָנוּס בְּאוֹתוֹ הַיּוֹם, הֲרֵי זֶה פָּטוּר מִקִּנְיָן זֶה; וְיִשָּׁבַע כְּשֶׁיִּתְבְּעֶנּוּ חֲבֵרוֹ, כְּשֶׁהָיָה מִקֹּדֶם.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת סַנְהֶדְּרִין פֵּרֶק ח</H2>

<P><B>ח,א</B>  בֵּית דִּין שֶׁנֶּחְלְקוּ, מִקְצָתָן אוֹמְרִים זַכָּאי וּמִקְצָתָן אוֹמְרִים חַיָּב--הוֹלְכִין אַחַר הָרֹב, וְזוֹ מִצְוַת עֲשֵׂה שֶׁלַּתּוֹרָה:  שֶׁנֶּאֱמָר "אַחֲרֵי רַבִּים--לְהַטֹּת" (שמות כג,ב).</P>

<P><B>ח,ב</B>  בַּמֶּה דְּבָרִים אֲמוּרִים, בְּדִינֵי מְמוֹנוֹת, וּבִשְׁאָר דִּינֵי אִסּוּר וְהֶתֵּר, וְטָמֵא וְטָהוֹר, וְכַיּוֹצֶא בָּהֶן.  אֲבָל בְּדִינֵי נְפָשׁוֹת--אִם נֶחְלְקוּ בְּזֶה הַחוֹטֶא אִם יֵהָרֵג, אוֹ לֹא יֵהָרֵג--אִם הָיוּ הָרֹב מְזַכִּין, זַכָּאי; וְאִם הָיוּ הָרֹב מְחַיָּבִין--אֵינוּ נֶהְרָג, עַד שֶׁיִּהְיוּ הַמְּחַיָּבִין יָתֵר עַל הַמְּזַכִּין שְׁנַיִם.</P>

<P><B>ח,ג</B>  מִפִּי הַשְּׁמוּעָה לָמְדוּ, שֶׁעַל זֶה הִזְהִיר בַּתּוֹרָה וְאָמַר "לֹא-תִהְיֶה אַחֲרֵי-רַבִּים, לְרָעֹת" (שמות כג,ב).  כְּלוֹמַר אִם הָיוּ הָרֹב נוֹטִין לְרָעָה, לַהְרֹג--לֹא תִהְיֶה אַחֲרֵיהֶם, עַד שֶׁיַּטּוּ הַטָּיָה גְּדוֹלָה וְיוֹסִיפוּ הַמְּחַיָּבִין שְׁנַיִם:  שֶׁנֶּאֱמָר "לִנְטֹת אַחֲרֵי רַבִּים--לְהַטֹּת" (שם)--הַטּוֹתָךְ לְטוֹבָה, עַל פִּי אֶחָד; וּלְרָעָה, עַל פִּי שְׁנַיִם.  וְכָל אֵלּוּ הַדְּבָרִים, קַבָּלָה הֶם.</P>

<P><B>ח,ד</B>  [ב] בֵּית דִּין שֶׁלִּשְׁלוֹשָׁה שֶׁנֶּחְלְקוּ--שְׁנַיִם אוֹמְרִים זַכָּאי וְאֶחָד אוֹמֵר חַיָּב, הֲרֵי זֶה זַכָּאי; שְׁנַיִם אוֹמְרִים חַיָּב וְאֶחָד אוֹמֵר זַכָּאי, הֲרֵי זֶה חַיָּב.  אֶחָד אוֹמֵר זַכָּאי וְאֶחָד אוֹמֵר חַיָּב, וְאֶחָד אוֹמֵר אֵינִי יוֹדֵעַ, אוֹ שֶׁאָמְרוּ שְׁנַיִם זַכָּאי אוֹ חַיָּב, וְהַשְּׁלִישִׁי אוֹמֵר אֵינִי יוֹדֵעַ--יוֹסִיפוּ שְׁנַיִם.</P>

<P><B>ח,ה</B>  נִמְצְאוּ חֲמִשָּׁה נוֹשְׂאִין וְנוֹתְנִין בַּדָּבָר:  אָמְרוּ שְׁלוֹשָׁה מֵהֶם זַכָּאי וּשְׁנַיִם חַיָּב, הֲרֵי זֶה זַכָּאי; אָמְרוּ שְׁלוֹשָׁה חַיָּב וּשְׁנַיִם זַכָּאי, הֲרֵי זֶה חַיָּב; אָמְרוּ שְׁנַיִם זַכָּאי וּשְׁנַיִם חַיָּב, וְאֶחָד אוֹמֵר אֵינִי יוֹדֵעַ--מוֹסִיפִין שְׁנַיִם.</P>

<P><B>ח,ו</B>  אֲבָל אִם אָמְרוּ אַרְבָּעָה זַכָּאי אוֹ חַיָּב, וְאֶחָד אוֹמֵר אֵינִי יוֹדֵעַ, אוֹ שֶׁאָמְרוּ שְׁלוֹשָׁה זַכָּאי וְאֶחָד חַיָּב, וְאָמַר אֶחָד אֵינִי יוֹדֵעַ--בֵּין שֶׁהָיָה זֶה שֶׁאָמַר אֵינִי יוֹדֵעַ הוּא שֶׁאָמַר אֵינִי יוֹדֵעַ בַּתְּחִלָּה, בֵּין שֶׁאָמַר אַחֵר--הוֹלְכִים אַחַר הָרֹב.  הָיוּ מֶחְצָה לְמֶחְצָה, וְאֶחָד אוֹמֵר אֵינִי יוֹדֵעַ--הֲרֵי אֵלּוּ מוֹסִיפִין שְׁנַיִם אֲחֵרִים; וְכֵן אִם נִסְתַּפַּק הַדָּבָר--מוֹסִיפִין וְהוֹלְכִין, עַד שִׁבְעִים וְאֶחָד.</P>

<P><B>ח,ז</B>  הִגִּיעוּ לְשִׁבְעִים וְאֶחָד--אָמְרוּ חֲמִשָּׁה וּשְׁלוֹשִׁים חַיָּב וַחֲמִשָּׁה וּשְׁלוֹשִׁים זַכָּאי, וְאֶחָד אוֹמֵר אֵינִי יוֹדֵעַ--נוֹשְׂאִין וְנוֹתְנִין עִמּוֹ עַד שֶׁיַּחְזֹר לְדִבְרֵי הַצַּד הָאֶחָד, וְנִמְצְאוּ שִׁשָּׁה וּשְׁלוֹשִׁים מְזַכִּין אוֹ מְחַיָּבִין.  וְאִם לֹא חָזַר, לֹא הוּא וְלֹא אֶחָד מֵהֶן--הֲרֵי הַדָּבָר סָפֵק, וּמַעְמִידִין אֶת הַמָּמוֹן בְּחֶזְקַת בְּעָלָיו.</P>

<P><B>ח,ח</B>  [ג] כָּל מִי שֶׁאָמַר אֵינִי יוֹדֵעַ--צָרִיךְ לִתֵּן טַעַם לִדְבָרָיו, וּלְהוֹדִיעַ מֵאֵיזֶה טַעַם בָּא לוֹ הַסָּפֵק, כְּדֶרֶךְ שֶׁמַּרְאֶה הַמְּזַכֶּה מֵאֵיזֶה טַעַם מְזַכֶּה, וְהַמְּחַיֵּב מֵאֵיזֶה טַעַם מְחַיֵּב.
<BR> </P>

<H2>הִלְכּוֹת סַנְהֶדְּרִין פֵּרֶק ט</H2>

<P><B>ט,א</B>  סַנְדְּרֵי שֶׁפָּתְחוּ כֻּלָּן בְּדִינֵי נְפָשׁוֹת תְּחִלָּה, וְאָמְרוּ כֻּלָּן חַיָּב--הֲרֵי זֶה פָּטוּר:  עַד שֶׁיִּהְיוּ שָׁם מִקְצָת מְזַכִּין שֶׁיְּהַפְּכוּ בִּזְכוּתוֹ, וְיִרְבּוּ הַמְּחַיָּבִין; וְאַחַר כָּךְ יֵהָרֵג.</P>

<P><B>ט,ב</B>  סַנְדְּרֵי קְטַנָּה שֶׁנֶּחְלְקוּ בְּדִינֵי נְפָשׁוֹת--שְׁנֵים עָשָׂר אוֹמְרִים זַכָּאי, וְאַחַד עָשָׂר אוֹמְרִים חַיָּב--הֲרֵי זֶה זַכָּאי.  שְׁנֵים עָשָׂר אוֹמְרִים חַיָּב, וְאַחַד עָשָׂר אוֹמְרִים זַכָּאי, אוֹ שֶׁאָמְרוּ אַחַד עָשָׂר זַכָּאי וְאַחַד עָשָׂר חַיָּב, וְאֶחָד אוֹמֵר אֵינִי יוֹדֵעַ, אַפִלּוּ שְׁנַיִם וְעֶשְׂרִים מְזַכִּין אוֹ מְחַיָּבִין, וְהָאֶחָד אוֹמֵר אֵינִי יוֹדֵעַ--יוֹסִיפוּ שְׁנַיִם.</P>

<P><B>ט,ג</B>  זֶה שֶׁאָמַר אֵינִי יוֹדֵעַ--הֲרֵי הוּא כְּמִי שְׁאֵינוּ, שֶׁהֲרֵי אֵינוּ חוֹזֵר וּמְלַמֵּד חוֹבָה, וְנִמְצְאוּ אַחַר הַתּוֹסֶפֶת אַרְבָּעָה וְעֶשְׂרִים, חוּץ מִזֶּה הַמִּסְתַּפֵּק.  אָמְרוּ שְׁנֵים עָשָׂר זַכָּאי, וּשְׁנֵים עָשָׂר חַיָּב--הֲרֵי זֶה זַכָּאי.  אַחַד עָשָׂר אוֹמְרִים זַכָּאי, וּשְׁלוֹשָׁה עָשָׂר אוֹמְרִים חַיָּב--אַף עַל פִּי שֶׁהָאֶחָד מִן הָרִאשׁוֹנִים אָמַר אֵינִי יוֹדֵעַ--הֲרֵי זֶה חַיָּב, שֶׁהֲרֵי הַמְּחַיָּבִין רַבּוּ בִּשְׁנַיִם.</P>

<P><B>ט,ד</B>  אָמְרוּ שְׁנֵים עָשָׂר זַכָּאי, וּשְׁנֵים עָשָׂר חַיָּב, וְאֶחָד אוֹמֵר אֵינִי יוֹדֵעַ--מוֹסִיפִין שְׁנַיִם אֲחֵרִים.  וְכֵן מוֹסִיפִין וְהוֹלְכִין, עַד שֶׁיִּרְבּוּ הַמְּזַכִּין אֶחָד וְיִהְיֶה זַכָּאי, אוֹ יִרְבּוּ הַמְּחַיָּבִין שְׁנַיִם אוֹ יָתֵר וְיִהְיֶה חַיָּב.  הָיוּ אֵלּוּ כְּנֶגֶד אֵלּוּ וְאֶחָד אוֹמֵר אֵינִי יוֹדֵעַ, אוֹ שֶׁהָיוּ הַמְּחַיָּבִין יָתֵר אֶחָד בִּלְבָד--מוֹסִיפִין וְהוֹלְכִין, עַד שִׁבְעִים וְאֶחָד.</P>

<P><B>ט,ה</B>  הִגִּיעוּ לְשִׁבְעִים וְאֶחָד--שִׁשָּׁה וּשְׁלוֹשִׁים אוֹמְרִים זַכָּאי, וַחֲמִשָּׁה וּשְׁלוֹשִׁים אוֹמְרִים חַיָּב--הֲרֵי זֶה זַכָּאי.  שִׁשָּׁה וּשְׁלוֹשִׁים אוֹמְרִים חַיָּב, וַחֲמִשָּׁה וּשְׁלוֹשִׁים אוֹמְרִים זַכָּאי--דָּנִין אֵלּוּ כְּנֶגֶד אֵלּוּ עַד שֶׁיִּרְאֶה אֶחָד מֵהֶן דִּבְרֵי חֲבֵרוֹ, וּמְזַכִּין אוֹתוֹ אוֹ מְחַיָּבִין אוֹתוֹ.  וְאִם לֹא רָאָה--גָּדוֹל שֶׁבַּדַּיָּנִין אוֹמֵר נִזְדַּקַּן הַדִּין, וּפוֹטְרִין אוֹתוֹ.</P>

<P><B>ט,ו</B>  חֲמִשָּׁה וּשְׁלוֹשִׁים אוֹמְרִים חַיָּב וַחֲמִשָּׁה וּשְׁלוֹשִׁים אוֹמְרִים זַכָּאי, וְאֶחָד אוֹמֵר אֵינִי יוֹדֵעַ--פּוֹטְרִין אוֹתוֹ.  אַרְבָּעָה וּשְׁלוֹשִׁים אוֹמְרִים זַכָּאי, וְשִׁשָּׁה וּשְׁלוֹשִׁים אוֹמְרִים חַיָּב, וְאֶחָד אוֹמֵר אֵינִי יוֹדֵעַ--חַיָּב, שֶׁהֲרֵי רַבּוּ הַמְּחַיָּבִין שְׁנַיִם.</P>

<P><B>ט,ז</B>  [ג] בֵּית דִּין הַגָּדוֹל שֶׁבָּאָה לָהֶן מַחְלֹקֶת, בֵּין בְּדִינֵי נְפָשׁוֹת בֵּין בְּדִינֵי מְמוֹנוֹת, בֵּין בְּדִין מִדִּינֵי תּוֹרָה--אֵין מוֹסִיפִין עֲלֵיהֶן, אֵלָא דָּנִין אֵלּוּ כְּנֶגֶד אֵלּוּ, וְהוֹלְכִין אַחַר הָרֹב שֶׁלָּהֶן.  וְאִם בְּדִין אֶחָד מִן הַנֶּהְרָגִין בִּפְנֵיהֶם נֶחְלְקוּ--דָּנִין אֵלּוּ כְּנֶגֶד אֵלּוּ, עַד שֶׁיִּפְטְרוּ אוֹתוֹ אוֹ יִתְחַיַּב.
<BR> </P>

<H2>הִלְכּוֹת סַנְהֶדְּרִין פֵּרֶק י</H2>

<P><B>י,א</B>  אֶחָד מִן הַדַּיָּנִין בְּדִינֵי נְפָשׁוֹת שֶׁהָיָה מִן הַמְּזַכִּין, אוֹ מִן הַמְּחַיָּבִין, לֹא מִפְּנֵי שֶׁאָמַר דָּבָר הַנִּרְאֶה לוֹ בְּדַעְתּוֹ, אֵלָא נָטָה אַחַר דִּבְרֵי חֲבֵרוֹ--הֲרֵי זֶה עוֹבֵר בְּלֹא תַעֲשֶׂה, וְעַל זֶה נֶאֱמָר "לֹא-תַעֲנֶה עַל-רִב, לִנְטֹת" (שמות כג,ב):  מִפִּי הַשְּׁמוּעָה אָמְרוּ, שֶׁלֹּא תֹאמַר בְּשָׁעַת מִנְיָן, דַּי שֶׁאֶהְיֶה כְּאִישׁ פְּלוֹנִי, אֵלָא אֱמֹר מַה שֶׁבְּפָנֶיךָ.</P>

<P><B>י,ב</B>  וּבִכְלַל לָאו זֶה, שֶׁלֹּא יַחְזֹר הַמְּלַמֵּד זְכוּת בְּדִינֵי נְפָשׁוֹת לְלַמַּד חוֹבָה, שֶׁנֶּאֱמָר "לֹא-תַעֲנֶה עַל-רִב, לִנְטֹת" (שמות כג,ב).  בַּמֶּה דְּבָרִים אֲמוּרִים, בְּשָׁעַת מַשָּׂא וּמַתָּן; אֲבָל בְּשָׁעַת גְּמָר דִּין, יֵשׁ לַמְּלַמֵּד זְכוּת לַחְזֹר וּלְהִמָּנוֹת עִם הַמְּחַיָּבִין.</P>

<P><B>י,ג</B>  תַּלְמִיד שֶׁהָיָה מְזַכֶּה, וּמֵת--רוֹאִין אוֹתוֹ כְּאִלּוּ הוּא מְזַכֶּה בִּמְקוֹמוֹ.  [ד] אָמַר אֶחָד יֵשׁ לִי לְלַמַּד זְכוּת, וְנִשְׁתַּתַּק אוֹ מֵת קֹדֶם שֶׁיְּלַמַּד זְכוּת וְיֹאמַר מֵאֵיזֶה טַעַם מְזַכֶּה--הֲרֵי זֶה כְּמִי שְׁאֵינוּ.  [ה] שְׁנַיִם שֶׁאָמְרוּ טַעַם אֶחָד--אַפִלּוּ מִשְּׁנֵי מִקְרָאוֹת, אֵין נִמְנִין אֵלָא בְּאֶחָד.</P>

<P><B>י,ד</B>  [ו] וּמִפִּי הַשְּׁמוּעָה לָמְדוּ, שְׁאֵין מַתְחִילִין בְּדִינֵי נְפָשׁוֹת מִן הַגָּדוֹל--שֶׁמֶּא יִסְמְכוּ הַשְּׁאָר עַל דַּעְתּוֹ, וְלֹא יִרְאוּ עַצְמָן כְּדַאי לַחְלֹק עָלָיו:  אֵלָא יֹאמַר כָּל אֶחָד דָּבָר הַנִּרְאֶה לוֹ בְּדַעְתּוֹ.  [ז] וְכֵן אֵין פּוֹתְחִין בְּדִינֵי נְפָשׁוֹת לְחוֹבָה, אֵלָא לִזְכוּת.  כֵּיצַד:  אוֹמְרִים לְזֶה שֶׁחָטַא, אִם לֹא עָשִׂיתָ דָּבָר זֶה שֶׁהֵעִידוּ בּוֹ עָלֶיךָ, אַל תִּירָא מִדִּבְרֵיהֶם.</P>

<P><B>י,ה</B>  [ח] אָמַר אֶחָד מִן הַתַּלְמִידִים בְּדִינֵי נְפָשׁוֹת, יֵשׁ לִי לְלַמַּד עָלָיו חוֹבָה--מְשַׁתְּקִין אוֹתוֹ.  אָמַר יֵשׁ לִי לְלַמַּד עָלָיו זְכוּת, מַעֲלִין אוֹתוֹ עִמָּהֶן לַסַּנְהֶדְּרִין:  אִם יֵשׁ בִּדְבָרָיו מַמָּשׁ--שׁוֹמְעִין לוֹ, וְאֵינוּ יוֹרֵד מִשָּׁם לְעוֹלָם; וְאִם אֵין מַמָּשׁ בִּדְבָרָיו, אֵינוּ יוֹרֵד מִשָּׁם כָּל הַיּוֹם כֻּלּוֹ.  אַפִלּוּ אָמַר הַנִּדּוֹן עַצְמוֹ, יֵשׁ לִי לְלַמַּד עַל עַצְמִי זְכוּת--שׁוֹמְעִין לוֹ, וְעוֹלֶה לַמִּנְיָן:  וְהוּא, שֶׁיִּהְיֶה בִּדְבָרָיו מַמָּשׁ.</P>

<P><B>י,ו</B>  [ט] בֵּית דִּין שֶׁטָּעוּ בְּדִינֵי נְפָשׁוֹת, וְחִיְּבוּ אֶת הַפָּטוּר וְגָמְרוּ דִּינוֹ לַהֲרִיגָה, וְנִרְאֶה לָהֶם הַטַּעַם שֶׁיִּסְתְּרוּ בּוֹ אֶת דִּינוֹ, כְּדֵי לְזַכּוֹתוֹ--סוֹתְרִין, וְחוֹזְרִין וְדָנִין אוֹתוֹ.  אֲבָל אִם טָעוּ, וּפָטְרוּ אֶת הַמְּחֻיָּב הֲרִיגָה--אֵין סוֹתְרִין אֶת דִּינוֹ, וְאֵין מַחְזִירִין אוֹתוֹ.</P>

<P><B>י,ז</B>  בַּמֶּה דְּבָרִים אֲמוּרִים, בְּשֶׁטָּעוּ בְּדָבָר שְׁאֵין הַצַּדּוּקִיִּין מוֹדִין בּוֹ.  אֲבָל אִם טָעוּ בְּדָבָר שֶׁהַצַּדּוּקִיִּין מוֹדִין בּוֹ, מַחְזִירִין אוֹתוֹ לְחוֹבָה.</P>

<P><B>י,ח</B>  כֵּיצַד:  אָמְרוּ הַבָּא עַל הָעֶרְוָה שֶׁלֹּא כְּדַרְכָּהּ פָּטוּר, וּפְטָרוּהוּ--מַחְזִירִין אוֹתוֹ, וּמְמִיתִין אוֹתוֹ; אֲבָל אִם אָמְרוּ הַמַּעֲרֶה שֶׁלֹּא כְּדַרְכָּהּ פָּטוּר, וּפְטָרוּהוּ--אֵין מַחְזִירִין אוֹתוֹ.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת סַנְהֶדְּרִין פֵּרֶק יא</H2>

<P><B>יא,א</B>  מַה בֵּין דִּינֵי מְמוֹנוֹת לְדִינֵי נְפָשׁוֹת:  דִּינֵי מְמוֹנוֹת, בִּשְׁלוֹשָׁה; דִּינֵי נְפָשׁוֹת, בְּעֶשְׂרִים וּשְׁלוֹשָׁה.  דִּינֵי מְמוֹנוֹת, פּוֹתְחִין בֵּין לִזְכוּת בֵּין לְחוֹבָה; דִּינֵי נְפָשׁוֹת, פּוֹתְחִין לִזְכוּת כְּמוֹ שֶׁבֵּאַרְנוּ, וְאֵין פּוֹתְחִין לְחוֹבָה.  דִּינֵי מְמוֹנוֹת, מַטִּין עַל פִּי עֵד אֶחָד, בֵּין לִזְכוּת בֵּין לְחוֹבָה; וְדִינֵי נְפָשׁוֹת, מַטִּין עַל פִּי עֵד אֶחָד לִזְכוּת, וְעַל פִּי שְׁנַיִם לְחוֹבָה.</P>

<P><B>יא,ב</B>  דִּינֵי מְמוֹנוֹת, מַחְזִירִין בֵּין לִזְכוּת בֵּין לְחוֹבָה; וְדִינֵי נְפָשׁוֹת, מַחְזִירִין לִזְכוּת, וְאֵין מַחְזִירִין לְחוֹבָה כְּמוֹ שֶׁבֵּאַרְנוּ.  דִּינֵי מְמוֹנוֹת, הַכֹּל רְאוּיִין לְלַמַּד זְכוּת אוֹ חוֹבָה, בֵּין הַדַּיָּנִים בֵּין הַתַּלְמִידִים; וְדִינֵי נְפָשׁוֹת, הַכֹּל מְלַמְּדִין זְכוּת, וְאַפִלּוּ תַּלְמִידִים, וְאֵין מְלַמֵּד חוֹבָה אֵלָא הַדַּיָּנִים.</P>

<P><B>יא,ג</B>  דִּינֵי מְמוֹנוֹת, הַדַּיָּן הַמְּלַמֵּד חוֹבָה חוֹזֵר וּמְלַמֵּד זְכוּת, וְהַמְּלַמֵּד זְכוּת חוֹזֵר וּמְלַמֵּד חוֹבָה; דִּינֵי נְפָשׁוֹת, הַמְּלַמֵּד חוֹבָה חוֹזֵר וּמְלַמֵּד זְכוּת, אֲבָל הַמְּלַמֵּד זְכוּת אֵינוּ יָכוֹל לַחְזֹר וּלְלַמַּד חוֹבָה, אֵלָא בְּשָׁעַת גְּמָר דִּין, יֵשׁ לוֹ לַחְזֹר וּלְהִמָּנוֹת עִם הַמְּחַיְּבִין כְּמוֹ שֶׁבֵּאַרְנוּ.</P>

<P><B>יא,ד</B>  דִּינֵי מְמוֹנוֹת, דָּנִין בַּיּוֹם וְגוֹמְרִין בַּלַּיְלָה; דִּינֵי נְפָשׁוֹת, דָּנִין בַּיּוֹם וְגוֹמְרִין בַּיּוֹם.  דִּינֵי מְמוֹנוֹת, גוֹמְרִין בּוֹ בַּיּוֹם, בֵּין לִזְכוּת בֵּין לְחוֹבָה; דִּינֵי נְפָשׁוֹת, גוֹמְרִין בּוֹ בַּיּוֹם לִזְכוּת, וּבַיּוֹם שֶׁלְּאַחֲרָיו לְחוֹבָה.  [ב] לְפִיכָּךְ אֵין דָּנִין דִּינֵי נְפָשׁוֹת לֹא עֶרֶב שַׁבָּת, וְלֹא עֶרֶב יוֹם טוֹב--שֶׁמֶּא יִתְחַיַּב, וְאֵי אִפְשָׁר לְהָרְגוֹ לְמָחָר, וְאָסוּר לְעַנּוֹת אֶת דִּינוֹ, וּלְהַנִּיחוֹ לְאַחַר הַשַּׁבָּת; אֵלָא אוֹסְרִין אוֹתוֹ עַד אֶחָד בַּשַּׁבָּת, וּמַתְחִילִין בְּדִינוֹ.</P>

<P><B>יא,ה</B>  [ג] דִּינֵי מְמוֹנוֹת, אַף עַל פִּי שֶׁדָּנִין אוֹתָן בְּכָל יוֹם מִן הַתּוֹרָה, שֶׁנֶּאֱמָר "וְשָׁפְטוּ אֶת-הָעָם, בְּכָל-עֵת" (שמות יח,כב; שמות יח,כו), מִדִּבְרֵיהֶם שְׁאֵין דָּנִין בְּעֶרֶב שַׁבָּת.</P>

<P><B>יא,ו</B>  [ד] אֶחָד דִּינֵי נְפָשׁוֹת, וְאֶחָד דִּינֵי מַלְקִיּוֹת, וְאֶחָד דִּינֵי גָּלוּת--כָּל הַדְּרָכִים הָאֵלּוּ שׁוֹוִין בָּהֶן, אֵלָא שֶׁהַמַּלְקוּת בִּשְׁלוֹשָׁה.  וְאֵין אֶחָד מֵהֶן בְּשׁוֹר הַנִּסְקָל, חוּץ מִדָּבָר אֶחָד, שֶׁדִּינָיו בְּעֶשְׂרִים וּשְׁלוֹשָׁה.</P>

<P><B>יא,ז</B>  [ה] הַמַּסִּית, אֵין דִּינָיו כִּשְׁאָר דִּינֵי נְפָשׁוֹת:  מְכַמְּנִין לוֹ הָעֵדִים, וְאֵינוּ צָרִיךְ הַתְרָאָה כִּשְׁאָר הַנֶּהְרָגִין.  וְאִם יָצָא מִבֵּית דִּין זַכָּאי, וְאָמַר אֶחָד יֵשׁ לִי לְלַמַּד עָלָיו חוֹבָה--מַחְזִירִין אוֹתוֹ; יָצָא חַיָּב, וְאָמַר אֶחָד יֵשׁ לִי לְלַמַּד עָלָיו זְכוּת--אֵין מַחְזִירִין אוֹתוֹ.  וְאֵין טוֹעֲנִין לַמַּסִּית.  וּמוֹשִׁיבִין בְּדִינוֹ סָרִיס וְזָקֵן וּמִי שְׁאֵין לוֹ בָּנִים, כְּדֵי שֶׁלֹּא יְרַחֲמוּ עָלָיו:  שֶׁהָאַכְזָרִיּוּת עַל אֵלּוּ שֶׁמַּטְעִין אֶת הָעָם אַחַר הַהֶבֶל--רַחֲמִים הִיא בָּעוֹלָם, שֶׁנֶּאֱמָר "לְמַעַן יָשׁוּב ה' מֵחֲרוֹן אַפּוֹ, וְנָתַן-לְךָ רַחֲמִים" (דברים יג,יח).</P>

<P><B>יא,ח</B>  [ו] דִּינֵי מְמוֹנוֹת, וְהַטְּמָאוֹת וְהַטְּהָרוֹת--מַתְחִילִין מִן הַגָּדוֹל שֶׁבַּדַּיָּנִין, וְשׁוֹמְעִין אֶת דְּבָרָיו; וְדִינֵי נְפָשׁוֹת--מַתְחִילִין מִן הַצַּד, וְאֵין שׁוֹמְעִין דִּבְרֵי הַגָּדוֹל אֵלָא בָּאַחֲרוֹנָה.</P>

<P><B>יא,ט</B>  [ז] דִּינֵי מְמוֹנוֹת, וְכֵן הַטְּמָאוֹת וְהַטְּהָרוֹת--אָב וּבְנוֹ, הָרָב וְתַלְמִידוֹ--מוֹנִין אוֹתָן בִּשְׁנַיִם.  וְדִינֵי נְפָשׁוֹת, וּמַכּוֹת, וְקִדּוּשׁ הַחֹדֶשׁ, וְעִבּוּר הַשָּׁנָה--אָב וּבְנוֹ, הָרָב וְתַלְמִידוֹ--מוֹנִין אוֹתָן בְּאֶחָד.</P>

<P><B>יא,י</B>  [ח] זֶה שֶׁאָנוּ מוֹנִין הָאָב עִם הַבֵּן, בֵּין בְּאֶחָד בֵּין בִּשְׁנַיִם:  כְּגוֹן שֶׁהָיָה אֶחָד מֵהֶן בַּסַּנְהֶדְּרִין, וְהַשֵּׁנִי הָיָה מִן הַתַּלְמִידִים שֶׁאָמַר יֵשׁ לִי לְלַמַּד זְכוּת אוֹ חוֹבָה--שׁוֹמְעִין דְּבָרָיו, וְנוֹשְׂאִין וְנוֹתְנִין עִמּוֹ וְנִמְנִין עִמּוֹ.  [ט] וּבְשָׁעַת גְּמָר דִּין, אֵין גּוֹמְרִין אֶת דִּינוֹ בַּקְּרוֹבִים, שֶׁהַדַּיָּנִין הַקְּרוֹבִים פְּסוּלִין לַדִּין, כְּמוֹ שֶׁיִּתְבָּאַר.</P>

<P><B>יא,יא</B>  [י] תַּלְמִיד שֶׁהָיָה חָכָם וּמֵבִין, וְהָיָה מְחֻסָּר קַבָּלָה--הֲרֵי רִבּוֹ מוֹסֵר לוֹ הַקַּבָּלָה שְׁהוּא צָרִיךְ לָהּ בְּדִין זֶה, וְהוּא דָּן עִמּוֹ בְּדִינֵי נְפָשׁוֹת.</P>

<P><B>יא,יב</B>  [יא] הַכֹּל כְּשֵׁרִים לָדוּן דִּינֵי מְמוֹנוֹת, אַפִלּוּ גֵּר--וְהוּא, שֶׁתִּהְיֶה אִמּוֹ מִיִּשְׂרָאֵל; וְגֵר דָּן אֶת חֲבֵרוֹ הַגֵּר, אַף עַל פִּי שְׁאֵין אִמּוֹ מִיִּשְׂרָאֵל.  וְכֵן הַמַּמְזֵר, וְהַסּוֹמֶה בְּאַחַת מֵעֵינָיו--כָּשֵׁר לָדוּן דִּינֵי מְמוֹנוֹת.  אֲבָל בְּדִינֵי נְפָשׁוֹת--אֵין דָּנִין אוֹתָן אֵלָא כּוֹהֲנִים לְוִיִּים וְיִשְׂרְאֵלִיִּים הַמַּשִּׂיאִין לַכְּהֻנָּה, וְלֹא יִהְיֶה אֶחָד מֵהֶן סוֹמֶה אַפִלּוּ בְּאַחַת כְּמוֹ שֶׁבֵּאַרְנוּ.
<BR> </P>

<H2>הִלְכּוֹת סַנְהֶדְּרִין פֵּרֶק יב</H2>

<P><B>יב,א</B>  כֵּיצַד דָּנִין דִּינֵי נְפָשׁוֹת:  כְּשֶׁיָּבוֹאוּ עֵדִים לְבֵית דִּין, וְאוֹמְרִים רָאִינוּ זֶה אוֹ פְּלוֹנִי שֶׁעָבַר עֲבֵרָה פְּלוֹנִית--אוֹמְרִין לָהֶן, מַכִּירִין אַתֶּם אוֹתוֹ, הִתְרֵיתֶם בּוֹ; אִם אָמְרוּ אֵין אָנוּ מַכִּירִין אוֹתוֹ, אוֹ נִסְתַּפַּק לָנוּ, אוֹ שֶׁלֹּא הִתְרוּ בּוֹ--הֲרֵי זֶה פָּטוּר.</P>

<P><B>יב,ב</B>  אֶחָד תַּלְמִיד חֲכָמִים, וְאֶחָד עַם הָאָרֶץ--צָרִיךְ הַתְרָאָה:  שֶׁלֹּא נִתְּנָה הַתְרָאָה אֵלָא לְהַבְחִין בֵּין שׁוֹגֵג לְמֵזִיד, שֶׁמֶּא שׁוֹגֵג הָיָה.</P>

<P><B>יב,ג</B>  וְכֵיצַד מַתְרִין בּוֹ:  אוֹמְרִין לוֹ פְּרֹשׁ, אוֹ אַל תַּעֲשֶׂה, שֶׁזּוֹ עֲבֵרָה הִיא, וְחַיָּב אַתָּה עָלֶיהָ מִיתַת בֵּית דִּין, אוֹ מַלְקוּת.  אִם פֵּרַשׁ, פָּטוּר.  וְכֵן אִם שָׁתַק, אוֹ הִרְכִּין בְּרֹאשׁוֹ--פָּטוּר; אַפִלּוּ אָמַר יוֹדֵעַ אֲנִי, פָּטוּר:  עַד שֶׁיַּתִּיר עַצְמוֹ לְמִיתָה, וְיֹאמַר עַל מְנָת כֵּן אֲנִי עוֹשֶׂה; וְאַחַר כָּךְ יֵהָרֵג.</P>

<P><B>יב,ד</B>  וְצָרִיךְ שֶׁיַּעֲבֹר וְיַעֲשֶׂה תֵּכֶף לַהַתְרָאָה, בְּתוֹךְ כְּדֵי דִּבּוּר; אֲבָל אַחַר כְּדֵי דִּבּוּר, צָרִיךְ הַתְרָאָה אַחֶרֶת.  וּבֵין שֶׁהִתְרָה בּוֹ אֶחָד מִן הָעֵדִים, אוֹ שֶׁהִתְרָה בּוֹ אַחֵר בִּפְנֵי עֵדִים--אַפִלּוּ אִשָּׁה אוֹ עֶבֶד, אַפִלּוּ שָׁמַע קוֹל הַמַּתְרֶה וְלֹא רָאָהוּ, וְאַפִלּוּ הִתְרָה בְּעַצְמוֹ--הֲרֵי זֶה נֶהְרָג.</P>

<P><B>יב,ה</B>  [ג] אָמְרוּ הָעֵדִים הָיְתָה לוֹ הַתְרָאָה, וּמַכִּירִין אָנוּ אוֹתוֹ--מְאַיְּמִין בֵּית דִּין עֲלֵיהֶן.  וְכֵיצַד מְאַיְּמִין עַל עֵדֵי נְפָשׁוֹת:  אוֹמְרִין לָהֶן שֶׁמֶּא תֹּאמְרוּ מֵאֹמֶד וּמִשְּׁמוּעָה, עֵד מִפִּי עֵד, מִפִּי אָדָם נֶאֱמָן שָׁמַעְנוּ, אוֹ שֶׁמֶּא אֵין אַתֶּם יוֹדְעִים שֶׁסּוֹפֵנוּ לִבְדֹּק אֶתְכֶם בִּדְרִישָׁה וַחֲקִירָה.</P>

<P><B>יב,ו</B>  הֱיוּ יוֹדְעִין שֶׁלֹּא כְּדִינֵי מְמוֹנוֹת, דִּינֵי נְפָשׁוֹת:  דִּינֵי מְמוֹנוֹת, אָדָם נוֹתֵן מְמוֹנוֹ וּמִתְכַּפֵּר לוֹ; דִּינֵי נְפָשׁוֹת, דָּמוֹ וְדַם זַרְעוֹתָיו תְּלוּיִין בּוֹ עַד סוֹף הָעוֹלָם, שֶׁהֲרֵי לְקַיִן נֶאֱמָר "קוֹל דְּמֵי אָחִיךָ, צֹעֲקִים" (בראשית ד,י), דָּמוֹ וְדַם זַרְעוֹתָיו.</P>

<P><B>יב,ז</B>  לְפִיכָּךְ נִבְרָא אָדָם יְחִידִי בָּעוֹלָם--לְלַמַּד שֶׁכָּל הַמְּאַבֵּד נֶפֶשׁ אַחַת, מַעֲלִין עָלָיו כְּאִלּוּ אִבַּד עוֹלָם מָלֵא, וְכָל הַמְּקַיֵּם נֶפֶשׁ אַחַת, מַעֲלִין עָלָיו כְּאִלּוּ קִיַּם עוֹלָם מָלֵא.</P>

<P><B>יב,ח</B>  הֲרֵי כָּל בָּאֵי הָעוֹלָם, בְּצוּרַת אָדָם הָרִאשׁוֹן הֶן נִבְרָאִין, וְאֵין פְּנֵי אֶחָד מֵהֶן, דּוֹמֶה לִפְנֵי חֲבֵרוֹ; לְפִיכָּךְ כָּל אֶחָד וְאֶחָד יָכוֹל לוֹמַר, בִּשְׁבִילִי נִבְרָא הָעוֹלָם.</P>

<P><B>יב,ט</B>  שֶׁמֶּא תֹּאמְרוּ מַה לָנוּ וּלְצָרָה זוֹ, הֲלוֹא כְּבָר נֶאֱמָר "וְהוּא עֵד, אוֹ רָאָה אוֹ יָדָע . . ." (ויקרא ה,א); אוֹ שֶׁמֶּא תֹּאמְרוּ מַה לָנוּ וְלָחוּב בְּדָמוֹ שֶׁלְּזֶה, וַהֲלוֹא כְּבָר נֶאֱמָר "וּבַאֲבֹד רְשָׁעִים רִנָּה" (משלי יא,י).</P>

<P><B>יב,י</B>  אִם עָמְדוּ בְּדִבְרֵיהֶם--מַכְנִיסִין אֶת הַגָּדוֹל שֶׁבָּעֵדִים, וּבוֹדְקִין אוֹתוֹ בִּדְרִישָׁה וּבַחֲקִירָה כְּמוֹ שֶׁיִּתְבָּאַר בְּהִלְכּוֹת עֵדוּת.  נִמְצֵאת עֵדוּתוֹ מְכֻוֶּנֶת--מַכְנִיסִין אֶת הַשֵּׁנִי, וּבוֹדְקִין אוֹתוֹ כָּרִאשׁוֹן; וְאַפִלּוּ הָיוּ הָעֵדִים מֵאָה, בּוֹדְקִין כָּל אֶחָד וְאֶחָד בִּדְרִישָׁה וַחֲקִירָה.</P>

<P><B>יב,יא</B>  נִמְצְאוּ דִּבְרֵי כָּל הָעֵדִים מְכֻוָּנִין--פּוֹתְחִין בִּזְכוּת כְּמוֹ שֶׁבֵּאַרְנוּ, וְאוֹמְרִין לוֹ אִם לֹא חָטָאתָ אַל תִּירָא מִדִּבְרֵיהֶם; וְדָנִין אוֹתוֹ.  אִם מָצְאוּ לוֹ זְכוּת, פּוֹטְרִין אוֹתוֹ; וְאִם לֹא מָצְאוּ לוֹ זְכוּת, אוֹסְרִין אוֹתוֹ עַד לְמָחָר.</P>

<P><B>יב,יב</B>  וּבוֹ בַּיּוֹם מִזְדַוְּגִין הַסַּנְהֶדְּרִין זוֹגוֹת זוֹגוֹת, לְעַיַּן בְּדִינוֹ; וּמְמַעֲטִין בְּמַאֲכָל, וְאֵין שׁוֹתִין יַיִן כָּל אוֹתוֹ הַיּוֹם, וְנוֹשְׂאִין וְנוֹתְנִין בַּדָּבָר כָּל הַלַּיְלָה, כָּל אֶחָד וְאֶחָד עִם זוֹג שֶׁלּוֹ אוֹ עִם עַצְמוֹ בְּבֵיתוֹ.</P>

<P><B>יב,יג</B>  וּלְמָחֳרָת מַשְׁכִּימִין לְבֵית דִּין, הַמְּזַכֶּה אוֹמֵר אֲנִי הוּא הַמְּזַכֶּה, וּמְזַכֶּה אֲנִי בִּמְקוֹמִי; וְהַמְּחַיֵּב אוֹמֵר אֲנִי מְחַיֵּב בִּמְקוֹמִי, אוֹ חָזַרְתִּי וַאֲנִי מְזַכֶּה.  וְאִם טָעוּ בַּדָּבָר, וְלֹא יָדְעוּ מִי הֶם שֶׁחִיְּבוּ אוֹ זִכּוּ מִטַּעַם אֶחָד שְׁאֵינָן נֶחְשָׁבִין אֵלָא בְּאֶחָד כְּמוֹ שֶׁבֵּאַרְנוּ--הֲרֵי סוֹפְרֵי הַדַּיָּנִין מַזְכִּירִין אוֹתָן, שֶׁהֲרֵי הֶן כּוֹתְבִין טַעַם שֶׁלְּכָל אֶחָד וְאֶחָד.</P>

<P><B>יב,יד</B>  וּמַתְחִילִין בְּדִינוֹ:  אִם מָצְאוּ לוֹ זְכוּת, פְּטָרוּהוּ; וְאִם הֻצְרְכוּ לְהוֹסִיף, מוֹסִיפִין.  רַבּוּ הַמְּחַיָּבִין, וְנִתְחַיַּב--מוֹצִיאִין אוֹתוֹ לְהָרְגוֹ.  וּמְקוֹם שֶׁהוֹרְגִין בּוֹ בֵּית דִּין--יִהְיֶה חוּץ לְבֵית דִּין, וְרָחוֹק מִבֵּית דִּין:  שֶׁנֶּאֱמָר "הוֹצֵא אֶת-הַמְקַלֵּל, אֶל-מִחוּץ לַמַּחֲנֶה" (ויקרא כד,יד).  וְיֵרָאֶה לִי שֶׁיִּהְיֶה רָחוֹק, כְּמוֹ שִׁשָּׁה מִילִין, כְּמַה שֶׁהָיָה בֵּין בֵּית דִּינוֹ שֶׁלְּמֹשֶׁה רַבֵּנוּ שֶׁהָיָה לִפְנֵי אֹהֶל מוֹעֵד, וּבֵין סוֹף מַחֲנֵה יִשְׂרָאֵל.</P>

<P><B>יב,טו</B>  [ד] מִי שֶׁנִּגְמַר דִּינוֹ--אֵין מַשְׁהִין אוֹתוֹ, אֵלָא יֵהָרֵג בְּיוֹמוֹ.  אַפִלּוּ הָיְתָה עֻבְרָה--אֵין מַמְתִּינִין לָהּ, עַד שֶׁתֵּלֵד, וּמַכִּין אוֹתָהּ כְּנֶגֶד בֵּית הַהֵרָיוֹן, עַד שֶׁיָּמוּת הַוֶּלֶד תְּחִלָּה.  אֲבָל אִם יָשְׁבָה עַל הַמַּשְׁבֵּר--מַמְתִּינִין לָהּ, עַד שֶׁתֵּלֵד.  וְכָל אִשָּׁה שֶׁתֵּהָרֵג, מֻתָּר לֵהָנוֹת בִּשְׂעָרָהּ.</P>

<P><B>יב,טז</B>  [ה] מִי שֶׁהָיָה יוֹצֶא לֵהָרֵג, וְהָיָה זִבְחוֹ זָבוּחַ--אֵין הוֹרְגִין אוֹתוֹ, עַד שֶׁמַּזִּין עָלָיו מִדַּם חַטָּאתוֹ וַאֲשָׁמוֹ.  וְאִם נִגְמַר דִּינוֹ, וַעֲדַיִן לֹא נִשְׁחַט הַזֶּבַח--אֵין מַמְתִּינִין לוֹ עַד שֶׁיַּקְרִיבוּ עָלָיו קָרְבָּנוֹ, שְׁאֵין מְעַנִּין אֶת הַדִּין.
<BR> </P>

<H2>הִלְכּוֹת סַנְהֶדְּרִין פֵּרֶק יג</H2>

<P><B>יג,א</B>  מִי שֶׁנִּגְמַר דִּינוֹ לְמִיתָה--מוֹצִיאִין אוֹתוֹ מִבֵּית דִּין, וְאֶחָד עוֹמֵד עַל פֶּתַח בֵּית דִּין וְהַסּוּדָרִין בְּיָדוֹ, וְהַסּוּס רָחוֹק מִמֶּנּוּ, וְהַכָּרוֹז יוֹצֶא לְפָנָיו:  פְּלוֹנִי יוֹצֶא לֵהָרֵג בְּמִיתָה פְּלוֹנִית עַל שֶׁעָבַר עַל עֲבֵרָה פְּלוֹנִית בְּמָקוֹם פְּלוֹנִי בִּזְמָן פְּלוֹנִי, וּפְלוֹנִי וּפְלוֹנִי עֵדָיו--מִי שֶׁיּוֹדֵעַ לוֹ זְכוּת, יָבוֹא וִילַמַּד.  אָמַר אֶחָד יֵשׁ לִי לְלַמַּד עָלָיו זְכוּת--זֶה מֵנִיף בַּסּוּדָרִין, וְזֶה הָרוֹכֵב עַל הַסּוּס רָץ וּמַחְזִיר אֶת הַנִּדּוֹן לְבֵית דִּין.  אִם נִמְצָא לוֹ זְכוּת, פּוֹטְרִין אוֹתוֹ; וְאִם לָאו, יַחְזֹר וְיֵצֵא לַהֲרִיגָה.</P>

<P><B>יג,ב</B>  אָמַר הוּא עַצְמוֹ, יֵשׁ לִי לְלַמַּד עַל עַצְמִי זְכוּת--אַף עַל פִּי שְׁאֵין מַמָּשׁ בִּדְבָרָיו, מַחְזִירִין אוֹתוֹ פַּעַם רִאשׁוֹנָה וּשְׁנִיָּה:  שֶׁמֶּא מִפְּנֵי הַפַּחַד נִסְתַּתְּמוּ טְעָנוֹתָיו; וּכְשֶׁיַּחְזֹר לְבֵית דִּין, תִּתְיַשַּׁב דַּעְתּוֹ וְיֹאמַר טַעַם.  הִחְזִירוּהוּ, וְלֹא נִמְצָא מַמָּשׁ בִּדְבָרָיו--מוֹצִיאִין אוֹתוֹ פַּעַם שְׁלִישִׁית.</P>

<P><B>יג,ג</B>  אָמַר בַּשְּׁלִישִׁית, יֵשׁ לִי לְלַמַּד עַל עַצְמִי זְכוּת--אִם יֵשׁ מַמָּשׁ בִּדְבָרָיו--מַחְזִירִין אוֹתוֹ, אַפִלּוּ כַּמָּה פְּעָמִים.  לְפִיכָּךְ מוֹסְרִין לוֹ שְׁנֵי תַּלְמִידֵי חֲכָמִים, שֶׁשּׁוֹמְעִין דְּבָרָיו בַּדֶּרֶךְ:  אִם יֵשׁ בִּדְבָרָיו מַמָּשׁ, מַחְזִירִין אוֹתוֹ; וְאִם לָאו, אֵין מַחְזִירִין אוֹתוֹ.</P>

<P><B>יג,ד</B>  אִם לֹא נִמְצָא לוֹ זְכוּת, מוֹצִיאִין אוֹתוֹ; וְעֵדָיו--הֶם שֶׁהוֹרְגִין אוֹתוֹ, בְּכָל מִיתָה שֶׁיִּתְחַיַּב בָּהּ.  וְרוֹצֵחַ שֶׁלֹּא הֲרָגוּהוּ עֵדָיו--חַיָּבִין בֵּית דִּין לְהָמִיתוֹ, בְּיַד כָּל אָדָם.</P>

<P><B>יג,ה</B>  רָחוֹק מִמְּקוֹם הַהֲרִיגָה בְּעֶשֶׂר אַמּוֹת, אוֹמְרִין לוֹ הִתְוַדֵּה:  שֶׁכֵּן דֶּרֶךְ כָּל הַמּוּמָתִין, מִתְוַדִּין; וְכָל הַמִּתְוַדֶּה, יֵשׁ לוֹ חֵלֶק בָּעוֹלָם הַבָּא.  אִם אֵינוּ יוֹדֵעַ לְהִתְוַדּוֹת--אוֹמְרִין לוֹ אֱמֹר, תִּהְיֶה מִיתָתִי כַּפָּרָה עַל כָּל עֲווֹנוֹתַי.  אַפִלּוּ יָדַע בְּעַצְמוֹ שֶׁשֶּׁקֶר הֵעִידוּ עָלָיו, כָּךְ הוּא מִתְוַדֶּה.</P>

<P><B>יג,ו</B>  [ב] וְאַחַר שֶׁמִּתְוַדֶּה, מַשְׁקִין אוֹתוֹ קֹרֶט שֶׁלִּלְבוֹנָה בְּכוֹס שֶׁלְּיַיִן, כְּדֵי שֶׁתִּטָּרֵף דַּעְתּוֹ עָלָיו וְיִשְׁתַּכַּר, וְאַחַר כָּךְ יֵהָרֵג בְּמִיתָה שְׁהוּא חַיָּב בָּהּ.</P>

<P><B>יג,ז</B>  [ג] זֶה הַיַּיִן וְהַלְּבוֹנָה, וְהָאֶבֶן שֶׁיִּסָּקֵל בָּהּ הַנִּסְקָל, וְהַסַּיִף שֶׁיֵּהָרֵג בּוֹ הַנֶּהְרָג, וְהַסּוּדָר שֶׁחוֹנְקִין בּוֹ הַנֶּחְנָק, וְהָעֵץ שֶׁתּוֹלִין עָלָיו הַנִּתְלֶה, וְהַסּוּדָר שֶׁמְּנִיפִין בּוֹ לִפְנֵי הֲרוּגֵי בֵּית דִּין, וְהַסּוּס שֶׁרָץ עָלָיו לְהַצִּילוֹ--הַכֹּל בָּאִין מִשֶּׁלַּצִּבּוּר; וּמִי שֶׁרָצָה לְהִתְנַדַּב, יִתְנַדַּב.</P>

<P><B>יג,ח</B>  [ד] אֵין בֵּית דִּין יוֹצְאִין אַחַר הַנֶּהְרָג.  וְכָל בֵּית דִּין שֶׁהָרְגוּ נֶפֶשׁ, אֲסוּרִין לֶאֱכֹל בְּאוֹתוֹ הַיּוֹם--הֲרֵי זֶה בִּכְלַל "לֹא תֹאכְלוּ, עַל-הַדָּם" (ויקרא יט,כו).  וְאֵין מַבְרִין הַקְּרוֹבִים עַל הֲרוּגֵי בֵּית דִּין, מִשּׁוֹם "לֹא תֹאכְלוּ, עַל-הַדָּם".  וּדְבָרִים אֵלּוּ אֲסוּרִין, וְאֵין בָּהֶן מַלְקוּת.</P>

<P><B>יג,ט</B>  [ה] מִי שֶׁנִּתְחַיַּב מִיתָה בְּחֻלּוֹ שֶׁלַּמּוֹעֵד--מְעַיְּנִין בְּדִינוֹ, וְאוֹכְלִין בֵּית דִּין וְשׁוֹתִין; וְאַחַר כָּךְ גּוֹמְרִין דִּינוֹ סָמוּךְ לִשְׁקִיעַת הַחַמָּה, וְהוֹרְגִין אוֹתוֹ.</P>

<P><B>יג,י</B>  [ו] הֲרוּגֵי בֵּית דִּין--אֵין מִתְאַבְּלִין עֲלֵיהֶן, וּבָאִין קְרוֹבֵיהֶם וְשׁוֹאֲלִים אֶת שְׁלוֹם הָעֵדִים וְאֶת שְׁלוֹם הַדַּיָּנִין, לְהוֹדִיעַ שְׁאֵין בְּלִבָּם עֲלֵיהֶם כְּלוּם, שֶׁדִּין אֱמֶת דָּנוּ.  וְאַף עַל פִּי שְׁאֵין נוֹהֲגִין אֵבֶל--הֲרֵי הֶן אוֹנְנִין עֲלֵיהֶן, שְׁאֵין אֲנִינָה אֵלָא בַּלֵּב.</P>

<P><B>יג,יא</B>  [ז] מִי שֶׁנִּגְמַר דִּינוֹ וּבָרַח, וּבָא לְבֵית דִּין אַחֵר--אֵין סוֹתְרִין אֶת דִּינוֹ; אֵלָא כָּל מָקוֹם שֶׁיַּעַמְדוּ שְׁנַיִם וְיֹאמְרוּ, מְעִידִים אָנוּ אֶת אִישׁ פְּלוֹנִי שֶׁנִּגְמַר דִּינוֹ בְּבֵית דִּינוֹ שֶׁלִּפְלוֹנִי, וּפְלוֹנִי וּפְלוֹנִי עֵדָיו--הֲרֵי זֶה יֵהָרֵג.</P>

<P><B>יג,יב</B>  בַּמֶּה דְּבָרִים אֲמוּרִים, בָּרוֹצֵחַ.  אֲבָל שְׁאָר חַיָּבֵי מִיתוֹת--עַד שֶׁיָּבוֹאוּ עֵדָיו הָרִאשׁוֹנִים, וְיָעִידוּ שֶׁנִּגְמַר דִּינוֹ, וְיַהַרְגוּהוּ בְּיָדָם:  וְהוּא שֶׁיָּעִידוּ, בְּבֵית דִּין שֶׁלְּעֶשְׂרִים וּשְׁלוֹשָׁה.</P>

<P><B>יג,יג</B>  [ח] מִי שֶׁנִּגְמַר דִּינוֹ בְּבֵית דִּין שֶׁהָיוּ בְּחוּצָה לָאָרֶץ, וּבָרַח לְבֵית דִּין שֶׁבְּאֶרֶץ יִשְׂרָאֵל--סוֹתְרִין אֶת דִּינוֹ עַל כָּל פָּנִים.  וְאִם הָיוּ אוֹתוֹ בֵּית דִּין עַצְמָן שֶׁנִּגְמַר דִּינוֹ בִּפְנֵיהֶם--אֵין סוֹתְרִין אֶת דִּינוֹ, אַף עַל פִּי שֶׁגְּמָרוּהוּ בְּחוּצָה לָאָרֶץ, וְהֶם עַתָּה בְּאֶרֶץ יִשְׂרָאֵל.
<BR> </P>

<H2>הִלְכּוֹת סַנְהֶדְּרִין פֵּרֶק יד</H2>

<P><B>יד,א</B>  אַרְבַּע מִיתוֹת נִמְסְרוּ לְבֵית דִּין--סְקֵלָה, וּשְׂרֵפָה, וַהֲרִיגָה בְּסַיִף, וְחָנֵק.  סְקֵלָה וּשְׂרֵפָה, מְפֹרָשִׁין הֶן בַּתּוֹרָה.  וּמִפִּי מֹשֶׁה רַבֵּנוּ לָמְדוּ, שֶׁכָּל מִיתָה הָאֲמוּרָה בַּתּוֹרָה סְתָם, חָנֵק.  וְהַהוֹרֵג אֶת חֲבֵרוֹ, מִיתָתוֹ בְּסַיִף; וְכֵן אַנְשֵׁי עִיר הַנִּדַּחַת, מִיתָתָן בְּסַיִף.</P>

<P><B>יד,ב</B>  כָּל מִיתָה מֵהֶן--מִצְוַת עֲשֵׂה הִיא לְבֵית דִּין, לַהְרֹג בָּהּ מִי שֶׁנִּתְחַיַּב בָּהּ.  וְאֵין רְשׁוּת לַמֶּלֶךְ לַהְרֹג בְּאַחַת מֵהֶן, אֵלָא בְּסַיִף בִּלְבָד.</P>

<P><B>יד,ג</B>  כָּל מְחֻיָּב מִיתַת בֵּית דִּין שֶׁלֹּא הֵמִיתוּ אוֹתוֹ בֵּית דִּין--בִּטְּלוּ מִצְוַת עֲשֵׂה, וְלֹא עָבְרוּ עַל מִצְוַת לֹא תַעֲשֶׂה:  חוּץ מִן הַמְּכַשֵּׁף, שְׁאִם לֹא הֵמִיתוּ אוֹתוֹ--עָבְרוּ עַל מִצְוַת לֹא תַעֲשֶׂה, שֶׁנֶּאֱמָר "מְכַשֵּׁפָה, לֹא תְחַיֶּה" (שמות כב,יז).</P>

<P><B>יד,ד</B>  סְקֵלָה חֲמוּרָה מִן הַשְּׂרֵפָה, וּשְׂרֵפָה חֲמוּרָה מִן הַסַּיִף, וְהַסַּיִף חָמוּר מִן הֶחָנֵק.  וְכָל מִי שֶׁנִּתְחַיַּב בִּשְׁתֵּי מִיתוֹת, נִדּוֹן בַּחֲמוּרָה:  בֵּין שֶׁעָבַר שְׁתֵּי עֲבֵרוֹת זוֹ אַחַר זוֹ, בֵּין שֶׁעָבַר עֲבֵרָה אַחַת שֶׁחַיָּב עָלֶיהָ שְׁתֵּי מִיתוֹת; אַפִלּוּ נִגְמַר דִּינוֹ לַקַּלָּה, וְאַחַר כָּךְ עָבַר עַל הַחֲמוּרָה וְנִגְמַר דִּינוֹ--נִדּוֹן בַּחֲמוּרָה.  [ה] וְאֶחָד הָאִישׁ וְאֶחָד הָאִשָּׁה, דָּנִין אוֹתָן בְּאַרְבַּע הַמִּיתוֹת.</P>

<P><B>יד,ה</B>  [ו] כָּל חַיָּבֵי מִיתוֹת שֶׁנִּתְעָרְבוּ זֶה בְּזֶה, יִדּוֹן כָּל אֶחָד מֵהֶן בַּקַּלָּה שֶׁבָּהֶן.  [ז] מִי שֶׁנִּגְמַר דִּינוֹ שֶׁנִּתְעָרַב עִם שְׁאָר הָעָם, וְלֹא נוֹדַע מִי הוּא מֵאֵלּוּ, אוֹ מִי שֶׁלֹּא נִגְמַר דִּינוֹ, שֶׁנִּתְעָרַב בְּמִי שֶׁנִּגְמַר דִּינוֹ וְלֹא נוֹדַע מִי הוּא--כֻּלָּן פְּטוּרִין, לְפִי שְׁאֵין גּוֹמְרִין דִּינוֹ שֶׁלָּאָדָם אֵלָא בְּפָנָיו.</P>

<P><B>יד,ו</B>  [ח] מִי שֶׁעָמַד עַל נַפְשׁוֹ, וְלֹא יָכְלוּ בֵּית דִּין לֶאֱסֹר אוֹתוֹ עַד שֶׁיְּמִיתוּהוּ בַּמִּיתָה שְׁהוּא חַיָּב בָּהּ--הוֹרְגִין אוֹתוֹ עֵדָיו בְּכָל מִיתָה שֶׁיְּכוּלִין לְהָמִית אוֹתוֹ בָּהּ, מֵאַחַר שֶׁנִּגְמַר דִּינוֹ; וְאֵין רְשׁוּת לִשְׁאָר הָעָם לְהָמִית אוֹתוֹ תְּחִלָּה.  לְפִיכָּךְ אִם נִקְטְעָה יַד הָעֵדִים, פָּטוּר; וְאִם הָיוּ הָעֵדִים גִּדְּמִין מִתְּחִלָּה, יֵהָרֵג בְּיַד אֲחֵרִים.</P>

<P><B>יד,ז</B>  בַּמֶּה דְּבָרִים אֲמוּרִים, בִּשְׁאָר מְחֻיְּבֵי מִיתוֹת בֵּית דִּין, חוּץ מִן הָרוֹצֵחַ.  אֲבָל הוֹרֵג נֶפֶשׁ שֶׁנִּגְמַר דִּינוֹ--רוֹדְפִין אַחֲרָיו בְּכָל דָּבָר וּבְיַד כָּל אָדָם, עַד שֶׁמְּמִיתִין אוֹתוֹ.</P>

<P><B>יד,ח</B>  [ט] כָּל הֲרוּגֵי בֵּית דִּין--אֵין קוֹבְרִין אוֹתָם בְּקִבְרוֹת אֲבוֹתֵיהֶם בִּכְלַל יִשְׂרָאֵל, אֵלָא שְׁתֵּי קְבָרוֹת מְתַקְּנִין לָהֶן בֵּית דִּין:  אַחַת לַנִּסְקָלִין וְלַנִּשְׂרָפִין, וְאַחַת לַנֶּהְרָגִין וְלַנֶּחְנָקִין.  וְדָבָר זֶה, הֲלָכָה מִפִּי הַשְּׁמוּעָה.  נִתְאַכַּל הַבָּשָׂר--הָיוּ מְלַקְּטִין אֶת הָעֲצָמוֹת, וְקוֹבְרִין אוֹתָן בְּקִבְרוֹת אֲבוֹתֵיהֶם.  וְיֵשׁ לִקְרוֹבֵיהֶן לַעֲשׂוֹת לָהֶם אֲרוֹן וְתַכְרִיכִין.</P>

<P><B>יד,ט</B>  [י] צְרִיכִין בֵּית דִּין לְהִתְיַשַּׁב בְּדִינֵי נְפָשׁוֹת, וּלְהַמְתִּין וְלֹא יָאִיצוּ.  וְכָל בֵּית דִּין שֶׁהָרְגוּ נֶפֶשׁ בְּשֶׁבַע שָׁנִים, הֲרֵי אֵלּוּ חַבְלָנִין.  וְאַף עַל פִּי כֵן, אִם אֵרַע לָהֶם לַהְרֹג בְּכָל יוֹם וָיוֹם--הוֹרְגִין; אֲבָל אֵין דָּנִין לְעוֹלָם שְׁנַיִם בְּיוֹם אֶחָד, אֵלָא דָּנִין זֶה הַיּוֹם וְהַשֵּׁנִי לְמָחָר.</P>

<P><B>יד,י</B>  הָיוּ שְׁנֵיהֶם בַּעֲבֵרָה אַחַת וּמִיתָה אַחַת, כְּגוֹן נוֹאֵף עִם נוֹאֶפֶת--דָּנִין שְׁנֵיהֶן בְּיוֹם אֶחָד.  לְפִיכָּךְ אִם הָיָה הַנּוֹאֵף בּוֹעֵל בַּת כּוֹהֵן--הוֹאִיל וְהוּא בְּחָנֵק וְהִיא בִּשְׂרֵפָה, אֵין הוֹרְגִין שְׁנֵיהֶן בְּיוֹם אֶחָד.</P>

<P><B>יד,יא</B>  אֵין דָּנִין דִּינֵי נְפָשׁוֹת, אֵלָא בִּפְנֵי הַבַּיִת--וְהוּא שֶׁיִּהְיֶה בֵּית דִּין הַגָּדוֹל, שָׁם בַּלִּשְׁכָּה שֶׁבַּמִּקְדָּשׁ:  שֶׁנֶּאֱמָר בְּזָקֵן מַמְרֵא "לְבִלְתִּי שְׁמֹעַ אֶל-הַכֹּהֵן . . . אוֹ, אֶל-הַשֹּׁפֵט" (דברים יז,יב)--מִפִּי הַשְּׁמוּעָה לָמְדוּ שֶׁבִּזְמָן שֶׁיֵּשׁ כּוֹהֵן מַקְרִיב עַל גַּבֵּי הַמִּזְבֵּחַ, יֵשׁ דִּינֵי נְפָשׁוֹת, וְהוּא שֶׁיִּהְיֶה בֵּית דִּין הַגָּדוֹל, בִּמְקוֹמוֹ.</P>

<P><B>יד,יב</B>  בַּתְּחִלָּה כְּשֶׁנִּבְנָה הַמִּקְדָּשׁ, הָיוּ בֵּית דִּין הַגָּדוֹל יוֹשְׁבִין בְּלִשְׁכַּת הַגָּזִית שֶׁהָיְתָה בַּעֲזֶרֶת יִשְׂרָאֵל; וְהַמָּקוֹם שֶׁהָיוּ יוֹשְׁבִין בּוֹ חֹל הָיָה, שְׁאֵין יְשִׁיבָה בָּעֲזָרָה אֵלָא לְמַלְכֵי בֵּית דָּוִיד.  וּכְשֶׁנִּתְקַלְקְלָה הַשּׁוּרָה, גָּלוּ מִמָּקוֹם לְמָקוֹם.  וְלַעֲשָׂרָה מְקוֹמוֹת גָּלוּ, וְסוֹפָן לִטְבֶרְיָה; וּמִשָּׁם לֹא עָמַד בֵּית דִּין גָּדוֹל, עַד עַתָּה.  וְקַבָּלָה הִיא שֶׁבִּטְבֶרְיָה עֲתִידִין לַחְזֹר תְּחִלָּה, וּמִשָּׁם נֶעְתָּקִין לַמִּקְדָּשׁ.</P>

<P><B>יד,יג</B>  אַרְבָּעִים שָׁנָה קֹדֶם חָרְבַּן בַּיִת שֵׁנִי בָּטְלוּ דִּינֵי נְפָשׁוֹת מִיִּשְׂרָאֵל, אַף עַל פִּי שֶׁהָיָה הַמִּקְדָּשׁ קַיָּם, מִפְּנֵי שֶׁגָּלוּ הַסַּנְהֶדְּרִין, וְלֹא הָיוּ בִּמְקוֹמָן שָׁם בַּמִּקְדָּשׁ.</P>

<P><B>יד,יד</B>  בִּזְמָן שֶׁדָּנִין דִּינֵי נְפָשׁוֹת בְּאֶרֶץ יִשְׂרָאֵל, דָּנִין דִּינֵי נְפָשׁוֹת כֵּן בְּחוּצָה לָאָרֶץ--וְהוּא שֶׁיִּהְיוּ הַסַּנְהֶדְּרִין סְמוּכִין בְּאֶרֶץ יִשְׂרָאֵל, כְּמוֹ שֶׁבֵּאַרְנוּ:  שֶׁהַסַּנְהֶדְּרִין נוֹהֶגֶת בָּאָרֶץ, וּבְחוּצָה לָאָרֶץ.
<BR> </P>

<H2>הִלְכּוֹת סַנְהֶדְּרִין פֵּרֶק טו</H2>

<P><B>טו,א</B>  כֵּיצַד מִצְוַת הַנִּסְקָלִין:  רָחוֹק מִבֵּית הַסְּקֵלָה אַרְבַּע אַמּוֹת, מַפְשִׁיטִין אֶת הַמְּחֻיָּב סְקֵלָה בְּגָדָיו, וּמְכַסִּין עֶרְוָתוֹ מִלְּפָנָיו; וְאֵין הָאִשָּׁה נִסְקֶלֶת עֲרֻמָּה, אֵלָא בַּחֲלוּק אֶחָד.</P>

<P><B>טו,ב</B>  וּבֵית הַסְּקֵלָה, גָּבוֹהַּ שְׁתֵּי קוֹמוֹת; עוֹלֶה לְשָׁם הוּא וְעֵדָיו, וְיָדָיו אֲסוּרוֹת, וְאֶחָד מִן הָעֵדִים דּוֹחֲפוֹ עַל מָתְנָיו מֵאֲחוֹרָיו, וְהוּא נֶהְפָּךְ וְנוֹפֵל עַל לִבּוֹ לָאָרֶץ.  אִם מֵת בָּהּ--יָצָא, שֶׁהֲרֵי נֶאֱמָר "סָקוֹל יִסָּקֵל אוֹ-יָרֹה יִיָּרֶה" (שמות יט,יג):  הִנֵּה הִשְׁוָה הַנִּסְקָל שֶׁנָּפַל הָאֶבֶן עָלָיו, עִם הַנִּדְחָף שֶׁנָּפַל הוּא בְּעַצְמוֹ עַל הָאָרֶץ.</P>

<P><B>טו,ג</B>  וְאִם לֹא מֵת מִדְּחִיפָה זוֹ--מַגְבִּיהִין הָעֵדִים אֶבֶן שֶׁהָיְתָה מֻנַּחַת שָׁם, מַשָּׂא שְׁנֵי בְּנֵי אָדָם, וְהָעֵד הַשֵּׁנִי מַרְפֶּה יָדָיו, וּמַשְׁלִיךְ אֶת הָאֶבֶן עַל לִבּוֹ.  אִם מֵת בָּהּ, יָצָא; וְאִם לָאו--רְגִימָתוֹ בְּכָל יִשְׂרָאֵל, שֶׁנֶּאֱמָר "יַד הָעֵדִים תִּהְיֶה-בּוֹ בָרִאשֹׁנָה, לַהֲמִיתוֹ, וְיַד כָּל-הָעָם, בָּאַחֲרֹנָה" (דברים יז,ז).</P>

<P><B>טו,ד</B>  [ב] עָבַד עֲבוֹדָה זָרָה--אֵין סוֹקְלִין אוֹתוֹ, אֵלָא עַל שַׁעַר שֶׁעָבַד בּוֹ; וְאִם הָיְתָה עִיר שֶׁרֻבָּהּ גּוֹיִים, סוֹקְלִין אוֹתוֹ עַל פֶּתַח בֵּית דִּין.  וְדָבָר זֶה, קַבָּלָה מִפִּי הַשְּׁמוּעָה:  "אֶל-שְׁעָרֶיךָ" (דברים יז,ה)--זֶה שַׁעַר שֶׁעָבַד בּוֹ, לֹא שֶׁנִּגְמַר דִּינוֹ בּוֹ.</P>

<P><B>טו,ה</B>  [ג] מִצְוַת הַנִּשְׂרָפִין:  הָיוּ מַשְׁקִיעִין אוֹתוֹ בְּזֵבֶל, עַד אַרְכֻּבּוֹתָיו, וְנוֹתְנִין סוּדָר קָשֶׁה בְּתוֹךְ הָרַךְ, וְכוֹרֵךְ עַל צַוָּארוֹ, וּשְׁנֵי עֵדָיו זֶה מוֹשֵׁךְ אֶצְלוֹ וְזֶה מוֹשֵׁךְ אֶצְלוֹ, עַד שְׁהוּא פּוֹתֵחַ אֶת פִּיו.  וּמַתִּיכִין אֶת הַבְּדִיל אוֹ אֶת הָעוֹפֶרֶת וְכַיּוֹצֶא בָּהֶן, וְזוֹרֵק לְתוֹךְ פִּיו, וְהִיא יוֹרֶדֶת, וְשׂוֹרֶפֶת אֶת בְּנֵי מֵעָיו.</P>

<P><B>טו,ו</B>  [ד] מִצְוַת הַנֶּהְרָגִין:  מַתִּיזִין אֶת רֹאשָׁן בְּסַיִף, כְּדֶרֶךְ שֶׁהַמְּלָכִים עוֹשִׂין.</P>

<P><B>טו,ז</B>  [ה] מִצְוַת הַנֶּחְנָקִין:  מַשְׁקִיעִין אֶת הַמְּחֻיָּב בְּזֵבֶל, עַד אַרְכֻּבּוֹתָיו, וְנוֹתְנִין סוּדָר קָשֶׁה לְתוֹךְ הָרַךְ, וְכוֹרְכִין עַל צַוָּארוֹ; וְזֶה מוֹשֵׁךְ אֶצְלוֹ וְזֶה מוֹשֵׁךְ אֶצְלוֹ, עַד שֶׁנַּפְשׁוֹ יוֹצְאָה.</P>

<P><B>טו,ח</B>  [ו] מִצְוַת עֲשֵׂה לִתְלוֹת אֶת הַמְּגַדֵּף, וְעוֹבֵד עֲבוֹדָה זָרָה:  שֶׁנֶּאֱמָר "כִּי-קִלְלַת אֱלֹהִים, תָּלוּי" (דברים כא,כג), הֲרֵי מְגַדֵּף אָמוּר; וּבְעוֹבֵד עֲבוֹדָה זָרָה, נֶאֱמָר "אֶת-ה', הוּא מְגַדֵּף" (במדבר טו,ל).  וְהָאִישׁ נִתְלֶה וְאֵין הָאִשָּׁה נִתְלֵית, שֶׁנֶּאֱמָר "כִּי-יִהְיֶה בְאִישׁ, חֵטְא . . . וְתָלִיתָ אֹתוֹ" (דברים כא,כב).</P>

<P><B>טו,ט</B>  [ז] כֵּיצַד מִצְוַת הַנִּתְלִין:  אַחַר שֶׁסּוֹקְלִין אוֹתָן, מַשְׁקִיעִין אֶת הַקּוֹרָה בָּאָרֶץ, וְהָעֵץ יוֹצֶא מִמֶּנָּה, וּמַקִּיפִין שְׁתֵּי יָדָיו זוֹ לְזוֹ, וְתוֹלֶה אוֹתוֹ סָמוּךְ לִשְׁקִיעַת הַחַמָּה, וּמַתִּירִין אוֹתוֹ מִיָּד.  וְאִם לָן--עוֹבְרִין עָלָיו בְּלֹא תַעֲשֶׂה, שֶׁנֶּאֱמָר "לֹא-תָלִין נִבְלָתוֹ עַל-הָעֵץ" (דברים כא,כג).  [ח] וּמִצְוַת עֲשֵׂה לִקְבֹר אֶת כָּל הֲרוּגֵי בֵּית דִּין בְּיוֹם הַהֲרִיגָה, שֶׁנֶּאֱמָר "כִּי-קָבוֹר תִּקְבְּרֶנּוּ בַּיּוֹם הַהוּא" (שם).</P>

<P><B>טו,י</B>  וְלֹא הֲרוּגֵי בֵּית דִּין בִּלְבָד, אֵלָא כָּל הַמֵּלִין אֶת מֵתוֹ--עוֹבֵר עָלָיו בְּלֹא תַעֲשֶׂה.  הֱלִינוֹ לִכְבוֹדוֹ, לְהָבִיא לוֹ אֲרוֹן וְתַכְרִיכִין--אֵינוּ עוֹבֵר עָלָיו.</P>

<P><B>טו,יא</B>  [ט] אֵין תּוֹלִין עַל אִילָן הַמְּחֻבָּר לַקַּרְקָע, אֵלָא עַל הַתָּלוּשׁ, כְּדֵי שֶׁלֹּא יִהְיֶה מְחֻסָּר קְצִיצָה:  שֶׁהָעֵץ שֶׁנִּתְלֶה עָלָיו נִקְבָּר עִמּוֹ, כְּדֵי שֶׁלֹּא יִהְיֶה לוֹ זִכָּרוֹן רָע, וְיֹאמְרוּ זֶה הָעֵץ שֶׁנִּתְלָה עָלָיו פְּלוֹנִי.  וְכֵן הָאֶבֶן שֶׁנִּסְקָל בָּהּ, וְהַסַּיִף שֶׁיֵּהָרֵג בּוֹ הַנֶּהְרָג, וְהַסּוּדָרִין שֶׁחוֹנְקִין בָּהֶן--הַכֹּל נִקְבָּרִין בִּתְפוּסַת הַנֶּהְרָג, אֲבָל לֹא בַּקֶּבֶר עַצְמוֹ אֵלָא בְּצִדּוֹ.</P>

<P><B>טו,יב</B>  [י] כָּל הַנִּסְקָלִין שֶׁבַּתּוֹרָה, שְׁמוֹנָה עָשָׂר; וְאֵלּוּ הֶן--הַבָּא עַל הָאֵם, וְעַל אֵשֶׁת הָאָב, וְעַל הַכַּלָּה, וְעַל נַעֲרָה מְאֹרָסָה, וְעַל הַזָּכוּר, וְהַשּׁוֹכֵב אֶת הַבְּהֵמָה, וְהָאִשָּׁה הַמְּבִיאָה אֶת הַבְּהֵמָה עָלֶיהָ, וְהַמְּגַדֵּף, וְהָעוֹבֵד עֲבוֹדָה זָרָה, וְהַנּוֹתֵן מִזַּרְעוֹ לַמֹּלֶךְ, וּבַעַל אוֹב, וּבַעַל יִדְּעוּנִי, וְהַמַּסִּית, וְהַמַּדִּיחַ, וְהַמְּכַשֵּׁף, וְהַמְּחַלֵּל אֶת הַשַּׁבָּת, וּמְקַלֵּל אָבִיו וְאִמּוֹ, וּבֵן סוֹרֵר וּמוֹרֶה.</P>

<P><B>טו,יג</B>  [יא] כָּל הַנִּשְׂרָפִין, עֲשָׂרָה; וְאֵלּוּ הֶן--בַּת כּוֹהֵן שֶׁזִּנָּת תַּחַת בַּעְלָהּ, וְהַבָּא עַל בִּתּוֹ, וְעַל בַּת בִּתּוֹ, וְעַל בַּת בְּנוֹ, וְעַל בַּת אִשְׁתּוֹ, וְעַל בַּת בִּתָּהּ, וְעַל בַּת בְּנָהּ, וְעַל חֲמוֹתוֹ, וְעַל אֵם חֲמוֹתוֹ, וְעַל אֵם חָמִיו.  וְהוּא שֶׁבָּא עֲלֵיהֶן, בְּחַיֵּי אִשְׁתּוֹ; אֲבָל לְאַחַר מִיתַת אִשְׁתּוֹ, הֲרֵי הֶן בְּכָרֵת בִּלְבָד בִּכְלַל הָעֲרָיוֹת.</P>

<P><B>טו,יד</B>  [יב] הַנֶּהְרָגִין, שְׁנַיִם--הָרוֹצֵחַ, וְהַנִּדָּח.  [יג] וְהַנֶּחְנָקִין, שִׁשָּׁה; וְאֵלּוּ הֶן--הַבָּא עַל אֵשֶׁת אִישׁ, וְהַחוֹבֵל בְּאָבִיו אוֹ בְּאִמּוֹ, וְגוֹנֵב נֶפֶשׁ מִיִּשְׂרָאֵל, וְזָקֵן מַמְרֵא, וּנְבִיא הַשֶּׁקֶר, וְהַמִּתְנַבֵּא בְּשֵׁם עֲבוֹדָה זָרָה.  נִמְצְאוּ כָּל הֲרוּגֵי בֵּית דִּין, שִׁשָּׁה וּשְׁלוֹשִׁים.
<BR> </P>

<H2>הִלְכּוֹת סַנְהֶדְּרִין פֵּרֶק טז</H2>

<P><B>טז,א</B>  כְּשֵׁם שֶׁמִּצְוָה לְהָמִית אֶת הַמְּחֻיָּב מִיתָה--כָּךְ מִצְוַת עֲשֵׂה לְהַלְקוֹת אֶת הַמְּחֻיָּב מַלְקוּת, שֶׁנֶּאֱמָר "וְהִפִּילוֹ הַשֹּׁפֵט וְהִכָּהוּ לְפָנָיו" (דברים כה,ב).  וְאַף עַל פִּי שֶׁהַמַּלְקוּת בִּשְׁלוֹשָׁה, בִּמְקוֹם מִיתָה הִיא עוֹמֶדֶת.</P>

<P><B>טז,ב</B>  מַלְקִין בַּזְּמָן הַזֶּה בְּכָל מָקוֹם מִן הַתּוֹרָה, בִּפְנֵי שְׁלוֹשָׁה סְמוּכִין; אֲבָל לֹא בִּפְנֵי הִדְיוֹטוֹת.  [ג] וְכָל מַלְקִיּוֹת שֶׁמַּלְקִין דַּיָּנֵי חוּצָה לָאָרֶץ בְּכָל מָקוֹם, אֵינָהּ אֵלָא מַכַּת מַרְדּוּת.</P>

<P><B>טז,ג</B>  [ד] אֵין אָדָם לוֹקֶה אֵלָא בְּעֵדִים, וְהַתְרָאָה; וּבוֹדְקִין הָעֵדִים בִּדְרִישָׁה וַחֲקִירָה, כְּדֶרֶךְ שֶׁעוֹשִׂין בְּדִינֵי נְפָשׁוֹת.  עָבַר עַל לָאו שֶׁנִּתַּק לַעֲשֵׂה, וְהִתְרוּ בּוֹ וְאָמְרוּ לוֹ לֹא תַעֲשֶׂה דָּבָר זֶה, שְׁאִם תַּעֲשֶׂה וְלֹא תְקַיַּם עֲשֵׂה שֶׁבּוֹ, תִּלְקֶה, וְעָבַר, וְלֹא קִיַּם הָעֲשֵׂה--הֲרֵי זֶה לוֹקֶה:  שֶׁאַף עַל פִּי שֶׁהַהַתְרָאָה בַּסָּפֵק הִיא, שְׁאִם יְקַיַּם יִפָּטֵר, הַתְרָאַת סָפֵק, הַתְרָאָה הִיא.</P>

<P><B>טז,ד</B>  [ה] עָבַר עֲבֵרָה שֶׁיֵּשׁ בָּהּ מַלְקוּת וּמִיתַת בֵּית דִּין כְּאַחַת, כְּגוֹן שֶׁשָּׁחַט אוֹתוֹ וְאֶת בְּנוֹ לַעֲבוֹדָה זָרָה--אִם הִתְרוּ בּוֹ לְמִיתָה, סוֹקְלִין אוֹתוֹ, וְאֵינוּ לוֹקֶה, שֶׁהֲרֵי נִתְחַיַּב בְּדִין גָּדוֹל מִזֶּה; וְאִם הִתְרוּ בּוֹ לְמַלְקוּת בִּלְבָד, לוֹקֶה.</P>

<P><B>טז,ה</B>  [ו] אֵינוּ צָרִיךְ שְׁנֵי עֵדִים לְמַלְקוּת, אֵלָא בְּשָׁעַת מַעֲשֶׂה; אֲבָל הָאִסּוּר עַצְמוֹ, בְּעֵד אֶחָד יֻחְזַק.  כֵּיצַד:  אָמַר עֵד אֶחָד חֵלֶב כְּלָיוֹת הוּא זֶה, כִּלְאֵי הַכֶּרֶם הֶם פֵּרוֹת אֵלּוּ, גְּרוּשָׁה אוֹ זוֹנָה הִיא אִשָּׁה זוֹ, וְאָכַל אוֹ בָּעַל בְּעֵדִים אַחַר שֶׁהֻתְרָה בּוֹ--הֲרֵי זֶה לוֹקֶה, אַף עַל פִּי שֶׁעִיקַר הָאִסּוּר בְּעֵד אֶחָד.</P>

<P><B>טז,ו</B>  בַּמֶּה דְּבָרִים אֲמוּרִים, בְּשֶׁלֹּא הִכְחִישׁ הָעֵד בְּעֵת שֶׁקָּבַע הָאִסּוּר.  אֲבָל אִם אָמַר זֶה אֵינוּ חֵלֶב, זוֹ אֵינָהּ גְּרוּשָׁה, וְאָכַל אוֹ בָּעַל אַחַר שֶׁהִכְחִישׁ--אֵינוּ לוֹקֶה, עַד שֶׁיִּקְבְּעוּ הָאִסּוּר שְׁנֵי עֵדִים.</P>

<P><B>טז,ז</B>  שָׁתַק בְּעֵת שֶׁהֵעִיד הָעֵד הָאֶחָד בִּקְבִיעַת הָאִסּוּר, וְאַחַר שֶׁעָבַר וְהִתְרוּ בּוֹ טָעַן לְהַכְחִישׁ הָעֵד--אֵין שׁוֹמְעִין לוֹ, אֵלָא לוֹקֶה.</P>

<P><B>טז,ח</B>  כֵּיצַד מַלְקִין אוֹתוֹ.  כּוֹפֵת שְׁתֵּי יָדָיו לָעַמּוּד הִלַּךְ וְהִלַּךְ; וְחַזָּן הַכְּנֶסֶת אוֹחֵז בִּבְגָדָיו, אִם נִקְרְעוּ נִקְרְעוּ, וְאִם נִפְרְמוּ נִפְרְמוּ, עַד שְׁהוּא מְגַלֶּה אֶת לִבּוֹ:  שְׁאֵין מַכֵּהוּ עַל כְּסוּתוֹ--שֶׁנֶּאֱמָר "וְהִכָּהוּ" (דברים כה,ב), לֹא לִכְסוּתוֹ.</P>

<P><B>טז,ט</B>  וְהָאֶבֶן נְתוּנָה מֵאֲחוֹרָיו, שֶׁהַחַזָּן הַמַּכֶּה עוֹמֵד עָלֶיהָ.  וּרְצוּעָה שֶׁלְּעֵגֶל בְּיָדוֹ--כְּפוּלָה לִשְׁנַיִם וּשְׁנַיִם לְאַרְבָּעָה, וּשְׁתֵּי רְצוּעוֹת שֶׁלַּחֲמוֹר עוֹלוֹת וְיוֹרְדוֹת בָּהּ, וְרֹחַב הָרְצוּעָה טֶפַח, וְאָרְכָּהּ כְּדֵי שֶׁתִּהְיֶה מַגַּעַת עַד פִּי כְּרֵסוֹ; וְהַיָּד שֶׁלָּרְצוּעוֹת שֶׁאוֹחֵז בָּהּ, אָרְכָּהּ טֶפַח.</P>

<P><B>טז,י</B>  [ט] הָאִישׁ הַמַּכֶּה, צָרִיךְ לִהְיוֹת יָתֵר בְּדֵעָה חָסֵר בְּכוֹחַ, וּמַגְבִּיהַּ אֶת הָרְצוּעוֹת בִּשְׁתֵּי יָדָיו, וּמַכֶּה בְּיָדוֹ אַחַת בְּכָל כּוֹחוֹ.  וּמַלְקֵהוּ שְׁלִישׁ מִלְּפָנָיו, עַל בֵּין דַּדָּיו; וּשְׁנֵי שְׁלִישִׁים מֵאַחֲרָיו, שְׁלִישׁ עַל כָּתֵף זוֹ וּשְׁלִישׁ עַל כָּתֵף זוֹ.</P>

<P><B>טז,יא</B>  [י] זֶה הַמֻּכֶּה אֵינוּ לֹא עוֹמֵד וְלֹא יוֹשֵׁב, אֵלָא מֻטֶּה--שֶׁנֶּאֱמָר "וְהִפִּילוֹ הַשֹּׁפֵט וְהִכָּהוּ לְפָנָיו" (דברים כה,ב):  שֶׁיִּהְיוּ עֵינָיו שֶׁלַּשּׁוֹפֵט בּוֹ, לֹא שֶׁיִּהְיֶה מַבִּיט בְּדָבָר אַחֵר וְהִכָּהוּ; מִכָּאן שְׁאֵין מַלְקִין שְׁנַיִם כְּאֶחָד.</P>

<P><B>טז,יב</B>  [יא] הַגָּדוֹל שֶׁבַּדַּיָּנִין, קוֹרֶא כָּל זְמָן שֶׁזֶּה לוֹקֶה "אִם-לֹא תִשְׁמֹר . . . וְהִפְלָא ה' אֶת-מַכֹּתְךָ . . ." (דברים כח,נח-נט); וּמִתְכַּוֵּן לִגְמֹר הַפְּסוּקִים, עִם הַמַּלְקוּת.  וְאִם לֹא גָמַר, חוֹזֵר לִתְחִלַּת הַמִּקְרָא, וְקוֹרֶא וְחוֹזֵר, עַד שֶׁתִּגָּמֵר הַהַכָּאָה.  וְהַשֵּׁנִי שֶׁבַּדַּיָּנִין מוֹנֶה; וְהַשְּׁלִישִׁי אוֹמֵר לַחַזָּן הַכֶּה הַכֶּה--כָּל זְמָן שֶׁמַּכֶּה, עַל פִּיו הוּא מַכֶּה.</P>

<P><B>טז,יג</B>  [יב] מֵת תַּחַת יָדוֹ, פָּטוּר.  וְאִם הוֹסִיף רְצוּעָה אַחַת עַל הָאֹמֶד, וּמֵת--הֲרֵי הַחַזָּן גּוֹלֶה; וְאִם לֹא מֵת--הֲרֵי הַחַזָּן עָבַר עַל מַצְוַת לֹא תַעֲשֶׂה, שֶׁנֶּאֱמָר "לֹא יֹסִיף" (דברים כה,ג).</P>

<P><B>טז,יד</B>  וְהוּא הַדִּין לְכָל מַכֶּה אֶת חֲבֵרוֹ, שְׁהוּא בְּלֹא תַעֲשֶׂה:  וּמַה אִם זֶה שֶׁנָּתְנָה תּוֹרָה רְשׁוּת לְהַכּוֹתוֹ, צִוָּה הַכָּתוּב שֶׁלֹּא לְהַכּוֹתוֹ יָתֵר עַל רִשְׁעוֹ--קַל וְחֹמֶר לִשְׁאָר כָּל אָדָם.  לְפִיכָּךְ כָּל הַמַּכֶּה אֶת חֲבֵרוֹ--אַפִלּוּ הִכָּה עֶבֶד--הַכָּיָה שְׁאֵין בָּהּ שׁוֹוֶה פְּרוּטָה, לוֹקֶה; אֲבָל אִם יֵשׁ בָּהּ שׁוֹוֶה פְּרוּטָה--הוֹאִיל וְהוּא חַיָּב לְשַׁלַּם מָמוֹן--אֵין אָדָם לוֹקֶה וּמְשַׁלֵּם, כְּמוֹ שֶׁבֵּאַרְנוּ בְּכַמָּה מְקוֹמוֹת.
<BR> </P>

<H2>הִלְכּוֹת סַנְהֶדְּרִין פֵּרֶק יז</H2>

<P><B>יז,א</B>  כַּמָּה מַלְקִין אֶת הַמְּחֻיָּב מַלְקוּת--כְּפִי כּוֹחוֹ, שֶׁנֶּאֱמָר "כְּדֵי רִשְׁעָתוֹ בְּמִסְפָּר" (דברים כה,ב).  וְזֶה שֶׁנֶּאֱמָר "אַרְבָּעִים" (דברים כה,ג)--שְׁאֵין מוֹסִיפִין עַל הָאַרְבָּעִים, אַפִלּוּ הָיָה חָזָק וּבָרִיא כְּשִׁמְשׁוֹן; אֲבָל פּוֹחֲתִין לַחַלָּשׁ--שְׁאִם יַכֶּה חַלָּשׁ מַכָּה רַבָּה, בַּוַּדַּאי הוּא מֵת.</P>

<P><B>יז,ב</B>  לְפִיכָּךְ אָמְרוּ חֲכָמִים שֶׁאַפִלּוּ הַבָּרִיא בְּיוֹתֵר, מַכִּין אוֹתוֹ תִּשְׁעָה וּשְׁלוֹשִׁים, שְׁאִם נוֹסִיף לוֹ אַחַת, נִמְצָא שֶׁלֹּא הִכָּהוּ אֵלָא אַרְבָּעִים הָרְאוּיוֹת לוֹ.</P>

<P><B>יז,ג</B>  [ב] כְּשֶׁאוֹמְדִין אֶת הַחוֹטֶא כַּמָּה הוּא יָכוֹל לְקַבַּל, אֵין אוֹמְדִין אוֹתוֹ אֵלָא בְּמַכּוֹת הָרְאוּיוֹת לְהִשְׁתַּלַּשׁ:  אֲמָדוּהוּ שְׁהוּא יָכוֹל לְקַבַּל עֶשְׂרִים--אֵין אוֹמְרִין יִלְקֶה אֶחָד וְעֶשְׂרִים, כְּדֵי שֶׁיִּהְיוּ יְכוּלִין לְהִשְׁתַּלַּשׁ; אֵלָא יִלְקֶה שְׁמוֹנָה עָשָׂר.</P>

<P><B>יז,ד</B>  אֲמָדוּהוּ לְקַבַּל אַרְבָּעִים, וְכֵיוָן שֶׁהִתְחִיל לִלְקוֹת רָאוּהוּ חַלָּשׁ, וְאָמְרוּ אֵינוּ יָכוֹל לְקַבַּל, יָתֵר עַל אֵלּוּ הַתִּשְׁעָה אוֹ הַשְּׁנֵים עָשָׂר שׁוֹט שֶׁלָּקָה--הֲרֵי זֶה פָּטוּר.  אֲמָדוּהוּ לְקַבַּל שְׁנֵים עָשָׂר, וְאַחַר שֶׁלָּקָה רָאוּהוּ חָזָק וְיָכוֹל לְקַבַּל יוֹתֵר--הֲרֵי זֶה פָּטוּר, וְאֵינוּ לוֹקֶה יוֹתֵר עַל הָאֹמֶד.</P>

<P><B>יז,ה</B>  [ג] אֲמָדוּהוּ הַיּוֹם שֶׁיִּלְקֶה שְׁנֵים עָשָׂר, וְלֹא הִלְקוּהוּ עַד לְמָחָר, וַהֲרֵי הוּא לְמָחָר יָכוֹל לְקַבַּל שְׁמוֹנָה עָשָׂר--אֵינוּ לוֹקֶה אֵלָא שְׁנֵים עָשָׂר.  אֲמָדוּהוּ שֶׁיִּלְקֶה לְמָחָר שְׁנֵים עָשָׂר, וְלֹא לָקָה עַד יוֹם שְׁלִישִׁי, וַהֲרֵי הוּא חָזָק וְיָכוֹל לְקַבַּל שְׁמוֹנָה עָשָׂר--לוֹקֶה שְׁמוֹנָה עָשָׂר:  שֶׁהֲרֵי בְּשָׁעַת הָאֹמֶד, לֹא אֲמָדוּהוּ לִלְקוֹת אֵלָא לְאַחַר זְמָן.  וְכֵן כָּל כַּיּוֹצֶא בְּזֶה.</P>

<P><B>יז,ו</B>  [ד] מִי שֶׁנִּתְחַיַּב מַלְקִיּוֹת הַרְבֵּה, בֵּין עַל עֲבֵרוֹת הַרְבֵּה בֵּין עַל מַעֲשֶׂה אֶחָד שֶׁחַיָּבִין עָלָיו מַלְקִיּוֹת הַרְבֵּה--אִם אֲמָדוּהוּ אֹמֶד אֶחָד, לוֹקֶה וּפָטוּר; וְאִם לָאו--לוֹקֶה וּמִתְרַפֵּא, וְחוֹזֵר וְלוֹקֶה.</P>

<P><B>יז,ז</B>  כֵּיצַד:  נִתְחַיַּב שְׁתֵּי מַלְקִיּוֹת--אָמְדוּ יָכוֹל הוּא לְקַבַּל חֲמִשָּׁה וְאַרְבָּעִים--כֵּיוָן שֶׁלָּקָה חֲמִשָּׁה וְאַרְבָּעִים, נִפְטַר.  אֲבָל אִם אֲמָדוּהוּ לְמַלְקוּת אַחַת, וְהִכּוּהוּ שְׁלוֹשָׁה אוֹ תִּשְׁעָה אוֹ שְׁלוֹשִׁים כְּמוֹ הָאֹמֶד--הֲרֵי זֶה מִתְרַפֵּא, וְחוֹזְרִין וְאוֹמְדִין אוֹתוֹ לְמַלְקוּת שְׁנִיָּה:  עַד שֶׁיִּלְקֶה לְכָל מַלְקִיּוֹת שֶׁחַיָּב בָּהֶן.</P>

<P><B>יז,ח</B>  [ה] מִי שֶׁאֲמָדוּהוּ, וּכְשֶׁהִתְחִיל לִלְקוֹת נִתְקַלְקַל מִכּוֹחַ הַהַכָּאָה, בֵּין בִּרְאִי, בֵּין בְּמֵי רַגְלַיִם--אֵין מַכִּין אוֹתוֹ יוֹתֵר:  שֶׁנֶּאֱמָר "וְנִקְלָה אָחִיךָ לְעֵינֶיךָ" (דברים כה,ג)--כֵּיוָן שֶׁנִּקְלָה, נִפְטַר.</P>

<P><B>יז,ט</B>  אֲבָל אִם נִתְקַלְקַל מִן הַפַּחַד מִקֹּדֶם הַכָּיָה--אַפִלּוּ נִתְקַלְקַל מִשֶּׁיָּצָא מִבֵּית דִּין לִלְקוֹת, וְאַפִלּוּ מִבָּעֶרֶב--הֲרֵי זֶה לוֹקֶה כָּל הָאֹמֶד שֶׁאֲמָדוּהוּ.</P>

<P><B>יז,י</B>  אֲמָדוּהוּ לִשְׁתֵּי מַלְקִיּוֹת, וְלָקָה וְנִתְקַלְקַל, בֵּין בָּרִאשׁוֹנָה, בֵּין בַּשְּׁנִיָּה--פָּטוּר.  נִפְסְקָה רְצוּעָה בַּשְּׁנִיָּה, פּוֹטְרִין אוֹתוֹ; נִפְסְקָה בָּרִאשׁוֹנָה--נִפְטָר מִמַּלְקוּת רִאשׁוֹנָה, וְלוֹקֶה הָאֹמֶד הַשֵּׁנִי.  [ו] כְּפָתוּהוּ עַל הָעַמּוּד לִלְקוֹת, וְכָרַת אֶת הַמֵּיתָרִים וּבָרַח--פָּטוּר, וְאֵין מַחְזִירִין אוֹתוֹ.</P>

<P><B>יז,יא</B>  [ז] כָּל מִי שֶׁחָטָא וְלָקָה, חוֹזֵר לְכַשְׁרוּתוֹ:  שֶׁנֶּאֱמָר "וְנִקְלָה אָחִיךָ לְעֵינֶיךָ" (דברים כה,ג)--כֵּיוָן שֶׁלָּקָה, הֲרֵי הוּא אָחִיךָ.  אַף כָּל מְחֻיְּבֵי כָּרֵת בִּלְבָד שֶׁלָּקוּ, נִפְטְרוּ מִידֵי כְּרֵתָן.</P>

<P><B>יז,יב</B>  [ח] כּוֹהֵן גָּדוֹל שֶׁחָטָא--לוֹקֶה בִּשְׁלוֹשָׁה כִּשְׁאָר הָעָם, וְחוֹזֵר לִגְדֻלָּתוֹ.  [ט] אֲבָל רֹאשׁ יְשִׁיבָה שֶׁחָטָא--מַלְקִין אוֹתוֹ בִּפְנֵי שְׁלוֹשָׁה, וְאֵינוּ חוֹזֵר לִשְׂרָרוּתוֹ; גַּם אֵינוּ חוֹזֵר לִהְיוֹת כְּאֶחָד מִשְּׁאָר הַסַּנְהֶדְּרִין, שֶׁמַּעֲלִין בַּקֹּדֶשׁ וְלֹא מוֹרִידִין.
<BR> </P>

<H2>הִלְכּוֹת סַנְהֶדְּרִין פֵּרֶק יח</H2>

<P><B>יח,א</B>  אֵלּוּ הֶן הַלּוֹקִין:  כָּל הָעוֹבֵר עַל לֹא תַעֲשֶׂה שֶׁחַיָּבִין עָלָיו כָּרֵת, וְאֵין בּוֹ מִיתַת בֵּית דִּין--כְּגוֹן אוֹכֵל חֵלֶב, וְדָם, וְחָמֵץ בַּפֶּסַח; וְכֵן כָּל הָעוֹבֵר עַל לֹא תַעֲשֶׂה שֶׁחַיָּבִין עָלָיו מִיתָה בִּידֵי שָׁמַיִם--כְּגוֹן אוֹכֵל טֶבֶל, וְכוֹהֵן טָמֵא שֶׁאָכַל תְּרוּמָה טְהוֹרָה; וְכֵן כָּל הָעוֹבֵר עַל לָאו שֶׁיֵּשׁ בּוֹ מַעֲשֶׂה--כְּגוֹן אוֹכֵל בָּשָׂר בֶּחָלָב, אוֹ לוֹבֵשׁ שַׁעַטְנֵז.  אֲבָל לָאו שְׁאֵין בּוֹ מַעֲשֶׂה--כְּגוֹן הוֹלֵךְ רָכִיל, וְנוֹקֵם, וְנוֹטֵר, וְנוֹשֵׂא שֵׁמַע שָׁוְא--אֵינוּ לוֹקֶה.</P>

<P><B>יח,ב</B>  כָּל לָאו שְׁאֵין בּוֹ מַעֲשֶׂה, אֵין לוֹקִין עָלָיו--חוּץ מִנִּשְׁבָּע, וּמֵמִיר, וּמְקַלֵּל אֶת חֲבֵרוֹ בַּשֵּׁם.  וְכָל לָאו שֶׁנִּתַּן לְאַזְהָרַת מִיתַת בֵּית דִּין--כְּגוֹן "לֹא תִנְאָף" (שמות כ,יב; דברים ה,טז), "לֹא תַעֲשֶׂה מְלָאכָה בְּיוֹם הַשַּׁבָּת" (ראה שמות לא,יד-טו)--אֵין לוֹקִין עָלָיו.  וְכָל לָאו שֶׁנִּתַּן לְתַשְׁלוּמִין--כְּגוֹן "לֹא תִגְזֹל" (ויקרא יט,יג), "לֹא תִגְנֹב" (שמות כ,יב; דברים ה,טז; וראה ויקרא יט,יא)--אֵין לוֹקִין עָלָיו.</P>

<P><B>יח,ג</B>  וְכָל לָאו שֶׁנִּתַּק לַעֲשֵׂה--כְּגוֹן "לֹא-תִקַּח הָאֵם, עַל-הַבָּנִים" (דברים כב,ו), "לֹא תְכַלֶּה פְּאַת שָׂדְךָ" (ויקרא יט,ט; ויקרא כג,כב)--אֵין לוֹקִין עָלָיו, אֵלָא אִם כֵּן לֹא קִיַּם עֲשֵׂה שֶׁבָּהּ.  וְכָל לָאו שֶׁבַּכְּלָלוּת, אֵין לוֹקִין עָלָיו.  וּשְׁאָר כָּל לָאוִין שֶׁבַּתּוֹרָה, לוֹקִין עֲלֵיהֶן.</P>

<P><B>יח,ד</B>  [ג] אֵיזֶה הוּא לָאו שֶׁבַּכְּלָלוּת:  זֶה לָאו אֶחָד שֶׁכּוֹלֵל עִנְיָנִים הַרְבֵּה, כְּגוֹן "לֹא תֹאכְלוּ, עַל-הַדָּם" (ויקרא יט,כו).  וְכֵן אִם נֶאֱמָר לֹא תַעֲשֶׂה דָּבָר פְּלוֹנִי וּפְלוֹנִי וּפְלוֹנִי--הוֹאִיל וְלֹא יֵחַד לָאו לְכָל אֶחָד וְאֶחָד מֵהֶן, אֵין לוֹקִין עַל כָּל אֶחָד וְאֶחָד, אֵלָא אִם כֵּן חִלַּק אוֹתָן בְּלָאוִין אֲחֵרִים, אוֹ נֶאֱמָר מִפִּי הַשְּׁמוּעָה שֶׁנֶּחְלְקוּ.</P>

<P><B>יח,ה</B>  כֵּיצַד:  כְּגוֹן זֶה שֶׁנֶּאֱמָר "אַל-תֹּאכְלוּ מִמֶּנּוּ נָא, וּבָשֵׁל מְבֻשָּׁל" (שמות יב,ט)--אֵינוּ לוֹקֶה עַל הַנָּא וְעַל הַמְּבֻשָּׁל שְׁתַּיִם, אֵלָא אֶחָד; וּבֶחָדָשׁ הוּא אוֹמֵר "וְלֶחֶם וְקָלִי וְכַרְמֶל לֹא תֹאכְלוּ" (ויקרא כג,יד), וְחַיָּב עַל שְׁלָשְׁתָּן שָׁלוֹשׁ מַלְקִיּוֹת.  מִפִּי הַשְּׁמוּעָה לָמְדוּ, שֶׁזֶּה לְחַלַּק וְזֶה אֵינוּ לְחַלַּק.</P>

<P><B>יח,ו</B>  הֲרֵי נֶאֱמָר "לֹא-יִמָּצֵא בְךָ, מַעֲבִיר בְּנוֹ-וּבִתּוֹ בָּאֵשׁ, קֹסֵם קְסָמִים, מְעוֹנֵן וּמְנַחֵשׁ וּמְכַשֵּׁף" (דברים יח,י):  אַף עַל פִּי שֶׁכָּלַל כָּל הָעִנְיָנִים הָאֵלּוּ בְּלָאו אֶחָד, הֲרֵי חִלַּק אוֹתָן בְּלָאוִין אֲחֵרִים וְאָמַר "לֹא תְנַחֲשׁוּ, וְלֹא תְעוֹנֵנוּ" (ויקרא יט,כו)--מְלַמֵּד שֶׁכָּל אֶחָד מֵהֶן בְּלָאו בִּפְנֵי עַצְמוֹ.  וְכֵן כָּל כַּיּוֹצֶא בְּזֶה.</P>

<P><B>יח,ז</B>  [ד] מִי שֶׁלָּקָה בְּבֵית דִּין עַל אִסּוּר כָּרֵת, וְלָקָה פַּעַם שְׁנִיָּה עַל אוֹתוֹ כָּרֵת עַצְמוֹ--כְּגוֹן שֶׁאָכַל חֵלֶב וְלָקָה עָלָיו, וְאָכַל חֵלֶב פַּעַם שְׁנִיָּה וְלָקָה עָלָיו--אִם אָכַל פַּעַם שְׁלִישִׁית, אֵין מַלְקִין אוֹתוֹ:  אֵלָא מַכְנִיסִין אוֹתוֹ לַכִּיפָה, וְהוּא מָקוֹם צָר כְּפִי קוֹמָתוֹ וְאֵינוּ יָכוֹל לִשְׁכַּב בּוֹ, וְנוֹתְנִין לוֹ לֶחֶם צָר וּמַיִם לַחַץ, עַד שֶׁיֵּצְרוּ מֵעָיו וְיֶחֱלֶה; וְאַחַר כָּךְ מַאֲכִילִין אוֹתוֹ שְׂעוֹרִים, עַד שֶׁכְּרֵסוֹ נִבְקַעַת.</P>

<P><B>יח,ח</B>  [ה] מִי שֶׁעָבַר עַל אִסּוּר כָּרֵת אוֹ מִיתַת בֵּית דִּין, וְהִתְרוּ בּוֹ, וְהִרְכִּין בְּרֹאשׁוֹ, אוֹ שָׁתַק וְלֹא קִבַּל עָלָיו הַהַתְרָאָה--אֵין הוֹרְגִין אוֹתוֹ כְּמוֹ שֶׁבֵּאַרְנוּ, וְאֵין מַלְקִין אוֹתוֹ.  חָזַר וְעָשָׂה כֵּן, וְהִתְרוּ בּוֹ וְהִרְכִּין בְּרֹאשׁוֹ אוֹ שָׁתַק כָּךְ--אֵין מְמִיתִין אוֹתוֹ, וְאֵין מַלְקִין אוֹתוֹ.</P>

<P><B>יח,ט</B>  חָזַר פַּעַם שְׁלִישִׁית וְעָבַר, וְהִתְרוּ בּוֹ--אַף עַל פִּי שֶׁהִרְכִּין בְּרֹאשׁוֹ, אוֹ שָׁתַק--כּוֹנְסִין אוֹתוֹ לַכִּיפָה, עַד שֶׁיָּמוּת.  וְכָל אֵלּוּ שֶׁלֹּא קִבְּלוּ עֲלֵיהֶן הַהַתְרָאָה--מַכִּין אוֹתָן מַכַּת מַרְדּוּת, הוֹאִיל וְחָטְאוּ מִכָּל מָקוֹם:  אַפִלּוּ עַל אִסּוּר שֶׁלְּדִבְרֵי סוֹפְרִים, מַכִּין אוֹתָן מַכַּת מַרְדּוּת.</P>

<P><B>יח,י</B>  [ו] הַגּוֹנֵב כְּלִי שָׁרֵת מִן הַמִּקְדָּשׁ, וְהַמְּקַלֵּל בַּקֹּסֶם, וְהַבּוֹעֵל אַרְמִית--אֵין בֵּית דִּין נִזְקָקִין לָהֶן, אֵלָא הַקַּנָּאִין פּוֹגְעִין בָּהֶן; וְכָל הַהוֹרְגָן, זָכָה.</P>

<P><B>יח,יא</B>  וְכֵן כּוֹהֵן שֶׁשִּׁמַּשׁ בְּטֻמְאָה, לֹא הָיוּ אֶחָיו הַכּוֹהֲנִים מְבִיאִין אוֹתוֹ לְבֵית דִּין; אֵלָא פִּרְחֵי כְּהֻנָּה מוֹצִיאִין אוֹתוֹ חוּץ לָעֲזָרָה, וּמוֹצִיאִין אֶת מוֹחוֹ בַּגִּזְרִין.</P>

<P><B>יח,יב</B>  גְּזֵרַת הַכָּתוּב הִיא שְׁאֵין מְמִיתִין בֵּית דִּין, וְלֹא מַלְקִין אֶת הָאָדָם, בְּהוֹדָיַת פִּיו, אֵלָא עַל פִּי שְׁנֵי עֵדִים.  וְזֶה שֶׁהָרַג יְהוֹשׁוּעַ עָכָן וְדָוִיד לְגֵר עֲמָלֵקִי, בְּהוֹדָיַת פִּיהֶם--הוֹרָאַת שָׁעָה הָיְתָה, אוֹ דִּין מַלְכוּת הָיָה.</P>

<P><B>יח,יג</B>  אֲבָל הַסַּנְהֶדְּרִין--אֵין מְמִיתִין וְלֹא מַלְקִין, הַמּוֹדֶה בַּעֲבֵרָה, שֶׁמֶּא נִטְרְפָה דַּעְתּוֹ בְּדָבָר זֶה, שֶׁמֶּא מִן הָעֲמֵלִין מָרֵי נֶפֶשׁ הַמְּחַכִּים לַמָּוֶת:  שְׁהֶן תָּמִיד תּוֹקְעִין הַחֲרָבוֹת בְּבִטְנָם, וּמַשְׁלִיכִין עַצְמָן מֵעַל הַגַּגּוֹת; כָּךְ זֶה יָבוֹא וְיֹאמַר דָּבָר שֶׁלֹּא עָשָׂה, כְּדֵי שֶׁיֵּהָרֵג.  וּכְלָלוֹ שֶׁלַּדָּבָר, גְּזֵרַת מֶלֶךְ הִיא.
<BR> </P>

<H2>הִלְכּוֹת סַנְהֶדְּרִין פֵּרֶק יט</H2>

<P><B>יט,א</B>  כָּל לֹא תַעֲשֶׂה שֶׁיֵּשׁ בּוֹ כָּרֵת וְאֵין בּוֹ מִיתַת בֵּית דִּין, שֶׁלּוֹקִין עֲלֵיהֶן--אֶחָד וְעֶשְׂרִים הֶם; וְאֵלּוּ הֶן:  (א) הַבָּא עַל אֲחוֹתוֹ, (ב) וְעַל אֲחוֹת אָבִיו, (ג) וְעַל אֲחוֹת אִמּוֹ, (ד) וְעַל אֲחוֹת אִשְׁתּוֹ, (ה) וְעַל אֵשֶׁת אָחִיו, (ו) וְעַל אֵשֶׁת אֲחִי אָבִיו, (ז) וְעַל הַנִּדָּה, (ח) וְהָאוֹכֵל חֵלֶב, (ט) וְהָאוֹכֵל דָּם, (י) וְהָאוֹכֵל חָמֵץ בַּפֶּסַח, (יא) וְהָאוֹכֵל בְּיוֹם הַכִּפּוּרִים, (יב) וְהָעוֹשֶׂה מְלָאכָה בְּיוֹם הַכִּפּוּרִים, (יג) וְהָאוֹכֵל נוֹתָר, (יד) וְהָאוֹכֵל פִּגּוּל, (טו) וְהַטָּמֵא שֶׁאָכַל בְּשַׂר הַקֹּדֶשׁ, (טז) וְהַטָּמֵא שֶׁנִּכְנַס לָעֲזָרָה, (יז) וְהַשּׁוֹחֵט קֳדָשִׁים בַּחוּץ, (יח) וְהַמַּעֲלֶה קֳדָשִׁים בַּחוּץ, (יט) וְהַמְּפַטֵּם אֶת הַשֶּׁמֶן, (כ) וְהַסָּךְ בְּשֶׁמֶן הַמִּשְׁחָה, (כא) וְהַמְּפַטֵּם אֶת הַקְּטֹרֶת.</P>

<P><B>יט,ב</B>  כָּל מְחֻיְּבֵי מִיתָה בִּידֵי שָׁמַיִם שְׁהֶן בְּלֹא תַעֲשֶׂה וְיֵשׁ בָּהֶן מַעֲשֶׂה, שֶׁלּוֹקִין עֲלֵיהֶן--שְׁמוֹנָה עָשָׂר; וְאֵלּוּ הֶן:  (א) זָר שֶׁאָכַל תְּרוּמָה גְּדוֹלָה, בֵּין טְמֵאָה בֵּין טְהוֹרָה; (ב) וְזָר שֶׁאָכַל תְּרוּמַת מַעֲשֵׂר; (ג) וְזָר שֶׁאָכַל בִּכּוּרִים, אַחַר שֶׁנִּכְנְסוּ לִירוּשָׁלַיִם; (ד) וְזָר שֶׁאָכַל חַלָּה; (ה) וְהָאוֹכֵל טֶבֶל שֶׁלֹּא הוּרַם מִמֶּנּוּ תְּרוּמָה גְּדוֹלָה וּתְרוּמַת מַעֲשֵׂר; (ו) וְהָאוֹכֵל מֵעִיסָה שֶׁלֹּא הוּרְמָה חַלָּתָהּ; (ז) וְכוֹהֵן טָמֵא שֶׁאָכַל תְּרוּמָה טְהוֹרָה; (ח) וְכוֹהֵן שֶׁנִּכְנַס לְקֹדֶשׁ הַקֳּדָשִׁים, שֶׁלֹּא לָעֲבוֹדָה; (ט) וְכוֹהֵן שֶׁיָּצָא מִן הַמִּקְדָּשׁ, בְּשָׁעַת עֲבוֹדָה; (י) וְלֵוִי שֶׁעָבַד בַּעֲבוֹדַת כּוֹהֲנִים; (יא) וְזָר שֶׁשִּׁמַּשׁ בַּמִּקְדָּשׁ; (יב) וּמְחֻסַּר בְּגָדִים--הֲרֵי הוּא כְּזָר, וְלוֹקֶה אִם עָבַד; (יג) וְכוֹהֵן טָמֵא שֶׁשִּׁמַּשׁ; (יד) וְשָׁתוּי שֶׁשִּׁמַּשׁ; (טו) טְבוּל יוֹם שֶׁשִּׁמַּשׁ; (טז) מְחֻסַּר כִּפּוּרִים שֶׁשִּׁמַּשׁ; (יז) פְּרוּעַ רֹאשׁ שֶׁשִּׁמַּשׁ; (יח) קְרוּעַ בְּגָדִים שֶׁשִּׁמַּשׁ.</P>

<P><B>יט,ג</B>  אֲבָל הַמְּשַׁמֵּשׁ בְּלֹא קִדּוּשׁ יָדַיִם וְרַגְלַיִם--אַף עַל פִּי שְׁהוּא חַיָּב מִיתָה, אֵינוּ לוֹקֶה:  מִפְּנֵי שְׁהִיא מִצְוַת עֲשֵׂה.  וְכֵן נָבִיא שֶׁכָּבַשׁ נְבוּאָתוֹ, אוֹ שֶׁעָבַר עַל דִּבְרֵי עַצְמוֹ, וְהָעוֹבֵר עַל דִּבְרֵי נָבִיא--אַף עַל פִּי שֶׁשְּׁלָשְׁתָּן בְּמִיתָה, אֵין לוֹקִין:  שְׁהֶן בָּאִין מִכְּלַל עֲשֵׂה, וַהֲרֵי הוּא כַּעֲשֵׂה שֶׁנֶּאֱמָר "אֵלָיו, תִּשְׁמָעוּן" (דברים יח,טו); וְלָאו הַבָּא מִכְּלַל עֲשֵׂה--הֲרֵי הוּא כַּעֲשֵׂה, וְאֵין לוֹקִין עָלָיו.</P>

<P><B>יט,ד</B>  כָּל לֹא תַעֲשֶׂה שֶׁבַּתּוֹרָה שְׁאֵין בָּהֶן כָּרֵת וְלֹא מִיתַת בֵּית דִּין, שֶׁלּוֹקִין עֲלֵיהֶן--מֵאָה שְׁמוֹנָה וְשִׁשִּׁים; וְאֵלּוּ הֶן:  (א) הָעוֹשֶׂה צֶלֶם; (ב) הָעוֹשֶׂה צוּרָה לְנוֹאי; (ג) הַפּוֹנֶה אֶל הָאֱלִילִים בְּאֶחָד מִן הַמַּעֲשִׂים; (ד) הַמֵּקִים מַצֵּבָה; (ה) הַנּוֹטֵעַ אִילָן בַּמִּקְדָּשׁ; (ו) הַנּוֹתֵן אֶבֶן מַשְׂכִּית; (ז) הַנּוֹדֵר בְּשֵׁם עֲבוֹדָה זָרָה; (ח) הַנִּשְׁבָּע בִּשְׁמָהּ; (ט) הַנִּהְנֶה בָּהּ; (י) הַבּוֹנֶה עִיר הַנִּדַּחַת; (יא) הַנִּהְנֶה מֵעִיר הַנִּדַּחַת; (יב) הָעוֹשֶׂה כְּחֻקּוֹת הַגּוֹיִים; (יג) הַקּוֹסֵם; (יד) הַמְּעוֹנֵן; (טו) הַמְּנַחֵשׁ; (טז) הַחוֹבֵר; (יז) הַדּוֹרֵשׁ אֶל הַמֵּתִים; (יח) הַמּוֹחֵק שֵׁם, וְכַיּוֹצֶא בּוֹ, כְּגוֹן הוֹרֵס אֶבֶן מִן הַמִּזְבֵּחַ, אוֹ שׂוֹרֵף עֵץ מִן הַמִּקְדָּשׁ; (יט) וְהַמְּכַבֶּה אֵשׁ הַמִּזְבֵּחַ; (כ) הָעוֹלֶה עָלָיו בְּמַעֲלוֹת; (כא) הַנִּכְנָס לָעֲזָרָה בִּבְגָדִים טְמֵאִים; (כב) זָב וְכַיּוֹצֶא בּוֹ שֶׁנִּכְנַס לְהַר הַבַּיִת; (כג) הַמֵּסִיר בַּדֵּי הָאֲרוֹן; (כד) הַמֵּזִיחַ חֹשֶׁן מֵעַל הָאֵפוֹד; (כה) הַקּוֹרֵעַ פִּי הַמְּעִיל; (כו) הַמַּקְרִיב עַל מִזְבַּח הַזָּהָב; (כז) כּוֹהֵן שֶׁנִּכְנַס לַהֵיכָל, שֶׁלֹּא בְּשָׁעַת עֲבוֹדָה; (כח) בַּעַל מוּם שֶׁנִּכְנַס לְשָׁם; (כט) שָׁתוּי שֶׁנִּכְנַס לְשָׁם; (ל) בַּעַל מוּם שֶׁשִּׁמַּשׁ; (לא) עָרֵל שֶׁשִּׁמַּשׁ; (לב) כּוֹהֵן שֶׁעָבַד בַּעֲבוֹדַת הַלְּוִיִּים; (לג) כּוֹהֵן שֶׁנִּכְנַס לַמִּקְדָּשׁ פְּרוּעַ רֹאשׁ; (לד) כּוֹהֵן שֶׁנִּכְנַס לַמִּקְדָּשׁ קְרוּעַ בְּגָדִים; (לה) הַמַּקְדִּישׁ בַּעֲלֵי מוּמִין; (לו) הַשּׁוֹחֲטָן; (לז) הַזּוֹרֵק דְּמֵיהֶן; (לח) הַמַּקְטִיר אֵמוּרֵיהֶן; (לט) הַמַּקְרִיב קָרְבְּנוֹת גּוֹיִים בַּעֲלֵי מוּמִין; (מ) הַמַּטִּיל מוּם בַּקֳּדָשִׁים בִּזְמָן הַמִּקְדָּשׁ; (מא) הָעוֹבֵד בַּקֳּדָשִׁים; (מב) הַגּוֹזֵז אוֹתָן; (מג) הַמַּקְטִיר שְׂאוֹר אוֹ דְּבַשׁ; (מד) הָעוֹשֶׂה שְׁיָרֵי מְנָחוֹת חָמֵץ; (מה) הַמַּקְרִיב בְּלֹא מֶלַח; (מו) הַמַּקְרִיב אֶתְנָן אוֹ מְחִיר; (מז) הַנּוֹתֵן שֶׁמֶן עַל מִנְחַת חוֹטֶא; (מח) הַנּוֹתֵן עָלֶיהָ לְבוֹנָה; (מט) הַנּוֹתֵן שֶׁמֶן בְּקָרְבַּן סוֹטָה; (נ) הַנּוֹתֵן עָלָיו לְבוֹנָה; (נא) הַמַּבְדִּיל בְּחַטַּאת הָעוֹף; (נב) הַמֵּמֵר בְּקָדְשֵׁי מִזְבֵּחַ; (נג) הָאוֹכֵל בְּשַׂר קֹדֶשׁ שֶׁנִּטְמָא; (נד) הָאוֹכֵל מִפְּסוּלֵי הַמֻּקְדָּשִׁין; (נה) כּוֹהֵן שֶׁאָכַל בְּשַׂר קָדְשֵׁי הַקֳּדָשִׁים חוּץ לָעֲזָרָה; (נו) זָר שֶׁאָכַל בְּשַׂר קָדְשֵׁי קֳדָשִׁים, אַחַר מַתַּן דָּמִים; (נז) זָר שֶׁאָכַל בְּשַׂר בְּכוֹר; (נח) כּוֹהֶנֶת שֶׁנִּשֵּׂאת לְזָר שֶׁאָכְלָה חָזֶה וְשׁוֹק, אַפִלּוּ לְאַחַר מִיתַת בַּעְלָהּ; (נט) חֲלָלָה שֶׁאָכְלָה תְּרוּמָה; (ס) הָאוֹכֵל קֳדָשִׁים קַלִּים, קֹדֶם זְרִיקַת דָּמִים; (סא) הָאוֹכֵל קֳדָשִׁים קַלִּים חוּץ לִירוּשָׁלַיִם; (סב) הָאוֹכֵל בְּכוֹר חוּץ לִירוּשָׁלַיִם; (סג) הָאוֹכֵל מַעֲשֵׂר שֵׁנִי אַחַר שֶׁרָאָה פְּנֵי הַבַּיִת, חוּץ לִירוּשָׁלַיִם; (סד) כּוֹהֵן שֶׁאָכַל בִּכּוּרִים מִשֶּׁנִּכְנְסוּ לִירוּשָׁלַיִם, קֹדֶם הַנָּחָה בָּעֲזָרָה; (סה) כּוֹהֵן שֶׁאָכַל בִּכּוּרִים חוּץ לִירוּשָׁלַיִם, אַחַר שֶׁהֻנְּחוּ בָּעֲזָרָה; (סו) הָאוֹכֵל בִּירוּשָׁלַיִם מַעֲשֵׂר שֵׁנִי שֶׁנִּטְמָא, קֹדֶם שֶׁיִּפָּדֶה; (סז) טָמֵא שֶׁאָכַל מַעֲשֵׂר שֵׁנִי הַטָּהוֹר בִּירוּשָׁלַיִם; (סח) הָאוֹכֵל מַעֲשֵׂר שֵׁנִי בַּאֲנִינוּת, וְכֵן כָּל הַקֳּדָשִׁים; (סט) עָרֵל שֶׁאָכַל בְּשַׂר קֹדֶשׁ אוֹ תְּרוּמוֹת; (ע) הָאוֹכֵל מִמִּנְחַת כּוֹהֵן, וְכֵן מִכָּל דָּבָר שְׁהוּא כָּלִיל לָאִשִּׁים; (עא) הָאוֹכֵל מִבְּשַׂר חַטָּאוֹת הַנִּשְׂרָפוֹת, וְכֵן מִכָּל הַטָּעוּן שְׂרֵפָה; (עב) הַשּׁוֹחֵט פֶּסַח עַל הֶחָמֵץ; (עג) הַשּׁוֹבֵר בּוֹ עֶצֶם, בֵּין בָּרִאשׁוֹן בֵּין בַּשֵּׁנִי; (עד) הַמּוֹצִיא מִבְּשָׂרוֹ חוּץ לַחֲבוּרָתוֹ; (עה) הָאוֹכֵל מִבְּשָׂרוֹ חוּץ לַחֲבוּרָתוֹ; (עו) הָאוֹכֵל מִבְּשָׂרוֹ נָא אוֹ מְבֻשָּׁל; (עז) הַנִּהְנֶה מִן הַהֶקְדֵּשׁ בְּמֵזִיד; (עח) הָאוֹכֵל טֶבֶל שֶׁעֲדַיִן לֹא הֻפְרַשׁ מִמֶּנּוּ מַעֲשֵׂר, אַפִלּוּ מַעֲשֵׂר עָנִי, אַף עַל פִּי שֶׁהוּרְמוּ תְּרוּמוֹתָיו; (עט) הָאוֹכֵל מִבְּשַׂר נֶפֶשׁ חַיָּה שֶׁנִּגְמַר דִּינָהּ לִסְקֵלָה, אַף עַל פִּי שֶׁנִּשְׁחֲטָה; (פ) הָאוֹכֵל בְּהֵמָה טְמֵאָה; (פא) הָאוֹכֵל עוֹף טָמֵא; (פב) הָאוֹכֵל דָּג טָמֵא; (פג) הָאוֹכֵל שֶׁרֶץ הָעוֹף; (פד) הָאוֹכֵל שֶׁרֶץ הָאָרֶץ; (פה) הָאוֹכֵל שֶׁרֶץ הַמַּיִם; (פו) הָאוֹכֵל רֶמֶשׂ הָאֲדָמָה, אַף עַל פִּי שְׁאֵינוּ רָבֶה; (פז) הָאוֹכֵל תּוֹלָעִים שֶׁבַּפֵּרוֹת, אַחַר שֶׁפֵּרְשׁוּ; (פח) הָאוֹכֵל נְבֵלָה; (פט) הָאוֹכֵל טְרֵפָה; (צ) הָאוֹכֵל אֵבֶר מִן הַחַי; (צא) הָאוֹכֵל גִּיד הַנָּשֶׁה; (צב) הָאוֹכֵל בָּשָׂר בֶּחָלָב; (צג) הַמְּבַשֵּׁל בָּשָׂר בֶּחָלָב; (צד) הָאוֹכֵל מִתְּבוּאָה חֲדָשָׁה, קֹדֶם הֲבָאַת הָעֹמֶר; (צה) הָאוֹכֵל עָרְלָה; (צו) הָאוֹכֵל כִּלְאֵי הַכֶּרֶם; (צז) הָאוֹכֵל תַּעֲרֹבֶת חָמֵץ בַּפֶּסַח; (צח) הָאוֹכֵל חָמֵץ אַחַר חֲצוֹת; (צט) הַמְּקַיֵּם חָמֵץ בַּפֶּסַח בִּרְשׁוּתוֹ, כְּגוֹן שֶׁחִמַּץ עִיסָתוֹ; (ק) הַשּׁוֹתֶה יֵין נֶסֶךְ; (קא) נָזִיר שֶׁאָכַל מִגֶּפֶן הַיַּיִן; (קב) נָזִיר שֶׁגִּלַּח; (קג) נָזִיר שֶׁנִּטַּמֵּא לַמֵּת; (קד) הַמְּגַלֵּחַ אֶת הַנֶּתֶק; (קה) הַחוֹתֵךְ סִימָנֵי צָרַעַת אוֹ שֶׁכְּוָיָן; (קו) הָעוֹבֵד בַּנַּחַל שֶׁנֶּעֶרְפָה בּוֹ הָעֶגְלָה; (קז) הַזּוֹרֵעַ אֶרֶץ יִשְׂרָאֵל בַּשְּׁבִיעִית; (קח) הַזּוֹמֵר אֶת הָאִילָן בַּשְּׁבִיעִית; (קט) הַקּוֹצֵר סְפִיחַ בְּלֹא שִׁנּוּי; (קי) הַבּוֹצֵר בְּלֹא שִׁנּוּי; (קיא) הַזּוֹרֵעַ בִּשְׁנַת הַיּוֹבֵל; (קיב) הַקּוֹצֵר בָּהּ בְּלֹא שִׁנּוּי; (קיג) הַבּוֹצֵר בָּהּ בְּלֹא שִׁנּוּי; (קיד) הַמְּכַלֶּה פְּאַת שָׂדֶה, וְלֹא נְתָנָהּ לֶעָנִי; (קטו) הַמְּלַקֵּט לֶקֶט, וְלֹא נְתָנוֹ לֶעָנִי; (קטז) הַמְּעוֹלֵל כַּרְמוֹ, וְלֹא נְתָנוֹ לֶעָנִי; (קיז) הַמְּלַקֵּט פֶּרֶט כַּרְמוֹ, וְלֹא נְתָנוֹ לֶעָנִי; (קיח) הַלּוֹקֵחַ עֹמֶר הַשִּׁכְחָה, וְלֹא נְתָנוֹ לֶעָנִי; (קיט) הַלּוֹקֵחַ אֵם עַל הַבָּנִים, וְלֹא שִׁלַּח הָאֵם; (קכ) הַזּוֹרֵעַ כִּלְאַיִם בָּאָרֶץ בִּזְרָעִים; (קכא) הַזּוֹרֵעַ כִּלְאֵי הַכֶּרֶם בָּאָרֶץ; (קכב) הַמַּרְכִּיב אִילָנוֹת כִּלְאַיִם בְּכָל מָקוֹם; (קכג) הַמַּרְבִּיעַ בְּהֵמָה כִּלְאַיִם בְּכָל מָקוֹם; (קכד) הַמַּנְהִיג בְּכִלְאַיִם בְּכָל מָקוֹם; (קכה) הַחוֹסֵם בְּהֵמָה בְּעֵת מְלָאכָה בְּכָל מָקוֹם; (קכו) הַשּׁוֹחֵט אוֹתוֹ וְאֶת בְּנוֹ בְּכָל מָקוֹם; (קכז) הַמְּמַשְׁכֵּן חֲבֵרוֹ בְּיָדוֹ, וְלֹא הִחְזִיר הָעֲבוֹט; (קכח) הַחוֹבֵל אַלְמָנָה, וְלֹא הִחְזִיר הַמַּשְׁכּוֹן; (קכט) הַחוֹבֵל כֵּלִים שֶׁעוֹשִׂין בָּהֶן אֹכֶל נֶפֶשׁ וְלֹא הִחְזִיר; (קל) עֵד זוֹמֵם שְׁאֵינוּ בֶּן תַּשְׁלוּמִין; (קלא) הַמַּכֶּה חֲבֵרוֹ הַכָּיָה שְׁאֵין בָּהּ שׁוֹוֶה פְּרוּטָה; (קלב) בֵּן סוֹרֵר וּמוֹרֶה בְּעֵדוּת רִאשׁוֹנָה; (קלג) הַמּוֹצִיא שֵׁם רָע, שֶׁנִּמְצָא דְּבָרוֹ שֶׁקֶר; (קלד) הַמְּקַלֵּל חֲבֵרוֹ בַּשֵּׁם; (קלה) הַנִּשְׁבָּע לַשָּׁוְא; (קלו) הַנִּשְׁבָּע לַשֶּׁקֶר; (קלז) הַמְּחַלֵּל נִדְרוֹ; (קלח) הַיּוֹצֶא חוּץ לַתְּחוּם בַּשַּׁבָּת; (קלט) הָעוֹשֶׂה מְלָאכָה בְּיוֹם טוֹב; (קמ) הַמַּקִּיף פְּאַת רֹאשׁ; (קמא) הַמַּקִּיף פְּאַת זָקָן; (קמב) הַשּׂוֹרֵט עַל מֵת; (קמג) הַקּוֹרֵחַ רֹאשׁוֹ עַל מֵת; (קמד) הַכּוֹתֵב כְּתֹבֶת קַעֲקַע; (קמה) הַלּוֹבֵשׁ שַׁעַטְנֵז; (קמו) הַקּוֹצֵץ אִילָנֵי מַאֲכַל דֶּרֶךְ הַשְׁחָתָה; (קמז) אִישׁ שֶׁלָּבַשׁ מַלְבּוּשֵׁי אִשָּׁה; (קמח) אִשָּׁה שֶׁלָּבְשָׁה מַלְבּוּשֵׁי אִישׁ; (קמט) כּוֹהֵן שֶׁנִּטַּמֵּא לַמֵּת; (קנ) כּוֹהֵן שֶׁקִּדַּשׁ זוֹנָה וּבְעָלָהּ; (קנא) אוֹ שֶׁקִּדַּשׁ גְּרוּשָׁה וּבְעָלָהּ; (קנב) אוֹ שֶׁקִּדַּשׁ חֲלָלָה וּבְעָלָהּ; (קנג) וְכוֹהֵן גָּדוֹל שֶׁבָּעַל אַלְמָנָה, אַף עַל פִּי שֶׁלֹּא קִדְּשָׁהּ; (קנד) הַמַּחְזִיר גְּרוּשָׁתוֹ, אַחַר שֶׁנִּתְקַדְּשָׁה; (קנה) הַנּוֹשֵׂא זְקוּקָה לַיָּבָם; (קנו) הַבָּא עַל הַקְּדֵשָׁה; (קנז) מַמְזֵר שֶׁנָּשָׂא בַּת יִשְׂרָאֵל וּבָעַל; (קנח) פָּצוּעַ דַּכָּא שֶׁנָּשָׂא בַּת יִשְׂרָאֵל וּבָעַל; (קנט) הַמְּסָרֵס אִישׁ, וְכֵן שְׁאָר זִכְרֵי בְּהֵמָה חַיָּה וָעוֹף; (קס) אוֹנֵס שֶׁגֵּרַשׁ אֲנוּסָתוֹ, וְלֹא הִחְזִירָהּ; (קסא) מוֹצִיא שֵׁם רָע שֶׁגֵּרַשׁ אִשְׁתּוֹ, וְלֹא הִחְזִירָהּ; (קסב) הַקּוֹרֵב אֶל הָעֲרָיוֹת בְּדֶרֶךְ מִדַּרְכֵי הַזְּנוּת, אַף עַל פִּי שֶׁלֹּא גִּלָּה עֶרְוָה, וְזֶה הוּא חָשׁוּד עַל הָעֲרָיוֹת; (קסג) הַמִּתְחַתֵּן בַּגּוֹיִים; (קסד) גֵּר עַמּוֹנִי שֶׁנָּשָׂא בַּת יִשְׂרָאֵל וּבָעַל; (קסה) גֵּר מוֹאָבִי שֶׁנָּשָׂא בַּת יִשְׂרָאֵל וּבָעַל; (קסו) מֶלֶךְ שֶׁהִרְבָּה נָשִׁים; (קסז) מֶלֶךְ שֶׁהִרְבָּה סוּסִים; (קסח) מֶלֶךְ שֶׁהִרְבָּה כֶּסֶף וְזָהָב.  נִמְצְאוּ כָּל הַלּוֹקִים מָאתַיִם וְשִׁבְעָה, סִימָן לָהֶם יִלְקוּ זֵדִים.
<BR> </P>

<H2>הִלְכּוֹת סַנְהֶדְּרִין פֵּרֶק כ</H2>

<P><B>כ,א</B>  אֵין בֵּית דִּין עוֹנְשִׁין בְּאֻמְדַּן הַדַּעַת, אֵלָא עַל פִּי עֵדִים, בִּרְאָיָה בְּרוּרָה.  אַפִלּוּ רָאוּהוּ הָעֵדִים רוֹדֵף אַחַר חֲבֵרוֹ לְהָרְגוֹ, וְהִתְרוּ בּוֹ, וְהֶעֱלִימוּ עֵינֵיהֶם, אוֹ שֶׁנִּכְנַס אַחֲרָיו לְחֻרְבָה, וְנִכְנְסוּ אַחֲרָיו, וּמְצָאוּהוּ הָרוּג וּמְפֻרְפָּר וְהַסַּיִף מְנַטֵּף דָּם בְּיַד הַהוֹרֵג--הוֹאִיל וְלֹא רָאוּהוּ בְּעֵת שֶׁהִכָּהוּ, אֵין בֵּית דִּין הוֹרְגִין בְּעֵדוּת זוֹ; וְעַל זֶה וְכַיּוֹצֶא בּוֹ נֶאֱמָר "וְנָקִי וְצַדִּיק אַל-תַּהֲרֹג" (שמות כג,ז).</P>

<P><B>כ,ב</B>  וְכֵן אִם הֵעִידוּ עָלָיו שְׁנַיִם שֶׁעָבַד עֲבוֹדָה זָרָה--זֶה רָאָהוּ שֶׁעָבַד אֶת הַחַמָּה וְהִתְרָה בּוֹ, וְזֶה רָאָהוּ שֶׁעָבַד אֶת הַלְּבָנָה וְהִתְרָה בּוֹ--אֵין מִצְטָרְפִין:  שֶׁנֶּאֱמָר "וְנָקִי וְצַדִּיק אַל-תַּהֲרֹג" (שמות כג,ז)--הוֹאִיל וְיֵשׁ שָׁם צַד לְנַקּוֹתוֹ וְלִהְיוֹתוֹ צַדִּיק, אַל תַּהַרְגֵהוּ.</P>

<P><B>כ,ג</B>  [ב] כָּל מִי שֶׁעָשָׂה דָּבָר שֶׁחַיָּבִין עָלָיו מִיתַת בֵּית דִּין, בְּאֹנֶס--אֵין בֵּית דִּין מְמִיתִין אוֹתוֹ.  וְאַפִלּוּ הָיָה מִצְוָה שֶׁיֵּהָרֵג וְאַל יַעֲבֹר--אַף עַל פִּי שֶׁחִלַּל אֶת הַשֵּׁם--הוֹאִיל וְהוּא אָנוּס, אֵינוּ נֶהְרָג:  שֶׁנֶּאֱמָר "וְלַנַּעֲרָ לֹא-תַעֲשֶׂה דָבָר" (דברים כב,כו)--זוֹ אַזְהָרָה לְבֵית דִּין, שֶׁלֹּא יַעַנְשׁוּ הָאָנוּס.</P>

<P><B>כ,ד</B>  [ג] אִישׁ שֶׁאֲנָסוּהוּ עַד שֶׁבָּא עַל הָעֶרְוָה--חַיָּב מִיתַת בֵּית דִּין, שְׁאֵין קִשּׁוּי אֵלָא לַדַּעַת; אֲבָל הָאִשָּׁה שֶׁנִּבְעֲלָה בְּאֹנֶס--אַפִלּוּ אָמְרָה אַחַר שֶׁנֶּאְנְסָה, הַנִּיחוּ לוֹ--הֲרֵי זוֹ פְּטוּרָה, מִפְּנֵי שֶׁיִּצְרָהּ מִתְגַּבֵּר עָלֶיהָ.</P>

<P><B>כ,ה</B>  [ד] אָסוּר לְבֵית דִּין לָחוּס עַל הַהוֹרֵג--שֶׁלֹּא יֹאמְרוּ כְּבָר נֶהְרָג זֶה, וּמַה תְּעָלָה יֵשׁ בַּהֲרִיגַת הָאַחֵר; וְנִמְצְאוּ מִתְרַשְּׁלִין בַּהֲרִיגָתוֹ:  שֶׁנֶּאֱמָר "וְלֹא-תָחוֹס עֵינְךָ . . . וּבִעַרְתָּ דַם-הַנָּקִי . . ." (ראה דברים יט,יג).</P>

<P><B>כ,ו</B>  וְכֵן אָסוּר לְבֵית דִּין לָחוּס עַל מִי שֶׁנִּתְחַיַּב קְנָס--שֶׁלֹּא יֹאמְרוּ עָנִי הוּא זֶה, וְשֶׁלֹּא בְּכַוָּנָה עָשָׂה; אֵלָא מַגְבִּין מִמֶּנּוּ כָּל שֶׁיֵּשׁ לוֹ, בְּלֹא חֲנִינָה:  שֶׁנֶּאֱמָר "וְלֹא תָחוֹס, עֵינֶךָ" (דברים יט,כא).</P>

<P><B>כ,ז</B>  וְכֵן בְּדִינֵי מְמוֹנוֹת, אֵין מְרַחֲמִין עַל הַדַּל--שֶׁלֹּא תֹאמַר עָנִי הוּא זֶה, וּבַעַל דִּינוֹ עָשִׁיר, הוֹאִיל וַאֲנִי וְהֶעָשִׁיר חַיָּבִין לְפַרְנְסוֹ, אֲזַכֶּנּוּ בַּדִּין וְנִמְצָא מִתְפַּרְנֵס בְּכָבוֹד:  עַל זֶה הִזְהִירָה תּוֹרָה "וְדָל, לֹא תֶהְדַּר בְּרִיבוֹ" (שמות כג,ג), וְנֶאֱמָר "לֹא-תִשָּׂא פְנֵי-דָל" (ויקרא יט,טו).</P>

<P><B>כ,ח</B>  אָסוּר לְהַדַּר פְּנֵי גָּדוֹל בַּדִּין.  כֵּיצַד:  הֲרֵי שֶׁבָּאוּ לְפָנֶיךָ שְׁנַיִם לַדִּין, אֶחָד חָכָם גָּדוֹל וְאֶחָד הִדְיוֹט--לֹא תַקְדִּים לִשְׁאֹל בִּשְׁלוֹמוֹ שֶׁלַּגָּדוֹל וְלֹא תַסְבִּיר לוֹ פָּנִים וְלֹא תְּכַבְּדֶנּוּ, שֶׁלֹּא יִסְתַּתְּמוּ טְעָנוֹתָיו שֶׁלָּאַחֵר; אֵלָא אֵינוּ נִפְנֶה לְאֶחָד מֵהֶן, עַד שֶׁיִּגָּמֵר הַדִּין:  שֶׁנֶּאֱמָר "לֹא תֶהְדַּר פְּנֵי גָדוֹל" (ויקרא יט,טו).</P>

<P><B>כ,ט</B>  אָמְרוּ חֲכָמִים, אַל תֹּאמַר עָשִׁיר הוּא זֶה, בֶּן גְּדוֹלִים הוּא זֶה--הֵיאַךְ אֲבַיְּשֶׁנּוּ, וְאֶרְאֶה בְּבָשְׁתּוֹ:  לְכָּךְ נֶאֱמָר "לֹא תֶהְדַּר פְּנֵי גָדוֹל" (ויקרא יט,טו).</P>

<P><B>כ,י</B>  [ה] בָּאוּ לְפָנֶיךָ שְׁנַיִם לַדִּין, אֶחָד כָּשֵׁר וְאֶחָד רָשָׁע--אַל תֹּאמַר הוֹאִיל וְרָשָׁע הוּא זֶה, וְחֶזְקַת זֶה שְׁאֵינוּ מְשַׁנֶּה בְּדִבּוּרוֹ, אַטֶּה הַדִּין עַל הָרָשָׁע:  עַל זֶה נֶאֱמָר "לֹא תַטֶּה מִשְׁפַּט אֶבְיֹנְךָ, בְּרִיבוֹ" (שמות כג,ו)--אַף עַל פִּי שְׁהוּא אֶבְיוֹן בַּמִּצְווֹת, לֹא תַטֶּה דִּינוֹ.</P>

<P><B>כ,יא</B>  [ו] "לֹא-תַעֲשׂוּ עָוֶל, בַּמִּשְׁפָּט" (ויקרא יט,טו; ויקרא יט,לה)--זֶה הַמְּעַוֵּת אֶת הַדִּין, וּמְזַכֶּה אֶת הַחַיָּב וּמְחַיֵּב אֶת הַזַּכָּאי.  וְכֵן הַמְּעַנֶּה אֶת הַדִּין וּמַאֲרִיךְ בִּדְבָרִים הַבְּרוּרִים, כְּדֵי לְצַעַר אֶחָד מִבַּעֲלֵי הַדִּינִין--הֲרֵי זֶה בִּכְלַל מְעַוֵּל.</P>

<P><B>כ,יב</B>  [ז] הַגַּס לִבּוּ בַּהוֹרָאָה, וְקוֹפֵץ וְחוֹתֵךְ הַדִּין, קֹדֶם שֶׁיַּחְקְרֵהוּ בֵּינוֹ לְבֵין עַצְמוֹ, עַד שֶׁיִּהְיֶה בָּרוּר לוֹ כַּשֶּׁמֶשׁ--הֲרֵי זֶה שׁוֹטֶה, וְרָשָׁע, וְגַס רוּחַ.  כָּךְ צִוּוּ חֲכָמִים, הֱיוּ מְתוּנִין בַּדִּין; וְכֵן אִיּוֹב אוֹמֵר "וְרִב לֹא-יָדַעְתִּי אֶחְקְרֵהוּ" (איוב כט,טז).</P>

<P><B>כ,יג</B>  [ח] כָּל דַּיָּן שֶׁבָּא לְפָנָיו דִּין, וְהִתְחִיל לְדַמּוֹתוֹ לְדִין פָּסוּק שֶׁכְּבָר יָדַע אֲמִתּוֹ, וְיֵשׁ עִמּוֹ בַּמְּדִינָה גָּדוֹל מִמֶּנּוּ בְּחָכְמָה, וְאֵינוּ הוֹלֵךְ וְנִמְלָךְ בּוֹ--הֲרֵי זֶה בִּכְלַל הָרְשָׁעִים שֶׁלִּבָּם גַּס בַּהוֹרָאָה.  וְאָמְרוּ חֲכָמִים, רָעָה עַל רָעָה תָּבוֹא לוֹ:  שֶׁכָּל אֵלּוּ הַדְּבָרִים וְכַיּוֹצֶא בָּהֶן--מִגַּסּוּת הָרוּחַ הֶן, הַמְּבִיאָה לִידֵי עִוּוּת הַדִּין.</P>

<P><B>כ,יד</B>  "כִּי-רַבִּים חֲלָלִים הִפִּילָה" (משלי ז,כו)--זֶה תַּלְמִיד שֶׁלֹּא הִגִּיעַ לַהוֹרָאָה, וּמוֹרֶה.  "וַעֲצֻמִים, כָּל-הֲרֻגֶיהָ" (שם)--זֶה שֶׁהִגִּיעַ לַהוֹרָאָה, וְאֵינוּ מוֹרֶה:  וְהוּא, שֶׁיִּהְיֶה הַדּוֹר צָרִיךְ לוֹ; אֲבָל אִם יָדַע שֶׁיֵּשׁ שָׁם רָאוּי לַהוֹרָאָה, וּמָנַע עַצְמוֹ מִן הַהוֹרָאָה--הֲרֵי זֶה מְשֻׁבָּח.  וְכָל הַמּוֹנֵעַ עַצְמוֹ מִן הַדִּין--מוֹנֵעַ מִמֶּנּוּ אֵיבָה, וְגָזֵל, וּשְׁבוּעַת שָׁוְא.  וְהַגַּס לִבּוּ בַּהוֹרָאָה--שׁוֹטֶה, רָשָׁע, וְגַס רוּחַ.  [ט] וְתַלְמִיד, אַל יוֹרֶה הֲלָכָה בִּפְנֵי רִבּוֹ, אֵלָא אִם כֵּן הָיָה רָחוֹק מִמֶּנּוּ שָׁלוֹשׁ פַּרְסָאוֹת, כְּנֶגֶד מַחֲנֵה יִשְׂרָאֵל.</P>

<P><B>כ,טו</B>  [י] אַל תֹּאמַר שֶׁכָּל אֵלּוּ הַדְּבָרִים, בַּדִּין שֶׁיֵּשׁ בּוֹ הוֹצָאַת מָמוֹן הַרְבֵּה מִזֶּה וּנְתִינָתוֹ לְזֶה--לְעוֹלָם יְהִי דִּין אֶלֶף מָנֶה וְדִין פְּרוּטָה אַחַת, שׁוֹוִין בְּעֵינֶיךָ לְכָל דָּבָר.  [יא] וְאֵין הַדַּיָּנִין יוֹשְׁבִין, לַדִּין לְפָחוּת מִשּׁוֹוֶה פְּרוּטָה.  וְאִם הֻזְקְקוּ לְשׁוֹוֶה פְּרוּטָה--גּוֹמְרִין אֶת דִּינוֹ, אַפִלּוּ לְפָחוּת מִשּׁוֹוֶה פְּרוּטָה.</P>

<P><B>כ,טז</B>  [יב] כָּל הַמַּטֶּה מִשְׁפָּט אֶחָד מִיִּשְׂרָאֵל--עוֹבֵר בְּלָאו אֶחָד, שֶׁנֶּאֱמָר "לֹא-תַעֲשׂוּ עָוֶל, בַּמִּשְׁפָּט" (ויקרא יט,טו; ויקרא יט,לה).  וְאִם הָיָה גֵּר--עוֹבֵר בִּשְׁנֵי לָאוִין, שֶׁנֶּאֱמָר "לֹא תַטֶּה, מִשְׁפַּט גֵּר" (דברים כד,יז).  וְאִם יָתוֹם הוּא--עוֹבֵר בִּשְׁלוֹשָׁה לָאוִין, שֶׁנֶּאֱמָר "מִשְׁפַּט גֵּר יָתוֹם" (דברים כד,יז; דברים כז,יט).
<BR> </P>

<H2>הִלְכּוֹת סַנְהֶדְּרִין פֵּרֶק כא</H2>

<P><B>כא,א</B>  מִצְוַת עֲשֵׂה לִשְׁפֹּט הַשּׁוֹפֵט בְּצֶדֶק, שֶׁנֶּאֱמָר "בְּצֶדֶק, תִּשְׁפֹּט עֲמִיתֶךָ" (ויקרא יט,טו).  אֵיזֶה הוּא צֶדֶק הַמִּשְׁפָּט:  זֶה הַשְׁוָיַת שְׁנֵי בַּעֲלֵי דִּינִין בְּכָל דָּבָר--לֹא יִהְיֶה אֶחָד מְדַבֵּר כָּל צָרְכּוֹ, וְאֶחָד אוֹמֵר לוֹ קַצַּר דְּבָרֶיךָ; לֹא יַסְבִּיר פָּנִים לְאֶחָד וִידַבַּר לוֹ רַכּוֹת, וְיָרֵעַ פָּנָיו לְאֶחָד וִידַבַּר לוֹ קָשׁוֹת.</P>

<P><B>כא,ב</B>  שְׁנֵי בַּעֲלֵי דִּינִין שֶׁהָיָה אֶחָד מֵהֶם מְלֻבָּשׁ בְּגָדִים יְקָרִים, וְהַשֵּׁנִי בְּגָדִים בְּזוּיִים--אוֹמְרִין לַמְּכֻבָּד, אוֹ הַלְבִּישֵׁהוּ כְּמוֹתָךְ עַד שֶׁתִּדּוֹן עִמּוֹ, אוֹ לְבֹשׁ כְּמוֹתוֹ:  עַד שֶׁתִּהְיוּ שׁוֹוִין, וְאַחַר כָּךְ תַּעַמְדוּ בַּדִּין.</P>

<P><B>כא,ג</B>  לֹא יִהְיֶה אֶחָד יוֹשֵׁב וְאֶחָד עוֹמֵד, אֵלָא שְׁנֵיהֶם עוֹמְדִין.  וְאִם רָצוּ בֵּית דִּין לְהוֹשִׁיב אֶת שְׁנֵיהֶם, מוֹשִׁיבִין; וְלֹא יֵשֵׁב אֶחָד לְמַעְלָה וְאֶחָד לְמַטָּה, אֵלָא זֶה בְּצַד זֶה.</P>

<P><B>כא,ד</B>  בַּמֶּה דְּבָרִים אֲמוּרִים, בְּשָׁעַת מַשָּׂא וּמַתָּן בַּדִּין; אֲבָל בְּשָׁעַת גְּמָר דִּין--הַכֹּל בַּעֲמִידָה, שֶׁנֶּאֱמָר "וַיַּעֲמֹד הָעָם עַל-מֹשֶׁה" (שמות יח,יג).  וְאֵיזֶה הוּא גְּמָר דִּין--אִישׁ פְּלוֹנִי אַתָּה חַיָּב, אִישׁ פְּלוֹנִי אַתָּה זַכָּאי.  בַּמֶּה דְּבָרִים אֲמוּרִים, בְּבַעֲלֵי דִּינִין; אֲבָל הָעֵדִים--לְעוֹלָם בַּעֲמִידָה, שֶׁנֶּאֱמָר "וְעָמְדוּ שְׁנֵי-הָאֲנָשִׁים" (דברים יט,יז).</P>

<P><B>כא,ה</B>  [ד] תַּלְמִיד חֲכָמִים וְעַם הָאָרֶץ שֶׁבָּאוּ לַדִּין--מוֹשִׁיבִין אֶת הֶחָכָם, וְאוֹמְרִין לְעַם הָאָרֶץ שֵׁב; אִם לֹא יָשַׁב, אֵין מַקְפִּידִין עַל כָּךְ.  וְלֹא יַקְדִּים הַתַּלְמִיד כְּשֶׁיָּבוֹא לַדִּין, וְיֵשֵׁב לִפְנֵי רִבּוֹ שֶׁרוֹצֶה לָדוּן לְפָנָיו; וְאִם הָיָה קָבוּעַ לוֹ זְמָן לִקְרוֹת, וּבָא בִּזְמַנּוֹ--מֻתָּר.</P>

<P><B>כא,ו</B>  [ה] כְּבָר נָהֲגוּ כָּל בָּתֵּי דִּינֵי יִשְׂרָאֵל מֵאַחַר הַתַּלְמוּד, בְּכָל הַיְּשִׁיבוֹת, שֶׁמּוֹשִׁיבִין בַּעֲלֵי דִּינִין וּמוֹשִׁיבִין הָעֵדִים, כְּדֵי לְסַלַּק הַמַּחְלֹקֶת:  שְׁאֵין בָּנוּ כּוֹחַ לְהַעְמִיד מִשְׁפְּטֵי הַדָּת עַל תִּלָּם.</P>

<P><B>כא,ז</B>  [ו] הָיוּ לִפְנֵי הַדַּיָּנִין בַּעֲלֵי דִּין הַרְבֵּה--מַקְדִּימִין אֶת דִּין הַיָּתוֹם לְדִין הָאַלְמָנָה, שֶׁנֶּאֱמָר "שִׁפְטוּ יָתוֹם, רִיבוּ אַלְמָנָה" (ישעיהו א,יז).  וְדִין הָאַלְמָנָה קוֹדֵם לְדִין תַּלְמִיד חֲכָמִים, וְדִין תַּלְמִיד חֲכָמִים קוֹדֵם לְדִין עַם הָאָרֶץ; וְדִין הָאִשָּׁה קוֹדֵם לְדִין הָאִישׁ, שֶׁבֹּשֶׁת הָאִשָּׁה מְרֻבָּה.</P>

<P><B>כא,ח</B>  [ז] אָסוּר לַדַּיָּן לִשְׁמֹעַ דִּבְרֵי אֶחָד מִבַּעֲלֵי דִּינִין, קֹדֶם שֶׁיָּבוֹא חֲבֵרוֹ, אוֹ שֶׁלֹּא בִּפְנֵי חֲבֵרוֹ; אַפִלּוּ דָּבָר אֶחָד אָסוּר:  שֶׁנֶּאֱמָר "שָׁמֹעַ בֵּין-אֲחֵיכֶם" (דברים א,טז).  וְכָל הַשּׁוֹמֵעַ מֵאֶחָד--עוֹבֵר בְּלֹא תַעֲשֶׂה, שֶׁנֶּאֱמָר "לֹא תִשָּׂא, שֵׁמַע שָׁוְא" (שמות כג,א).  וּבִכְלַל לָאו זֶה, אַזְהָרָה לִמְקַבֵּל לְשׁוֹן הָרַע, וּמְסַפֵּר לְשׁוֹן הָרַע, וּמֵעִיד עֵדוּת שֶׁקֶר.</P>

<P><B>כא,ט</B>  וְכֵן בַּעַל דִּין מֻזְהָר שֶׁלֹּא יַשְׁמִיעַ דְּבָרָיו לַדַּיָּנִין, קֹדֶם שֶׁיָּבוֹא חֲבֵרוֹ; וְגַם עַל זֶה וְכַיּוֹצֶא בּוֹ נֶאֱמָר "מִדְּבַר-שֶׁקֶר, תִּרְחָק" (שמות כג,ז).</P>

<P><B>כא,י</B>  [ח] לֹא יִהְיֶה הַדַּיָּן שׁוֹמֵעַ מִפִּי הַתֻּרְגְּמָן, אֵלָא אִם כֵּן הָיָה מַכִּיר לְשׁוֹן בַּעֲלֵי דִּינִין, וְשׁוֹמֵעַ טְעָנוֹתֵיהֶן, וְאֵינוּ מָהִיר בִּלְשׁוֹנָם, כְּדֵי לְהָשִׁיב לָהֶם:  יַעְמִיד תֻּרְגְּמָן לְהוֹדִיעַ אוֹתָם פְּסַק הַדִּין, וּמֵאֵיזֶה טַעַם חִיַּב זֶה וְזִכָּה זֶה.</P>

<P><B>כא,יא</B>  [ט] צָרִיךְ הַדַּיָּן לִשְׁמֹעַ טְעָנוֹת בַּעֲלֵי דִּינִין, וְלִשְׁנוֹת טְעָנוֹתֵיהֶן--שֶׁנֶּאֱמָר "וַיֹּאמֶר הַמֶּלֶךְ--זֹאת אֹמֶרֶת, זֶה-בְּנִי הַחַי וּבְנֵךְ הַמֵּת" (מלכים א ג,כג); וּמְצַדֵּק אֶת הַדִּין בְּלִבּוֹ, וְאַחַר כָּךְ יַחְתְּכֵהוּ.</P>

<P><B>כא,יב</B>  [י] מְנַיִן לַדַּיָּן שֶׁלֹּא יַעֲשֶׂה מֵלִיץ לִדְבָרָיו, תִּלְמֹד לוֹמַר "מִדְּבַר-שֶׁקֶר, תִּרְחָק" (שמות כג,ז); אֵלָא יֹאמַר מַה שֶׁנִּרְאֶה לוֹ, וְיִשְׁתֹּק.  וְלֹא יְלַמַּד אֶחָד מִבַּעֲלֵי דִּינִין טְעָנָה כְּלָל:  אַפִלּוּ הֵבִיא בַּעַל דִּין עֵד אֶחָד--לֹא יֹאמַר לוֹ, אֵין מְקַבְּלִין עֵד אֶחָד; אֵלָא יֹאמַר לַנִּטְעָן, הֲרֵי זֶה הֵעִיד עָלֶיךָ, וּלְוַאי שֶׁיּוֹדֶה וְיֹאמַר, אֱמֶת, עַד שֶׁיִּטְעֹן הוּא וְיֹאמַר, עֵד אֶחָד הוּא וְאֵינוּ נֶאֱמָן עָלַי.  וְכֵן כָּל כַּיּוֹצֶא בְּזֶה.</P>

<P><B>כא,יג</B>  [יא] רָאָה הַדַּיָּן זְכוּת לְאֶחָד מֵהֶן, וּבַעַל דִּין מְבַקֵּשׁ לְאָמְרָהּ וְאֵינוּ יוֹדֵעַ לְחַבַּר הַדְּבָרִים, אוֹ שֶׁרָאָה אוֹתוֹ מִצְטַעֵר לְהַצִּיל עַצְמוֹ בִּטְעָנַת אֱמֶת, וּמִפְּנֵי הַחֵמָה וְהַכַּעַס נִסְתַּלְּקָה מִמֶּנּוּ, אוֹ נִשְׁתַּבַּשׁ מִפְּנֵי הַסִּכְלוּת--הֲרֵי זֶה מֻתָּר לְסַעֲדוֹ מְעַט, וּלְהָבִינוֹ תְּחִלַּת הַדָּבָר מִשּׁוֹם "פְּתַח-פִּיךָ לְאִלֵּם" (משלי לא,ח).  וְצָרִיךְ לְהִתְיַשַּׁב בְּדָבָר זֶה הַרְבֵּה, שֶׁלֹּא יִהְיֶה כְּעוֹרְכֵי הַדַּיָּנִין.
<BR> </P>

<H2>הִלְכּוֹת סַנְהֶדְּרִין פֵּרֶק כב</H2>

<P><B>כב,א</B>  שְׁנַיִם שֶׁבָּאוּ לְפָנֶיךָ לַדִּין, אֶחָד רַךְ וְאֶחָד קָשֶׁה--עַד שֶׁלֹּא תִשְׁמַע אֶת דִּבְרֵיהֶם, אוֹ מִשֶּׁתִּשְׁמַע אֶת דִּבְרֵיהֶם וְאֵין אַתָּה יוֹדֵעַ לְהֵיכָן הַדִּין נוֹטֶה--אַתָּה רַשָּׁאי לוֹמַר לָהֶם, אֵינִי נִזְקָק לָכֶם:  שֶׁמֶּא יִתְחַיַּב הֶחָזָק, וְנִמְצָא רוֹדֵף אַחַר הַדַּיָּן.</P>

<P><B>כב,ב</B>  אֲבָל מִשֶּׁתִּשְׁמַע אֶת דִּבְרֵיהֶם, וְתֵדַע לְהֵיכָן הַדִּין נוֹטֶה--אֵין אַתָּה רַשָּׁאי לוֹמַר, אֵינִי נִזְקָק לָכֶם:  שֶׁנֶּאֱמָר "לֹא תָגוּרוּ מִפְּנֵי-אִישׁ" (דברים א,יז)--שֶׁלֹּא תֹאמַר אִישׁ פְּלוֹנִי רָשָׁע הוּא, שֶׁמֶּא יַהְרֹג אֶת בְּנַי, שֶׁמֶּא יַדְלִיק אֶת גְּדִישַׁי, שֶׁמֶּא יִקְצֹץ נְטִיעוֹתַי.  וְאִם הָיָה מְמֻנֶּה לָרַבִּים, חַיָּב לְהִזָּקֵק לָהֶם.</P>

<P><B>כב,ג</B>  [ב] וְכֵן תַּלְמִיד שֶׁהָיָה יוֹשֵׁב לִפְנֵי רִבּוֹ, וְרָאָה זְכוּת לֶעָנִי וְחוֹבָה לֶעָשִׁיר--אִם שָׁתַק--הֲרֵי זֶה עוֹבֵר מִשּׁוֹם "לֹא תָגוּרוּ מִפְּנֵי-אִישׁ" (דברים א,יז), וְעַל "מִדְּבַר-שֶׁקֶר, תִּרְחָק" (שמות כג,ז).</P>

<P><B>כב,ד</B>  וּמְנַיִן לַדַּיָּן, שֶׁלֹּא יוֹשִׁיב תַּלְמִיד בּוּר לְפָנָיו--תִּלְמֹד לוֹמַר "מִדְּבַר-שֶׁקֶר, תִּרְחָק" (שמות כג,ז).  [ג] וּמְנַיִן לַתַּלְמִיד שֶׁרָאָה אֶת רִבּוֹ שֶׁטָּעָה בַּדִּין, שֶׁלֹּא יֹאמַר אַמְתִּין לוֹ עַד שֶׁיִּגְמֹר הַדִּין, וְאֶסְתְּרֶנּוּ וְאֶבְנֶנּוּ מִשֶּׁלִּי, כְּדֵי שֶׁיִּקָּרֵא הַדִּין עַל שְׁמִי--תִּלְמֹד לוֹמַר "מִדְּבַר-שֶׁקֶר, תִּרְחָק".</P>

<P><B>כב,ה</B>  [ד] מִצְוָה לוֹמַר לְבַעֲלֵי דִּינִין בַּתְּחִלָּה, בַּדִּין אַתֶּם רוֹצִים אוֹ בִּפְשָׁרָה; אִם רָצוּ בִּפְשָׁרָה, עוֹשִׂין בֵּינֵיהֶן פְּשָׁרָה.  וְכָל בֵּית דִּין שֶׁעוֹשֶׂה פְּשָׁרָה תָּמִיד--הֲרֵי זֶה מְשֻׁבָּח, וְעָלָיו נֶאֱמָר "מִשְׁפַּט שָׁלוֹם, שִׁפְטוּ בְּשַׁעֲרֵיכֶם" (זכריה ח,טז):  אֵיזֶה הוּא מִשְׁפָּט שֶׁיֵּשׁ עִמּוֹ שָׁלוֹם, הֱוֵי אוֹמֵר זֶה בִּצּוּעַ.</P>

<P><B>כב,ו</B>  וְכֵן בְּדָוִיד הוּא אוֹמֵר "וַיְהִי דָוִד, עֹשֶׂה מִשְׁפָּט וּצְדָקָה" (שמואל ב ח,טו):  אֵיזֶה הוּא מִשְׁפָּט שֶׁיֵּשׁ עִמּוֹ צְדָקָה--הֱוֵי אוֹמֵר זֶה בִּצּוּעַ, וְהִיא הַפְּשָׁרָה.</P>

<P><B>כב,ז</B>  בַּמֶּה דְּבָרִים אֲמוּרִים, קֹדֶם גְּמָר דִּין; אַף עַל פִּי שֶׁשָּׁמַע דִּבְרֵיהֶם, וְיָדַע לְהֵיכָן הַדִּין נוֹטֶה--מִצְוָה לִבְצֹעַ.  אֲבָל אַחַר שֶׁגָּמַר הַדִּין וְאָמַר, אִישׁ פְּלוֹנִי אַתָּה חַיָּב, אִישׁ פְּלוֹנִי אַתָּה זַכָּאי--אֵינוּ רַשָּׁאי לַעֲשׂוֹת פְּשָׁרָה בֵּינֵיהֶן, אֵלָא יִקֹּב הַדִּין אֶת הָהָר.</P>

<P><B>כב,ח</B>  [ה] אַף עַל פִּי שֶׁרָצוּ בַּעֲלֵי הַדִּין בִּפְשָׁרָה בְּבֵית דִּין--יֵשׁ לָהֶם לַחְזֹר וְלִתְבֹּעַ הַדִּין, עַד שֶׁיִּקְנוּ מִיַּד שְׁנֵיהֶם.  [ו] יָפֶה כּוֹחַ הַפְּשָׁרָה מִכּוֹחַ הַדִּין:  שֶׁשְּׁנֵי הִדְיוֹטוֹת שֶׁדָּנוּ--אֵין דִּינֵיהֶן דִּין, וְיֵשׁ לְבַעֲלֵי דִּין לַחְזֹר בָּהֶן; וְאִם עָשׂוּ פְּשָׁרָה, וְקָנוּ מִיָּדָן--אֵינָן יְכוּלִין לַחְזֹר בָּהֶן.</P>

<P><B>כב,ט</B>  [ז] אָסוּר לְאֶחָד מִן הַדַּיָּנִין כְּשֶׁיָּצָא מִבֵּית דִּין לוֹמַר, אֲנִי הוּא הַמְּזַכֶּה אוֹ הַמְּחַיֵּב, וַחֲבֵרַי חוֹלְקִין עָלַי, וּמַה אֶעֱשֶׂה, וְהֶם רַבּוּ עָלַי.  וְאִם אָמַר, הֲרֵי הוּא בִּכְלַל "הוֹלֵךְ רָכִיל, מְגַלֶּה-סּוֹד" (משלי יא,יג).  וּמַעֲשֶׂה בְּתַלְמִיד אֶחָד שֶׁהוֹצִיא דְּבָרִים שֶׁנֶּאְמְרוּ בְּבֵית הַמִּדְרָשׁ, לְאַחַר שְׁתַּיִם וְעֶשְׂרִים שָׁנָה; וְהוֹצִיאוּהוּ בֵּית דִּין מִן הַמִּדְרָשׁ, וְהִכְרִיזוּ עָלָיו, זֶה "מְגַלֶּה-סּוֹד".</P>

<P><B>כב,י</B>  [ח] שָׁאַל אֶחָד מִבַּעֲלֵי דִּינִין לִכְתֹּב לוֹ פְּסַק דִּין, כּוֹתְבִין לוֹ כָּךְ--בָּא פְּלוֹנִי לְבֵית דִּין שֶׁלִּפְלוֹנִי עִם פְּלוֹנִי בַּעַל דִּינוֹ, שֶׁטְּעָנוֹ בְּכָּךְ, וְיָצָא זַכָּאי, אוֹ חַיָּב; וְנוֹתְנִין לוֹ.  וְאֵין מַזְכִּירִין שֵׁם הַמְּזַכִּין וְלֹא שֵׁם הַמְּחַיְּבִין, אֵלָא בֵּית דִּינוֹ שֶׁלִּפְלוֹנִי, מִדִּבְרֵיהֶם נִזְכָּה פְּלוֹנִי.</P>

<P><B>כב,יא</B>  [ט] כָּךְ הָיָה מִנְהָגָם שֶׁלְּאַנְשֵׁי יְרוּשָׁלַיִם:  מַכְנִיסִין בַּעֲלֵי דִּינִין, וְשׁוֹמְעִין דִּבְרֵיהֶם וּטְעָנוֹתֵיהֶן, וּמַכְנִיסִין הָעֵדִים, וְשׁוֹמְעִין דִּבְרֵיהֶם; וּמוֹצִיאִין כָּל אָדָם לָחוּץ, וְנוֹשְׂאִין הַדַּיָּנִין וְנוֹתְנִין בֵּינֵיהֶם בַּדָּבָר, וְגוֹמְרִין אֶת הַדָּבָר.  וְאַחַר כָּךְ מַכְנִיסִין בַּעֲלֵי דִּינִין, וְגָדוֹל שֶׁבַּדַּיָּנִין אוֹמֵר, אִישׁ פְּלוֹנִי אַתָּה זַכָּאי, אִישׁ פְּלוֹנִי אַתָּה חַיָּב--כְּדֵי שֶׁלֹּא יֵדַע אֶחָד מִבַּעֲלֵי דִּינִין אֵיזֶה דַּיָּן הוּא שֶׁזִּכָּה אוֹתוֹ, וְלֹא אֵיזֶה דַּיָּן הוּא שֶׁחִיְּבוֹ.</P>

<P><B>כב,יב</B>  [י] דַּיָּן שְׁהוּא יוֹדֵעַ בַּחֲבֵרוֹ שְׁהוּא גַּזְלָן, אוֹ רָשָׁע--אָסוּר לְהִצְטָרַף עִמּוֹ, שֶׁנֶּאֱמָר "מִדְּבַר-שֶׁקֶר, תִּרְחָק" (שמות כג,ז).  וְכָּךְ הָיוּ בְּקִיאֵי הַדַּעַת שֶׁבִּירוּשָׁלַיִם עוֹשִׂין:  אֵין יוֹשְׁבִין בַּדִּין, עַד שֶׁיֵּדְעוּ עִם מִי יוֹשְׁבִין; וְלֹא חוֹתְמִין עַל הַשְּׁטָר, עַד שֶׁיֵּדְעוּ מִי חוֹתֵם עִמָּהֶן; וְלֹא נִכְנָסִין לִסְעוֹדָה, עַד שֶׁיֵּדְעוּ מִי מֵסֶב עִמָּהֶן.
<BR> </P>

<H2>הִלְכּוֹת סַנְהֶדְּרִין פֵּרֶק כג</H2>

<P><B>כג,א</B>  "לֹא-תִקַּח שֹׁחַד" (דברים טז,יט)--אֵין צָרִיךְ לוֹמַר לְעַוַּת אֶת הַדִּין, אֵלָא אַפִלּוּ לְזַכּוֹת אֶת הַזַּכָּאי וּלְחַיַּב אֶת הַחַיָּב--אָסוּר, וְעוֹבֵר בְּלֹא תַעֲשֶׂה.  וַהֲרֵי הוּא בִּכְלַל "אָרוּר לֹקֵחַ שֹׁחַד" (דברים כז,כה); וְחַיָּב לְהַחְזִיר הַשֹּׁחַד, כְּשֶׁיִּתְבְּעֶנּוּ הַנּוֹתֵן.  [ב] וּכְשֵׁם שֶׁהַלּוֹקֵחַ עוֹבֵר בְּלֹא תַעֲשֶׂה--כָּךְ הַנּוֹתֵן, שֶׁנֶּאֱמָר "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</P>

<P><B>כג,ב</B>  [ג] כָּל דַּיָּן שֶׁיּוֹשֵׁב וּמְגַדֵּל מַעֲלָתוֹ, כְּדֵי לְהַרְבּוֹת שָׂכָר לְחַזָּנָיו וּלְסוֹפְרָיו--הֲרֵי הוּא בִּכְלַל הַנּוֹטִים אַחֲרֵי הַבֶּצַע; וְכֵן עָשׂוּ בְּנֵי שְׁמוּאֵל, וּלְכָּךְ נֶאֱמָר בָּהֶם "וַיִּטּוּ אַחֲרֵי הַבָּצַע; וַיִּקְחוּ-שֹׁחַד" (שמואל א ח,ג).</P>

<P><B>כג,ג</B>  וְלֹא שֹׁחַד מָמוֹן בִּלְבָד, אֵלָא אַפִלּוּ שֹׁחַד דְּבָרִים.  וּמַעֲשֶׂה בְּדַיָּן שֶׁהָיָה עוֹלֶה בְּדוּגִית קְטַנָּה לַעֲבֹר בַּנָּהָר, וּפָשַׁט אֶחָד יָדוֹ וְסִיְּעוֹ בַּעֲלִיָּתוֹ, וְהָיָה לוֹ דִּין; וְאָמַר לוֹ הַדַּיָּן, הֲרֵינִי פָּסוּל לָךְ לַדִּין.  וּמַעֲשֶׂה בְּאֶחָד שֶׁהִעְבִיר אֶבְרָה שֶׁלְּעוֹף מֵעַל רְדִיד הַדַּיָּן, וְאֶחָד כִּסָּה רֹק מִלִּפְנֵי הַדַּיָּן; וְאָמַר לוֹ, הֲרֵינִי פָּסוּל לָךְ לַדִּין.</P>

<P><B>כג,ד</B>  וּמַעֲשֶׂה בְּאֶחָד שֶׁהֵבִיא מַתָּנָה מִמַּתְּנוֹת כְּהֻנָּה לְדַיָּן כּוֹהֵן; וְאָמַר לוֹ, פָּסוּל אֲנִי לָךְ לַדִּין.  וּמַעֲשֶׂה בְּאָרִיס אֶחָד שֶׁלְּדַיָּן שֶׁהָיָה מֵבִיא לוֹ תְּאֵנִים מִתּוֹךְ שָׂדֵהוּ, מֵעֶרֶב שַׁבָּת לְעֶרֶב שַׁבָּת; פַּעַם אַחַת הִקְדִּים וְהֵבִיא בַּחֲמִישִׁי בַּשַּׁבָּת, מִפְּנֵי שֶׁהָיָה לוֹ דִּין, וְאָמַר לוֹ הַדַּיָּן, הֲרֵינִי פָּסוּל לָךְ לַדִּין:  אַף עַל פִּי שֶׁהַתְּאֵנִים מִשֶּׁלְּדַיָּן, הוֹאִיל וֶהֱבִיאָן שֶׁלֹּא בִּזְמַנּוֹ, נִפְסַל לוֹ לַדִּין.</P>

<P><B>כג,ה</B>  [ד] כָּל דַּיָּן שֶׁשּׁוֹאֵל שְׁאֵלָה, פָּסוּל לָדוּן לְזֶה שֶׁהִשְׁאִילוֹ.  בַּמֶּה דְּבָרִים אֲמוּרִים, בְּשֶׁלֹּא הָיָה לַדַּיָּן לְהַשְׁאִיל.  אֲבָל הָיָה לוֹ לְהַשְׁאִיל--כָּשֵׁר, שֶׁהֲרֵי גַּם זֶה שׁוֹאֵל מִמֶּנּוּ.</P>

<P><B>כג,ו</B>  [ה] כָּל דַּיָּן שֶׁנָּטַל שְׂכָרוֹ לָדוּן, דִּינָיו בְּטֵלִים--וְהוּא, שֶׁלֹּא יִהְיֶה שָׂכָר הַנִּכָּר.  אֲבָל אִם הָיָה עוֹסֵק בִּמְלַאכְתּוֹ, וּבָאוּ לְפָנָיו שְׁנַיִם לַדִּין, וְאָמַר לָהֶן תְּנוּ לִי מִי שֶׁיַּעֲשֶׂה תַּחְתַּי עַד שֶׁאָדוּן לָכֶם, אוֹ תְּנוּ לִי שְׂכַר בַּטָּלָתִי--הֲרֵי זֶה מֻתָּר.  וְהוּא שֶׁיִּהְיֶה הַדָּבָר נִכָּר, שְׁהוּא שְׂכַר הַבַּטָּלָה בִּלְבָד בְּלֹא יוֹתֵר; וְיִטֹּל מִשְּׁנֵיהֶם בְּשׁוֹוֶה, זֶה בִּפְנֵי זֶה.  כְּגוֹן זֶה מֻתָּר.</P>

<P><B>כג,ז</B>  [ו] אָסוּר לַדַּיָּן לָדוּן לְמִי שְׁהוּא אוֹהֲבוֹ, אַף עַל פִּי שְׁאֵינוּ שׁוֹשְׁבִינוֹ וְלֹא רֵעוֹ אֲשֶׁר כְּנַפְשׁוֹ; וְלֹא לְמִי שֶׁשּׂוֹנְאֵהוּ, אַף עַל פִּי שְׁאֵינוּ אוֹיֵב לוֹ וְלֹא מְבַקֵּשׁ רָעָתוֹ.  אֵלָא צָרִיךְ שֶׁיִּהְיוּ שְׁנֵי בַּעֲלֵי דִּינִין שׁוֹוִין בְּעֵינֵי הַדַּיָּן, וּבְלִבּוֹ.  וְאִם לֹא הָיָה מַכִּיר אֶת אֶחָד מֵהֶם, וְלֹא מַעֲשָׂיו--אֵין לָךְ דִּין צֶדֶק כָּמוֹהוּ.  [ז] וְכָל שְׁנֵי תַּלְמִידֵי חֲכָמִים שֶׁשּׂוֹנְאִים זֶה אֶת זֶה--אֲסוּרִין לֵישֵׁב בַּדִּין זֶה עִם זֶה, שֶׁדָּבָר זֶה גּוֹרֵם לִיצִיאַת הַמִּשְׁפָּט מְעֻקָּל:  מִפְּנֵי הַשִּׂנְאָה שֶׁבֵּינֵיהֶן, דַּעַת כָּל אֶחָד מֵהֶן נוֹטָה לִסְתֹּר דִּבְרֵי חֲבֵרוֹ.</P>

<P><B>כג,ח</B>  לְעוֹלָם יִרְאֶה הַדַּיָּן עַצְמוֹ כְּאִלּוּ חֶרֶב מֻנַּחַת לוֹ עַל צַוָּארוֹ, וְגֵיהִנָּם פְּתוּחָה לוֹ מִתַּחְתָּיו; וְיֵדַע אֶת מַה הוּא דָּן, וְלִפְנֵי מִי הוּא דָּן, וּמִי עֲתִיד לְהִפָּרַע מִמֶּנּוּ, אִם נָטָה מִקַּו הָאֱמֶת:  שֶׁנֶּאֱמָר "אֱלֹהִים, נִצָּב בַּעֲדַת-אֵל" (תהילים פב,א), וְאוֹמֵר "רְאוּ מָה-אַתֶּם עֹשִׂים--כִּי לֹא לְאָדָם תִּשְׁפְּטוּ, כִּי אִם לַה'" (ראה דברי הימים ב יט,ו).</P>

<P><B>כג,ט</B>  כָּל דַּיָּן שְׁאֵינוּ דָּן דִּין אֱמֶת לַאֲמִתּוֹ, גּוֹרֵם לַשְּׁכִינָה שֶׁתִּסְתַּלַּק מִיִּשְׂרָאֵל.  וְכָל דַּיָּן שֶׁנּוֹטֵל מָמוֹן מִזֶּה וְנוֹתְנוֹ לְזֶה, שֶׁלֹּא כַּדִּין--הַקָּדוֹשׁ בָּרוּךְ הוּא גּוֹבֶה מִמֶּנּוּ נְפָשׁוֹת:  שֶׁנֶּאֱמָר "וְקָבַע אֶת-קֹבְעֵיהֶם נָפֶשׁ" (משלי כב,כג).</P>

<P><B>כג,י</B>  וְכָל דַּיָּן שֶׁדָּן דִּין אֱמֶת לַאֲמִתּוֹ, אַפִלּוּ שָׁעָה אַחַת--כְּאִלּוּ תִּקַּן אֶת כָּל הָעוֹלָם כֻּלּוֹ, וְגוֹרֵם לַשְּׁכִינָה שֶׁתִּשְׁרֶה בְּיִשְׂרָאֵל:  שֶׁנֶּאֱמָר "אֱלֹהִים, נִצָּב בַּעֲדַת-אֵל" (תהילים פב,א).  וְשֶׁמֶּא יֹאמַר הַדַּיָּן, מַה לִי וְלַצָּרָה הַזֹּאת--תִּלְמֹד לוֹמַר "וְעִמָּכֶם, בִּדְבַר מִשְׁפָּט" (דברי הימים ב יט,ו):  אֵין לַדַּיָּן אֵלָא מַה שֶׁעֵינָיו רוֹאוֹת.</P>

<P><B>כג,יא</B>  [י] לְעוֹלָם יִהְיוּ בַּעֲלֵי הַדִּין לְפָנֶיךָ כִּרְשָׁעִים, וּבְחֶזְקַת שֶׁכָּל אֶחָד מֵהֶן טוֹעֵן שֶׁקֶר, וְדוּן לְפִי מַה שֶׁתִּרְאֶה מִן הַדְּבָרִים; וּכְשֶׁיִּפָּטְרוּ מִלְּפָנֶיךָ, יִהְיוּ בְּעֵינֶיךָ כְּצַדִּיקִים שֶׁקִּבְּלוּ עֲלֵיהֶם אֶת הַדִּין, וְדוּן כָּל אֶחָד מֵהֶם בְּלִבָּךְ לְכַף זְכוּת.
<BR> </P>

<H2>הִלְכּוֹת סַנְהֶדְּרִין פֵּרֶק כד</H2>

<P><B>כד,א</B>  יֵשׁ לַדַּיָּן לָדוּן בְּדִינֵי מְמוֹנוֹת, עַל פִּי הַדְּבָרִים שֶׁדַּעְתּוֹ נוֹטָה לָהֶן שְׁהֶן אֱמֶת, וְהַדָּבָר חָזָק בְּלִבּוֹ שְׁהוּא כֵּן, אַף עַל פִּי שְׁאֵין שָׁם רְאָיָה בְּרוּרָה; וְאֵין צָרִיךְ לוֹמַר אִם הָיָה הוּא יוֹדֵעַ בַּוַּדַּאי שֶׁהַדָּבָר כֵּן, שְׁהוּא דָּן כְּפִי מַה שֶׁיֵּדַע.</P>

<P><B>כד,ב</B>  כֵּיצַד:  הֲרֵי שֶׁנִּתְחַיַּב אָדָם שְׁבוּעָה בְּבֵית דִּין, וְאָמַר לַדַּיָּן אָדָם נֶאֱמָן אֶצְלוֹ וְשֶׁדַּעְתּוֹ סוֹמֶכֶת עַל דְּבָרָיו, שֶׁזֶּה הָאִישׁ חָשׁוּד הוּא עַל הַשְּׁבוּעָה--יֵשׁ לַדַּיָּן לַהְפֹּךְ הַשְּׁבוּעָה עַל שֶׁכְּנֶגְדוֹ, וְיִשָּׁבַע וְיִטֹּל, הוֹאִיל וְסָמְכָה דַּעְתּוֹ שֶׁלַּדַּיָּן, עַל דִּבְרֵי זֶה.  אַפִלּוּ הָיְתָה אִשָּׁה אוֹ עֶבֶד נֶאֱמָנִים אֶצְלוֹ--הוֹאִיל וּמָצָא הַדָּבָר חָזָק וְנָכוֹן בְּלִבּוֹ, סוֹמֵךְ עָלָיו וְדָן; וְאֵין צָרִיךְ לוֹמַר, אִם יָדַע הוּא עַצְמוֹ שֶׁזֶּה חָשׁוּד.</P>

<P><B>כד,ג</B>  וְכֵן אִם יָצָא שְׁטָר חוֹב לְפָנָיו, וְאָמַר לוֹ אָדָם שֶׁסּוֹמֵךְ עָלָיו, אַפִלּוּ אִשָּׁה אוֹ קָרוֹב, זֶה פָּרוּעַ הוּא--אִם סָמְכָה דַּעְתּוֹ עַל דְּבָרָיו--יֵשׁ לוֹ לוֹמַר לְזֶה, לֹא תִפָּרַע אֵלָא בִּשְׁבוּעָה; אוֹ אִם הָיָה עָלָיו שְׁטָר חוֹב לְאַחֵר, יִתֵּן לְזֶה שֶׁלֹּא נִפְגַם שְׁטָרוֹ כְּלָל, וְיַנִּיחַ זֶה שֶׁנִּפְגַם שְׁטָרוֹ בְּדִבְרֵי הָאֶחָד, אוֹ יַשְׁלִיךְ הַשְּׁטָר בְּפָנָיו וְלֹא יָדוּן בּוֹ כְּלָל:  כְּפִי מַה שֶׁיִּרְאֶה.</P>

<P><B>כד,ד</B>  וְכֵן מִי שֶׁבָּא וְטָעַן שֶׁיֵּשׁ לוֹ פִּקָּדוֹן אֵצֶל פְּלוֹנִי שֶׁמֵּת בְּלֹא צַוָּאָה, וְנָתַן סִימָנִין מֻבְהָקִין, וְלֹא הָיָה זֶה הַטּוֹעֵן רָגִיל לְהִכָּנֵס לְבֵית זֶה שֶׁמֵּת--אִם יָדַע הַדַּיָּן שֶׁזֶּה הַמֵּת אֵינוּ אָמוּד לִהְיוֹת לוֹ חֵפֶץ זֶה, וְסָמְכָה דַּעְתּוֹ שְׁאֵין זֶה הַחֵפֶץ שֶׁלַּמֵּת--מוֹצִיאוֹ מִן הַיּוֹרְשִׁין, וְנוֹתְנוֹ לְזֶה הָאָמוּד בּוֹ שֶׁנָּתַן סִימָנָיו; וְכֵן כָּל כַּיּוֹצֶא בְּזֶה:  שְׁאֵין הַדָּבָר מָסוּר אֵלָא לְלִבּוֹ שֶׁלַּדַּיָּן, שֶׁיָּדוּן כְּפִי מַה שֶׁיֵּרָאֶה לוֹ שְׁהוּא דִּין אֱמֶת.</P>

<P><B>כד,ה</B>  אִם כֵּן לָמָּה הִצְרִיכָה תּוֹרָה שְׁנֵי עֵדִים:  שֶׁבִּזְמָן שֶׁיָּבוֹאוּ לִפְנֵי הַדַּיָּן שְׁנֵי עֵדִים--יָדוּן עַל פִּי עֵדוּתָן, אַף עַל פִּי שְׁאֵינוּ יוֹדֵעַ אִם בֶּאֱמֶת הֵעִידוּ אוֹ בְּשֶׁקֶר.</P>

<P><B>כד,ו</B>  [ב] כָּל אֵלּוּ הַדְּבָרִים, הֶן עִיקַר הַדִּין.  אֲבָל מִשֶּׁרַבּוּ בָּתֵּי דִּינִין שְׁאֵינָן הֲגוּנִין, וְאַפִלּוּ יִהְיוּ הֲגוּנִים בְּמַעֲשֵׂיהֶם, אֵינָן חֲכָמִים כָּרָאוּי וּבַעֲלֵי בִּינָה--הִסְכִּימוּ רֹב בָּתֵּי דִּינֵי יִשְׂרָאֵל שֶׁלֹּא יַהַפְכוּ שְׁבוּעָה אֵלָא בִּרְאָיָה בְּרוּרָה, וְלֹא יַפְגִימוּ שְׁטָר וְיַפְסִידוּ חֶזְקָתוֹ בְּעֵדוּת אִשָּׁה אוֹ פָּסוּל; וְכֵן בִּשְׁאָר כָּל הַדִּינִין.  לֹא יָדוּן הַדַּיָּן בִּסְמִיכַת דַּעְתּוֹ וְלֹא בִּידִיעָתוֹ, כְּדֵי שֶׁלֹּא יֹאמַר כָּל הִדְיוֹט וְהִדְיוֹט, לִבִּי מַאֲמִין לְדִבְרֵי זֶה, וְדַעְתִּי סוֹמֶכֶת עַל זֶה.</P>

<P><B>כד,ז</B>  וְכֵן אֵין מוֹצִיאִין מִן הַיְּתוֹמִים אֵלָא בִּרְאָיָה בְּרוּרָה--לֹא בְּדַעַת הַדַּיָּן, וְלֹא בְּאֻמְדַּן הַמֵּת אוֹ הַטּוֹעֵן.  וְאַף עַל פִּי כֵן, אִם הֵעִיד אָדָם נֶאֱמָן בְּדָבָר מִכָּל הַדְּבָרִים, וְנָטְתָה דַּעַת הַדַּיָּן שֶׁאֱמֶת הוּא אוֹמֵר--מַמְתִּין הוּא בַּדִּין, וְאֵינוּ דּוֹחֶה עֵדוּתוֹ; וְנוֹשֵׂא וְנוֹתֵן עִם בַּעֲלֵי דִּינִין, עַד שֶׁיּוֹדוּ לְדִבְרֵי הָעֵד, אוֹ יַעֲשׂוּ פְּשָׁרָה, אוֹ יִסְתַּלַּק מִן הַדִּין.</P>

<P><B>כד,ח</B>  [ג] וּמְנַיִן לַדַּיָּן שְׁהוּא יוֹדֵעַ בַּדִּין שְׁהוּא מְרֻמֶּה, שֶׁלֹּא יֹאמַר אֶחְתְּכֶנּוּ וְיִהְיֶה הַקֻּלָּר תָּלוּי בְּצַוַּאר הָעֵדִים--תִּלְמֹד לוֹמַר "מִדְּבַר-שֶׁקֶר, תִּרְחָק" (שמות כג,ז).  כֵּיצַד יַעֲשֶׂה בּוֹ:  יִדְרֹשׁ וְיַחְקֹר הַרְבֵּה, בִּדְרִישָׁה וַחֲקִירָה שֶׁלְּדִינֵי נְפָשׁוֹת--אִם נִרְאֶה לוֹ לְפִי דַּעְתּוֹ שְׁאֵין בּוֹ רַמָּיוּת, חוֹתֵךְ הַדִּין עַל פִּי הָעֵדוּת.</P>

<P><B>כד,ט</B>  אֲבָל אִם הָיָה לִבּוֹ נוֹקְפוֹ, שֶׁיֵּשׁ בַּדִּין רַמָּיוּת, אוֹ שְׁאֵין דַּעְתּוֹ סוֹמֶכֶת עַל דִּבְרֵי הָעֵדִים, אַף עַל פִּי שְׁאֵינוּ יָכוֹל לְפָסְלָן, אוֹ שֶׁנּוֹטָה דַּעְתּוֹ שֶׁבַּעַל דִּין זֶה רַמָּאי וּבַעַל עָרְמָה וְהִשִּׁיא אֶת הָעֵדִים, אַף עַל פִּי שְׁהֶן כְּשֵׁרִים וּלְפִי תֻּמָּם הִטְעָם, אוֹ שֶׁנִּרְאֶה לוֹ מִכְּלַל הַדְּבָרִים שֶׁיֵּשׁ שָׁם דְּבָרִים אֲחֵרִים מְסֻתָּרִין, וְאֵינָן רוֹצִים לְגַלּוֹתָם--כָּל אֵלּוּ הַדְּבָרִים וְכַיּוֹצֶא בָּהֶן, אִם בָּאוּ לַדַּיָּן בַּדִּין--אָסוּר לוֹ לַחְתֹּךְ אוֹתוֹ הַדִּין; אֵלָא יְסַלַּק עַצְמוֹ מִדִּין זֶה, וְיָדוּנֶנּוּ מִי שֶׁלִּבּוּ שָׁלֵם בַּדָּבָר.  וַהֲרֵי הַדְּבָרִים מְסוּרִים לַלֵּב, וְהַכָּתוּב אוֹמֵר "כִּי הַמִּשְׁפָּט לֵאלֹהִים הוּא" (דברים א,יז).</P>

<P><B>כד,י</B>  [ד] יֵשׁ לְבֵית דִּין לְהַלְקוֹת מִי שְׁאֵינוּ מְחֻיָּב מַלְקוּת, וְלַהְרֹג מִי שְׁאֵינוּ מְחֻיָּב מִיתָה, לֹא לַעֲבֹר עַל דִּבְרֵי תּוֹרָה, אֵלָא לַעֲשׂוֹת סְיָג לַתּוֹרָה.  וְכֵיוָן שֶׁרוֹאִין בֵּית דִּין שֶׁפָּרְצוּ הָעָם בַּדָּבָר--יֵשׁ לָהֶן לִגְדֹּר וּלְחַזַּק הַדָּבָר, כְּפִי מַה שֶׁיֵּרָאֶה לָהֶם:  הַכֹּל הוֹרָאַת שָׁעָה, לֹא שֶׁיִּקָּבַע הֲלָכָה לַדּוֹרוֹת.</P>

<P><B>כד,יא</B>  מַעֲשֶׂה וְהִלְקוּ אָדָם שֶׁבָּעַל אִשְׁתּוֹ תַּחַת הָאִילָן; וּמַעֲשֶׂה בְּאֶחָד שֶׁרָכַב עַל הַסּוּס בַּשַּׁבָּת בִּימֵי יְוָנִים, וֶהֱבִיאוּהוּ לְבֵית דִּין וּסְקָלוּהוּ.  וּמַעֲשֶׂה וְתָלָה שִׁמְעוֹן בֶּן שָׁטָח שְׁמוֹנִים בְּיוֹם אֶחָד בְּאַשְׁקְלוֹן; וְלֹא הָיוּ שָׁם כָּל דַּרְכֵי הַדְּרִישָׁה וְהַחֲקִירָה וְהַהַתְרָאָה, וְלֹא עֵדוּת בְּרוּרָה, אֵלָא הוֹרָאַת שָׁעָה, כְּפִי מַה שֶׁרָאָה.</P>

<P><B>כד,יב</B>  [ה] וְכֵן יֵשׁ לְבֵית דִּין בְּכָל מָקוֹם וּבְכָל זְמָן, לְהַלְקוֹת לָאָדָם שֶׁשְּׁמוּעָתוֹ רָעָה, וְהָעָם מְרַנְּנִין אַחֲרָיו שְׁהוּא עוֹבֵר עַל הָעֲרָיוֹת:  וְהוּא שֶׁיִּהְיֶה קוֹל שְׁאֵינוּ פּוֹסֵק כְּמוֹ שֶׁבֵּאַרְנוּ, וְלֹא יִהְיוּ לוֹ אוֹיְבִים יְדוּעִים שֶׁמּוֹצִיאִין עָלָיו שְׁמוּעָה רָעָה.  וְכֵן מְבַזִּין אֶת זֶה שֶׁשְּׁמוּעָתוֹ רָעָה, וּמְחָרְפִין אֶת יוֹלַדְתּוֹ בְּפָנָיו.</P>

<P><B>כד,יג</B>  [ו] וְכֵן יֵשׁ לַדַּיָּן תָּמִיד לְהַפְקִיר מָמוֹן שֶׁיֵּשׁ לוֹ בְּעָלִים, וּמְאַבֵּד זְכוּתָן כְּפִי מַה שֶׁיִּרְאֶה לִגְדֹּר פִּרְצוֹת הַדָּת וּלְחַזַּק הַבֶּדֶק, אוֹ לִקְנֹס אַלָּם זֶה; וַהֲרֵי הוּא אוֹמֵר בְּעֶזְרָא "וְכֹל אֲשֶׁר לֹא-יָבוֹא לִשְׁלֹשֶׁת הַיָּמִים, כַּעֲצַת הַשָּׂרִים וְהַזְּקֵנִים--יָחֳרַם, כָּל-רְכוּשׁוֹ" (עזרא י,ח), מִכָּאן שֶׁהֶפְקֵר בֵּית דִּין הֶפְקֵר.</P>

<P><B>כד,יד</B>  [ז] וְכֵן יֵשׁ לַדַּיָּן לְנַדּוֹת וּלְהַחְרִים מִי שְׁאֵינוּ בֶּן נִדּוּי, כְּדֵי לִגְדֹר פֶּרֶץ כְּפִי מַה שֶׁיֵּרָאֶה לוֹ שֶׁהַשָּׁעָה צְרִיכָה לְכָּךְ, וְיֹאמַר שֶׁנִּדּוּהוּ אוֹ הִחְרִימוּהוּ עַל דַּעְתּוֹ, וִיפַרְסַם חֶטְאוֹ בָּרַבִּים--שֶׁנֶּאֱמָר "אוֹרוּ מֵרוֹז, אָמַר מַלְאַךְ ה'--אֹרוּ אָרוֹר, יֹשְׁבֶיהָ:  כִּי לֹא-בָאוּ לְעֶזְרַת ה'" (שופטים ה,כג).</P>

<P><B>כד,טו</B>  [ח] וְכֵן יֵשׁ לַדַּיָּן לַעֲשׂוֹת מְרִיבָה עִם הָרָאוּי לְהָרִיב עִמּוֹ, וּלְקַלְּלוֹ, וּלְהַכּוֹתוֹ, וְלִתְלֹשׁ שְׂעָרוֹ, וּלְהַשְׁבִּיעוֹ בֵּאלֹהִים עַל כָּרְחוֹ שֶׁלֹּא יַעֲשֶׂה, אוֹ שֶׁלֹּא עָשָׂה--שֶׁנֶּאֱמָר "וָאָרִיב עִמָּם וָאֲקַלְלֵם, וָאַכֶּה מֵהֶם אֲנָשִׁים וָאֶמְרְטֵם; וָאַשְׁבִּיעֵם בֵּאלֹהִים" (נחמיה יג,כה).</P>

<P><B>כד,טז</B>  [ט] וְכֵן יֵשׁ לוֹ לְכַתַּף יָדַיִם וְרַגְלַיִם, וְלֶאֱסֹר בְּבַיִת הָאֲסוּרִים, וְלִדְחֹף, וְלִסְחֹב עַל הָאָרֶץ--שֶׁנֶּאֱמָר "הֵן לְמוֹת הֵן לִשְׁרֹשִׁי, הֵן-לַעֲנָשׁ נִכְסִין וְלֶאֱסוּרִין" (עזרא ז,כו).  [י] כָּל אֵלּוּ הַדְּבָרִים, כְּפִי מַה שֶׁיִּרְאֶה הַדַּיָּן שֶׁזֶּה רָאוּי לְכָּךְ, וְשֶׁהַשָּׁעָה צְרִיכָה לְכָּךְ.</P>

<P><B>כד,יז</B>  וּבַכֹּל יִהְיוּ מַעֲשָׂיו לְשֵׁם שָׁמַיִם, וְאַל יְהִי כָּבוֹד הַבְּרִיּוֹת קַל בְּעֵינָיו, שֶׁהֲרֵי הוּא דּוֹחֶה לֹא תַעֲשֶׂה שֶׁלְּדִבְרֵיהֶם, וְכָל שֶׁכֵּן כְּבוֹד בְּנֵי אַבְרָהָם יִצְחַק וְיַעֲקוֹב הַמַּחְזִיקִים בְּדַת הָאֱמֶת--שֶׁיִּהְיֶה זָהִיר שֶׁלֹּא יַהֲרֹס כְּבוֹדָם, אֵלָא לְהוֹסִיף בִּכְבוֹד הַמָּקוֹם בִּלְבָד:  שֶׁכָּל הַמְּבַזֶּה אֶת הַתּוֹרָה, גּוּפוֹ מְחֻלָּל עַל הַבְּרִיּוֹת; וְכָל הַמְּכַבֵּד אֶת הַתּוֹרָה, גּוּפוֹ מְכֻבָּד עַל הַבְּרִיּוֹת.  וְאֵין כְּבוֹד הַתּוֹרָה, אֵלָא לַעֲשׂוֹת עַל פִּי חֻקֶּיהָ וּמִשְׁפָּטֶיהָ.
<BR> </P>

<H2>הִלְכּוֹת סַנְהֶדְּרִין פֵּרֶק כה</H2>

<P><B>כה,א</B>  אָסוּר לַדַּיָּן לִנְהֹג בִּשְׂרָרָה עַל הַצִּבּוּר וּבְגַסּוּת רוּחַ, אֵלָא בַּעֲנָוָה וְיִרְאָה.  וְכָל פַּרְנָס הַמַּטִּיל אֵימָה יְתֵרָה עַל הַצִּבּוּר, שֶׁלֹּא לְשֵׁם שָׁמַיִם--נֶעְנָשׁ, וְאֵינוּ רוֹאֶה בֶּן תַּלְמִיד חֲכָמִים:  שֶׁנֶּאֱמָר "לָכֵן, יְרֵאוּהוּ אֲנָשִׁים; לֹא-יִרְאֶה, כָּל-חַכְמֵי-לֵב" (איוב לז,כד).</P>

<P><B>כה,ב</B>  וְכֵן אָסוּר לוֹ לִנְהֹג בָּהֶן קַלּוּת רֹאשׁ, אַף עַל פִּי שְׁהֶן עַמֵּי הָאָרֶץ; וְלֹא יְפַסַּע עַל רָאשֵׁי עַם הַקֹּדֶשׁ, אַף עַל פִּי שְׁהֶן הִדְיוֹטוֹת וּשְׁפָלִים:  בְּנֵי אַבְרָהָם יִצְחַק וְיַעֲקוֹב הֶם, וְצִבְאוֹת ה' שֶׁהוֹצִיא מֵאֶרֶץ מִצְרַיִם בְּכוֹחַ גָּדוֹל וּבְיָד חֲזָקָה.</P>

<P><B>כה,ג</B>  וְסוֹבֵל טֹרַח הַצִּבּוּר וּמַשָּׂאָן כְּמֹשֶׁה רַבֵּנוּ, שֶׁנֶּאֱמָר בּוֹ "כַּאֲשֶׁר יִשָּׂא הָאֹמֵן אֶת-הַיֹּנֵק" (במדבר יא,יב).  וַהֲרֵי הוּא אוֹמֵר "וָאֲצַוֶּה, אֶת-שֹׁפְטֵיכֶם" (דברים א,טז)--זוֹ אַזְהָרָה לַדַּיָּן, שֶׁיִּסְבֹּל אֶת הַצִּבּוּר "כַּאֲשֶׁר יִשָּׂא הָאֹמֵן אֶת-הַיֹּנֵק".  וְצֵא וּלְמַד מִמֹּשֶׁה רַבֵּנוּ, רִבָּן שֶׁלְּכָל הַנְּבִיאִים--כֵּיוָן שֶׁשְּׁלָחוֹ הַקָּדוֹשׁ בָּרוּךְ הוּא לָהֶם בְּמִצְרַיִם, נֶאֱמָר "וַיְצַוֵּם אֶל-בְּנֵי יִשְׂרָאֵל" (שמות ו,יג); אָמְרוּ מִפִּי הַקַּבָּלָה, שֶׁאָמַר לָהֶם לְמֹשֶׁה וּלְאַהֲרוֹן, עַל מְנָת שֶׁיִּהְיוּ מְקַלְּלִין אֶתְכֶם, וְסוֹקְלִין אֶתְכֶם בַּאֲבָנִים.</P>

<P><B>כה,ד</B>  [ג] כְּדֶרֶךְ שֶׁנִּצְטַוָּה הַדַּיָּן לִנְהֹג בְּמִדָּה זוֹ, כָּךְ נִצְטַוּוּ הַצִּבּוּר לִנְהֹג כָּבוֹד בַּדַּיָּן--שֶׁנֶּאֱמָר "וָאֲצַוֶּה אֶתְכֶם" (דברים א,יח), זוֹ אַזְהָרָה לַצִּבּוּר שֶׁתִּהְיֶה אֵימַת הַדַּיָּן עֲלֵיהֶן.  וְלֹא יִתְבַּזֶּה בִּפְנֵיהֶם, וְלֹא יִנְהֹג קַלּוּת רֹאשׁ בְּעַצְמוֹ.</P>

<P><B>כה,ה</B>  [ד] כֵּיוָן שֶׁנִּתְמַנָּה אָדָם פַּרְנָס עַל הַצִּבּוּר, אָסוּר בַּעֲשִׂיַּת מְלָאכָה בִּפְנֵי שְׁלוֹשָׁה, כְּדֵי שֶׁלֹּא יִתְבַּזֶּה בִּפְנֵיהֶם.  אִם הַמְּלָאכָה בָּרַבִּים אֲסוּרָה עָלָיו--קַל וְחֹמֶר לֶאֱכֹל וְלִשְׁתּוֹת וּלְהִשְׁתַּכַּר בִּפְנֵי רַבִּים, וּבִכְנֶסֶת עַמֵּי הָאָרֶץ, וּבִסְעוֹדַת מְרֵעוּת.  אוֹי לָהֶם לְאוֹתָן הַדַּיָּנִין, שֶׁנָּהֲגוּ בְּכָּךְ מֵעֶלְבּוֹן תּוֹרַת מֹשֶׁה, שֶׁבָּזוּ דִּינֶיהָ וְהִשְׁפִּילוּהָ עַד אֶרֶץ וְהִגִּיעוּהָ עַד עָפָר, וְגָרְמוּ לָהֶן רָעָה וְלִבְנֵי בְּנֵיהֶם בָּעוֹלָם הַזֶּה, וּלָעוֹלָם הַבָּא.</P>

<P><B>כה,ו</B>  [ה] אָסוּר לִנְהֹג קַלּוּת רֹאשׁ בִּשְׁלִיחַ בֵּית דִּין, וַהֲרֵי הַשָּׁלִיחַ נֶאֱמָן כִּשְׁנַיִם לְעִנְיַן הַנִּדּוּי--שְׁאִם אָמַר פְּלוֹנִי הֵקִלַּנִי, אוֹ הֵקַל הַדַּיָּן, אוֹ לֹא רָצָה לָבוֹא לַדִּין--מְשַׁמְּתִין אוֹתוֹ עַל פִּיו.  אֲבָל אֵין כּוֹתְבִין עָלָיו פִּתְחָא, עַד שֶׁיָּבוֹאוּ שְׁנַיִם וְיָעִידוּ שֶׁנִּמְנָע לָבוֹא.  [ו] וְאֵין שְׁלִיחַ בֵּית דִּין חַיָּב בַּאֲמִירַת דְּבָרִים אֵלּוּ, מִשּׁוֹם לְשׁוֹן הָרַע.  וְכָל הַמְּצַעֵר שְׁלִיחַ בֵּית דִּין, יֵשׁ לְבֵית דִּין רְשׁוּת לְהַכּוֹתוֹ מַכַּת מַרְדּוּת.</P>

<P><B>כה,ז</B>  שְׁלִיחַ בֵּית דִּין שֶׁאָמַר פְּלוֹנִי שְׁלָחַנִי בְּשֵׁם אֶחָד מִן הַדַּיָּנִין, וְלֹא רָצָה בַּעַל דִּין לָבוֹא--אֵין כּוֹתְבִין עָלָיו פִּתְחָא שֶׁלְּשַׁמְתָּא:  עַד שֶׁיֹּאמַר מִשֵּׁם שְׁלָשְׁתָּן.  בַּמֶּה דְּבָרִים אֲמוּרִים, שֶׁהָלַךְ הַשָּׁלִיחַ בְּיוֹם שְׁאֵינוּ יָדוּעַ לִישִׁיבַת הַדַּיָּנִין.  אֲבָל בְּיוֹם הַיָּדוּעַ שֶׁהַדַּיָּנִין יֵשְׁבוּ בּוֹ לַדִּין, הַכֹּל יוֹדְעִין שֶׁכָּל הַדַּיָּנִין מְקֻבָּצִין בּוֹ, וְאַף עַל פִּי שֶׁבָּא הַשָּׁלִיחַ בְּשֵׁם אֶחָד, כְּאִלּוּ בָּא בְּשֵׁם שְׁלָשְׁתָּן.</P>

<P><B>כה,ח</B>  מִי שֶׁשָּׁלְחוּ לוֹ בֵּית דִּין, וְלֹא בָא לַדִּין--מְנַדִּין אוֹתוֹ, וְכוֹתְבִין עָלָיו פִּתְחָא וְנוֹתֵן שְׂכַר הַסּוֹפֵר; וּבָעֵת שֶׁיָּבוֹא, קוֹרְעִין הַפִּתְחָא.  כָּתְבוּ עָלָיו פִּתְחָא מִפְּנֵי שֶׁלֹּא קִבַּל הַדִּין--כֵּיוָן שֶׁאָמַר הֲרֵינִי מְקַבֵּל הַדִּין, קוֹרְעִין נִדּוּיוֹ.</P>

<P><B>כה,ט</B>  קָבְעוּ לוֹ בֵּית דִּין זְמָן שֶׁיָּבוֹא הַיּוֹם, וְלֹא בָא כָּל אוֹתוֹ הַיּוֹם--כּוֹתְבִין עָלָיו פִּתְחָא לָעֶרֶב.  בַּמֶּה דְּבָרִים אֲמוּרִים, בְּשֶׁהָיָה בַּמְּדִינָה, וּמָרַד וְלֹא בָא.  אֲבָל אִם הָיָה בַּכְּפָרִים, וְיוֹצֶא וְנִכְנָס--קוֹבְעִין לוֹ זְמָן שֵׁנִי וַחֲמִישִׁי וְשֵׁנִי.  וְאִם שָׁלַם יוֹם שֵׁנִי וְלֹא בָא--אֵין כּוֹתְבִין עָלָיו פִּתְחָא, עַד לְמָחָר.</P>

<P><B>כה,י</B>  [ט] אֵין קוֹבְעִין זְמָן לֹא בִּימֵי נִיסָן וְלֹא בִּימֵי תִּשְׁרִי, מִפְּנֵי שֶׁהָעָם טְרוּדִין בַּמּוֹעֲדוֹת, וְלֹא בְּעֶרֶב שַׁבָּת, וְלֹא בְּעֶרֶב יוֹם טוֹב.  אֲבָל קוֹבְעִין בְּנִיסָן שֶׁיָּבוֹא אַחַר נִיסָן, וּבְתִשְׁרִי שֶׁיָּבוֹא אַחַר תִּשְׁרִי.  אֲבָל אֵין קוֹבְעִין בְּעֶרֶב שַׁבָּת שֶׁיָּבוֹא אַחַר הַשַּׁבָּת, מִפְּנֵי שֶׁהַכֹּל טְרוּדִין בְּעֶרֶב שַׁבָּת.</P>

<P><B>כה,יא</B>  [י] מִי שְׁהוּא בַּמְּדִינָה, וְהָלַךְ שְׁלִיחַ בֵּית דִּין וְלֹא מְצָאוֹ--אֵין קוֹבְעִין לוֹ זְמָן לָבוֹא, עַד שֶׁיִּמְצָא אוֹתוֹ הַשָּׁלִיחַ וְיֹאמַר לוֹ.  הָיָה בִּכְפָר חוּץ לַמְּדִינָה--אִם דַּרְכּוֹ לָבוֹא בְּאוֹתוֹ הַיּוֹם--אוֹמֵר הַשָּׁלִיחַ אַפִלּוּ לְאֶחָד מִן הַשְּׁכֵנִים, אַפִלּוּ אִשָּׁה, אִם יָבוֹא פְּלוֹנִי, הוֹדִיעוּהוּ שֶׁבֵּית דִּין קָבְעוּ לוֹ זְמָן שֶׁיָּבוֹא הַיּוֹם לְבֵית דִּין.  וְאִם לֹא בָא, מְנַדִּין אוֹתוֹ לָעֶרֶב.</P>

<P><B>כה,יב</B>  בַּמֶּה דְּבָרִים אֲמוּרִים, בִּשְׁאֵין הַדֶּרֶךְ שֶׁדַּרְכּוֹ לֵילֵךְ בָּהּ עַל מְקוֹם בֵּית דִּין.  אֲבָל אִם הָיָה דַּרְכּוֹ עֲלֵיהֶן--אֵין מְנַדִּין אוֹתוֹ, עַד שֶׁיּוֹדִיעוֹ הַשָּׁלִיחַ בְּעַצְמוֹ:  שֶׁמֶּא לֹא אָמְרוּ לוֹ הַשְּׁכֵנִים, שֶׁהֲרֵי הֶם אוֹמְרִין דַּרְכּוֹ עַל בֵּית דִּין, וּכְבָר הָלַךְ לָהֶם, וְנִפְטַר.  וְכֵן אִם לֹא בָא לַמְּדִינָה עַד לְמָחָר--אֵין סוֹמְכִין עַל הַשְּׁכֵנִים, שֶׁמֶּא שָׁכְחוּ הַשְּׁכֵנִים וְלֹא אָמְרוּ לוֹ.</P>

<P><B>כה,יג</B>  [יא] מִי שֶׁבָּא לְבֵית דִּין וְקִבַּל הַדִּין, וְאָמְרוּ לוֹ לְשַׁלַּם, וְהָלַךְ, וְלֹא שִׁלַּם--אֵין מְנַדִּין אוֹתוֹ, עַד שֶׁמַּתְרִין בּוֹ שֵׁנִי וַחֲמִישִׁי וְשֵׁנִי; וְאַחַר כָּךְ מְנַדִּין אוֹתוֹ, עַד שֶׁיִּתֵּן מַה שְׁהוּא חַיָּב.  וְאִם עָמַד שְׁלוֹשִׁים יוֹם, וְלֹא תָבַע נִדּוּיוֹ--מַחְרִימִין אוֹתוֹ.
<BR> </P>

<H2>הִלְכּוֹת סַנְהֶדְּרִין פֵּרֶק כו</H2>

<P><B>כו,א</B>  כָּל הַמְּקַלֵּל דַּיָּן מִדַּיָּנֵי יִשְׂרָאֵל--עוֹבֵר בְּלֹא תַעֲשֶׂה, שֶׁנֶּאֱמָר "אֱלֹהִים, לֹא תְקַלֵּל" (שמות כב,כז).  וְכֵן אִם קִלַּל הַנָּשִׂיא--אֶחָד רֹאשׁ הַסַּנְהֶדְּרִין הַגְּדוֹלָה, אוֹ הַמֶּלֶךְ--עוֹבֵר בְּלֹא תַעֲשֶׂה, שֶׁנֶּאֱמָר "וְנָשִׂיא בְעַמְּךָ, לֹא תָאֹר" (שם).</P>

<P><B>כו,ב</B>  וְלֹא דַּיָּן וְנָשִׂיא בִּלְבָד, אֵלָא כָּל הַמְּקַלֵּל אֶחָד מִיִּשְׂרָאֵל--לוֹקֶה, שֶׁנֶּאֱמָר "לֹא-תְקַלֵּל חֵרֵשׁ" (ויקרא יט,יד).  וְלָמָּה נֶאֱמָר "חֵרֵשׁ":  שֶׁאַפִלּוּ זֶה שְׁאֵינוּ שׁוֹמֵעַ, וְלֹא נִצְטַעַר בִּקְלָלָה זוֹ--לוֹקֶה עַל קִלְלָתוֹ.  וְיֵרָאֶה לִי שֶׁהַמְּקַלֵּל אֶת הַקָּטָן, לוֹקֶה--הֲרֵי הוּא כְּחֵרֵשׁ.  [ב] הַמְּקַלֵּל אֶת הַמֵּת, פָּטוּר.</P>

<P><B>כו,ג</B>  הוֹאִיל וּמְקַלֵּל כָּל אָדָם מִיִּשְׂרָאֵל חַיָּב, לָמָּה יֵחַד לָאו לַדַּיָּן וְלָאו לַנָּשִׂיא--לְחַיְּבוֹ שְׁתַּיִם.  נִמְצֵאתָ לָמֵד, שֶׁהַמְּקַלֵּל אֶחָד מִיִּשְׂרָאֵל--בֵּין אִישׁ בֵּין אִשָּׁה, בֵּין גָּדוֹל בֵּין קָטָן--לוֹקֶה אַחַת.  וְאִם קִלַּל דַּיָּן, לוֹקֶה שְׁתַּיִם; וְאִם קִלַּל נָשִׂיא, לוֹקֶה שָׁלוֹשׁ.  וּבֶן נָשִׂיא שֶׁקִּלַּל אָבִיו, חַיָּב מִשּׁוֹם אַרְבָּעָה שֵׁמוֹת--שְׁלוֹשָׁה שֶׁלְּכָל אָדָם, וְאַחַת מִשּׁוֹם הָאָב.</P>

<P><B>כו,ד</B>  [ג] הַמְּקַלֵּל עַצְמוֹ--לוֹקֶה כְּמִי שֶׁקִּלַּל אֲחֵרִים, שֶׁנֶּאֱמָר "הִשָּׁמֶר לְךָ וּשְׁמֹר נַפְשְׁךָ" (דברים ד,ט).  וְאֶחָד הַמְּקַלֵּל עַצְמוֹ, אוֹ חֲבֵרוֹ, אוֹ דַּיָּן, אוֹ נָשִׂיא--אֵינוּ לוֹקֶה עַד שֶׁיְּקַלַּל בְּשֵׁם מִן הַשֵּׁמוֹת, כְּגוֹן יָהּ אוֹ שַׁדַּי וֵאלֹהִים וְכַיּוֹצֶא בָּהֶן, אוֹ בְּכִנּוּי מִן הַכִּנּוּיִין, כְּגוֹן חַנּוּן וְקַנָּא וְכַיּוֹצֶא בָּהֶן.  וְהוֹאִיל וְהוּא חַיָּב, אִם קִלַּל בְּכָל הַכִּנּוּיִין--כָּךְ אִם קִלַּל בְּכָל לָשׁוֹן, חַיָּב:  שֶׁהַשֵּׁמוֹת שֶׁקּוֹרְאִין בָּהֶן הַגּוֹיִים לְהַקָּדוֹשׁ בָּרוּךְ הוּא, הֲרֵי הֶן כְּכָל הַכִּנּוּיִין.  וְאָרוּר--בּוֹ שְׁבוּעָה, וּבוֹ קְלָלָה, וּבוֹ נִדּוּי.</P>

<P><B>כו,ה</B>  [ד] אֵינוּ לוֹקֶה עַד שֶׁיַּתְרוּ בּוֹ בִּפְנֵי עֵדִים, כִּשְׁאָר כָּל חַיָּבֵי לָאוִין.  אֲבָל אִם לֹא הָיְתָה שָׁם הַתְרָאָה, אוֹ שֶׁקִּלַּל בְּלֹא שֵׁם וְלֹא כִּנּוּי כְּגוֹן אָרוּר פְּלוֹנִי, אוֹ שֶׁהָיְתָה הַקְּלָלָה בָּאָה מִכְּלַל הַדְּבָרִים כְּגוֹן שֶׁאָמַר אַל יְהִי פְּלוֹנִי בָּרוּךְ לַה', אוֹ אַל יְבָרְכֵהוּ ה', וְכַיּוֹצֶא בִּדְבָרִים אֵלּוּ--אֵינוּ לוֹקֶה.</P>

<P><B>כו,ו</B>  [ה] אַף עַל פִּי שְׁאֵינוּ לוֹקֶה--אִם חֵרַף תַּלְמִיד חֲכָמִים, מְנַדִּין אוֹתוֹ.  וְאִם רָצוּ הַדַּיָּנִין לְהַכּוֹתוֹ מַכַּת מַרְדּוּת, מַכִּין; וְעוֹנְשִׁין אוֹתוֹ כְּפִי מַה שֶׁיִּרְאוּ, שֶׁהֲרֵי בִּזָּה אֶת הַזָּקֵן.  וְאִם חֵרַף עַם הָאָרֶץ--עוֹנְשִׁין הַדַּיָּנִין בַּדָּבָר כְּפִי מַה שֶׁהַשָּׁעָה צְרִיכָה לוֹ, לְפִי הַמְּחָרֵף וּלְפִי זֶה שֶׁמִּתְחָרֵף.</P>

<P><B>כו,ז</B>  [ו] אַף עַל פִּי שֶׁיֵּשׁ לַדַּיָּן אוֹ לַנָּשִׂיא לִמְחֹל עַל כְּבוֹדוֹ, אֵינוּ יָכוֹל לִמְחֹל עַל קִלְלָתוֹ.  וְכֵן שְׁאָר הָעָם--אַף עַל פִּי שֶׁמָּחַל עַל קִלְלָתוֹ--מַכִּין אֶת הַמְּקַלֵּל, שֶׁכְּבָר חָטָא וְנִתְחַיַּב.</P>

<P><B>כו,ח</B>  אֲבָל מִי שֶׁנִּתְחַיַּב נִדּוּי מִפְּנֵי שֶׁהִפְקִיר בְּבֵית דִּין, וְרָצוּ בֵּית דִּין לִמְחֹל עַל כְּבוֹדָן, וְלֹא נִדּוּהוּ--הָרְשׁוּת בְּיָדָם:  וְהוּא שֶׁלֹּא יִהְיֶה בַּדָּבָר, הֶפְסֵד בִּכְבוֹד הַבּוֹרֵא--כְּגוֹן שֶׁהָיוּ הָעָם מְבַעֲטִין בְּדִינֵי תּוֹרָה, וּבַדַּיָּנִין; הוֹאִיל וּפָקְרוּ הָעָם בַּדָּבָר, צְרִיכִין לְחַזַּק וְלַעֲנֹשׁ כְּפִי מַה שֶׁיֵּרָאֶה לָהֶם.</P>

<P><B>כו,ט</B>  [ז] כָּל הַדָּן בְּדִינֵי גּוֹיִים, וּבָעַרְכָּאוֹת שֶׁלָּהֶם--אַף עַל פִּי שֶׁהָיוּ דִּינֵיהֶם כְּדִינֵי יִשְׂרָאֵל--הֲרֵי זֶה רָשָׁע, וּכְאִלּוּ חֵרַף וְהֵרִים יָד בְּתוֹרַת מֹשֶׁה רַבֵּנוּ:  שֶׁנֶּאֱמָר "וְאֵלֶּה, הַמִּשְׁפָּטִים, אֲשֶׁר תָּשִׂים, לִפְנֵיהֶם" (שמות כא,א)--לִפְנֵיהֶם וְלֹא לִפְנֵי גּוֹיִים, לִפְנֵיהֶם וְלֹא לִפְנֵי הִדְיוֹטוֹת.</P>

<P><B>כו,י</B>  הָיְתָה יַד הַגּוֹיִים תַּקִּיפָה, וּבַעַל דִּינוֹ אַלָּם וְאֵינוּ יָכוֹל לְהוֹצִיא מִמֶּנּוּ בְּדִינֵי יִשְׂרָאֵל--יִתְבְּעֶנּוּ לְדִינֵי יִשְׂרָאֵל תְּחִלָּה:  אִם לֹא רָצָה לָבוֹא--נוֹטֵל רְשׁוּת מִבֵּית דִּין, וּמַצִּיל בְּדִינֵי גּוֹיִים מִיַּד בַּעַל דִּינוֹ.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2015 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר שופטים - הלכות עדות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת עֵדוּת</H1>

<P>יֵשׁ בִּכְלָלָן שְׁמוֹנֶה מִצְווֹת--שָׁלוֹשׁ מִצְווֹת עֲשֵׂה, וְחָמֵשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהָעִיד בְּבֵית דִּין לְמִי שֶׁיּוֹדֵעַ לוֹ עֵדוּת; (ב) לִדְרֹשׁ וְלַחְקֹר הָעֵדִים; (ג) שֶׁלֹּא יוֹרֶה הָעֵד בְּדִין זֶה שֶׁהֵעִיד עָלָיו, בְּדִינֵי נְפָשׁוֹת; (ד) שֶׁלֹּא יָקוּם דָּבָר בְּעֵדוּת אֶחָד; (ה) שֶׁלֹּא יָעִיד בַּעַל עֲבֵרָה; (ו) שֶׁלֹּא יָעִיד קָרוֹב; (ז) שֶׁלֹּא לְהָעִיד בְּשֶׁקֶר; (ח) לַעֲשׂוֹת לְעֵד זוֹמֵם כַּאֲשֶׁר זָמַם.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת עֵדוּת פֵּרֶק א</H2>

<P><B>א,א</B>  הָעֵד מְצֻוֶּה לְהָעִיד בְּבֵית דִּין, בְּכָל עֵדוּת שֶׁיּוֹדֵעַ, בֵּין בְּעֵדוּת שֶׁיְּחַיַּב בָּהּ חֲבֵרוֹ, בֵּין בְּעֵדוּת שֶׁיְּזַכֵּהוּ בָּהּ:  וְהוּא, שֶׁיִּתְבְּעֶנּוּ לְהָעִיד בְּדִינֵי מְמוֹנוֹת--שֶׁנֶּאֱמָר "וְהוּא עֵד, אוֹ רָאָה אוֹ יָדָע; אִם-לוֹא יַגִּיד, וְנָשָׂא עֲונוֹ" (ויקרא ה,א).</P>

<P><B>א,ב</B>  הָיָה הָעֵד חָכָם גָּדוֹל, וְהָיָה בֵּית דִּין פָּחוּת מִמֶּנּוּ בְּחָכְמָה--הוֹאִיל וְאֵין כְּבוֹדוֹ שֶׁיֵּלֵךְ לִפְנֵיהֶם--עֲשֵׂה שֶׁלִּכְבוֹד תּוֹרָה עוֹדֵף, וְיֵשׁ לוֹ לְהִמָּנַע.  בַּמֶּה דְּבָרִים אֲמוּרִים, בְּעֵדוּת מָמוֹן.  אֲבָל בְּעֵדוּת שֶׁמַּפְרִישׁ בָּהּ מִן הָאִסּוּר, וְכֵן בְּעֵדוּת נְפָשׁוֹת אוֹ מַכּוֹת--הוֹלֵךְ וּמֵעִיד:  "אֵין חָכְמָה . . . לְנֶגֶד ה'" (משלי כא,ל)--כָּל מָקוֹם שֶׁיֵּשׁ חִלּוּל הַשֵּׁם, אֵין מַשְׁגִּיחִין עַל כָּבוֹד הָרָב.</P>

<P><B>א,ג</B>  כּוֹהֵן גָּדוֹל--אֵינוּ חַיָּב לְהָעִיד אֵלָא עֵדוּת שְׁהִיא לְמֶלֶךְ יִשְׂרָאֵל בִּלְבָד, הוֹלֵךְ לְבֵית דִּין הַגָּדוֹל וּמֵעִיד בָּהּ; אֲבָל בִּשְׁאָר הָעֵדִיּוֹת, פָּטוּר.</P>

<P><B>א,ד</B>  מִצְוַת עֲשֵׂה לִדְרֹשׁ הָעֵדִים, וְלַחְקֹר אוֹתָן, וּלְהַרְבּוֹת בִּשְׁאֵלָתָן; וּמְדַקְדְּקִין עֲלֵיהֶן, וּמַסִּיעִין אוֹתָן מֵעִנְיָן לְעִנְיָן בְּעֵת הַשְּׁאֵלָה, כְּדֵי שֶׁיִּשְׁתֹקוּ אוֹ יַחְזְרוּ בָּהֶן, אִם יֵשׁ בְּעֵדוּתָן דֹּפִי:  שֶׁנֶּאֱמָר "וְדָרַשְׁתָּ וְחָקַרְתָּ וְשָׁאַלְתָּ, הֵיטֵב" (דברים יג,טו).  וּצְרִיכִין הַדַּיָּנִין לְהִזָּהֵר בְּעֵת חֲקִירַת הָעֵדִים, שֶׁמֶּא מִתּוֹכָן יִלְמְדוּ לְשַׁקַּר.</P>

<P><B>א,ה</B>  בְּשֶׁבַע חֲקִירוֹת בּוֹדְקִין הָעֵדִים--בְּאֵיזֶה שָׁבוּעַ, בְּאֵיזוֹ שָׁנָה, בְּאֵיזֶה חֹדֶשׁ, בְּכַמָּה בַּחֹדֶשׁ, בְּאֵיזֶה יוֹם מִיְּמֵי הַשַּׁבָּת, וּבְכַמָּה שָׁעוֹת בַּיּוֹם, וּבְאֵיזֶה מָקוֹם:  אַפִלּוּ אָמַר הַיּוֹם הֲרָגוֹ, אוֹ אֶמֶשׁ הֲרָגוֹ--שׁוֹאֲלִין לוֹ בְּאֵיזוֹ שָׁבוּעַ, בְּאֵיזוֹ שָׁנָה, בְּאֵיזֶה חֹדֶשׁ, בְּכַמָּה בַּחֹדֶשׁ, בְּאֵיזֶה יוֹם, בְּאֵיזוֹ שָׁעָה.</P>

<P><B>א,ו</B>  וּמִכְּלַל הַחֲקִירוֹת, יָתֵר עַל הַשֶּׁבַע הַשֹּׁווֹת בַּכֹּל, שְׁאִם הֵעִידוּ עָלָיו שֶׁעָבַד עֲבוֹדָה זָרָה--שׁוֹאֲלִין לָהֶן אֶת מַה עָבַד, וּבְאֵיזוֹ עֲבוֹדָה עָבַד; הֵעִידוּ שֶׁחִלַּל אֶת הַשַּׁבָּת--שׁוֹאֲלִין אוֹתָן אֵיזוֹ מְלָאכָה עָשָׂה, וְהֵיאַךְ עָשָׂה; הֵעִידוּ שֶׁאָכַל בְּיוֹם הַכִּפּוּרִים--שׁוֹאֲלִין אוֹתָן אֵיזֶה מַאֲכָל אָכַל, וְכַמָּה אָכַל; שֶׁהָרַג אֶת הַנֶּפֶשׁ, שׁוֹאֲלִין אוֹתָן בְּמַה הֲרָגוֹ.  וְכֵן כָּל כַּיּוֹצֶא בְּזֶה, הֲרֵי הוּא מִכְּלַל הַחֲקִירוֹת.</P>

<P><B>א,ז</B>  [ה] הַחֲקִירוֹת וְהַדְּרִישׁוֹת--הֶם הַדְּבָרִים שְׁהֶן עִיקַר הָעֵדוּת, וּבָהֶן יִתְחַיַּב אוֹ יִפָּטֵר.  וְהֶן כַּוָּנַת הַמַּעֲשֶׂה שֶׁעָשָׂה, וְכִוּוּן הַזְּמָן, וְכִוּוּן הַמָּקוֹם--שֶׁבָּהֶן יוּזְמוּ הָעֵדִים, אוֹ לֹא יוּזְמוּ:  שְׁאֵין אָנוּ יְכוּלִין לְהָזִים הָעֵדִים, עַד שֶׁיְּכַוְּנוּ הַזְּמָן וְהַמָּקוֹם.</P>

<P><B>א,ח</B>  [ו] וְעוֹד מַרְבִּין לִבְדֹּק אֶת הָעֵדִים בִּדְבָרִים שְׁאֵינָן עִיקַר בָּעֵדוּת, וְאֵין הָעֵדוּת תְּלוּיָה בָּהֶן; וְהֶם הַנִּקְרָאִים בְּדִיקוֹת.  וְכָל הַמַּרְבֶּה בִּבְדִיקוֹת, הֲרֵי זֶה מְשֻׁבָּח.</P>

<P><B>א,ט</B>  כֵּיצַד הֶן הַבְּדִיקוֹת:  הֲרֵי שֶׁהֵעִידוּ עָלָיו שֶׁהָרַג, וְנֶחְקְרוּ בְּשֶׁבַע הַחֲקִירוֹת שֶׁמָּנִינוּ, שְׁהֶן בְּכַוָּנַת הַזְּמָן וְכַוָּנַת הַמָּקוֹם, וְנִדְרְשׁוּ בְּכַוָּנַת הַמַּעֲשֶׂה, וְכִוְּנוּ הַכְּלִי שֶׁהֲרָגוֹ בּוֹ--בּוֹדְקִין אוֹתָן עוֹד, וְאוֹמְרִין לָהֶן, מַה הָיָה לוֹבֵשׁ הַנֶּהְרָג אוֹ הַהוֹרֵג, בְּגָדִים לְבָנִים אוֹ שְׁחוֹרִים, עֲפַר הָאָרֶץ שֶׁנֶּהְרַג עָלֶיהָ, לָבָן אוֹ אָדֹם.  אֵלּוּ וְכַיּוֹצֶא בָּהֶן, הֶם הַבְּדִיקוֹת.</P>

<P><B>א,י</B>  מַעֲשֶׂה שֶׁאָמְרוּ עֵדִים הֲרָגוֹ בְּמָקוֹם פְּלוֹנִי תַּחַת הַתְּאֵנָה, וּבָדְקוּ הָעֵדִים וְאָמְרוּ לָהֶם, תְּאֵנִים שֶׁלָּהּ שְׁחוֹרוֹת הָיוּ אוֹ לְבָנוֹת, עֻקְצִין שֶׁלְּאוֹתָם הַתְּאֵנִים אֲרוּכוֹת הָיוּ אוֹ קְצָרוֹת.  וְכָל הַמַּרְבֶּה בִּבְדִיקוֹת אֵלּוּ וְכַיּוֹצֶא בָּהֶן, מְשֻׁבָּח.
<BR> </P>

<H2>הִלְכּוֹת עֵדוּת פֵּרֶק ב</H2>

<P><B>ב,א</B>  מַה בֵּין חֲקִירוֹת לִבְדִיקוֹת:  בַּחֲקִירוֹת וּדְרִישׁוֹת--אִם כִּוַּן הָאֶחָד אֶת עֵדוּתוֹ, וְהָעֵד הַשֵּׁנִי אָמַר אֵינִי יוֹדֵעַ--עֵדוּתָן בְּטֵלָה; אֲבָל בַּבְּדִיקוֹת--אַפִלּוּ שְׁנֵיהֶן אוֹמְרִין, אֵין אָנוּ יוֹדְעִין--עֵדוּתָן קַיֶּמֶת.  וּבִזְמָן שְׁהֶן מַכְחִישִׁין זֶה אֶת זֶה, אַפִלּוּ בַּבְּדִיקוֹת--עֵדוּתָן בְּטֵלָה.</P>

<P><B>ב,ב</B>  כֵּיצַד:  הֵעִידוּ שֶׁהָרַג זֶה אֶת זֶה, וְאָמַר הָעֵד הָאֶחָד כְּשֶׁנֶּחְקַר בְּשָׁבוּעַ פְּלוֹנִי, בְּשָׁנָה פְּלוֹנִית, בְּחֹדֶשׁ פְּלוֹנִי, בְּכָּךְ וְכָּךְ בַּחֹדֶשׁ, בִּרְבִיעִי בַּשַּׁבָּת, בְּשֵׁשׁ שָׁעוֹת בַּיּוֹם, בְּמָקוֹם פְּלוֹנִי הֲרָגוֹ; וְכֵן כְּשֶׁדָּרְשׁוּ בְּמַה הֲרָגוֹ, אָמַר הֲרָגוֹ בְּסַיִף.  וְכֵן הָעֵד הַשֵּׁנִי כִּוַּן עֵדוּתוֹ בַּכֹּל חוּץ מִן הַשָּׁעוֹת, שֶׁאָמַר אֵינִי יוֹדֵעַ בְּכַמָּה שָׁעוֹת הָיָה בַּיּוֹם, אוֹ שֶׁכִּוַּן אֶת הַשָּׁעָה, וְאָמַר אֵינִי יוֹדֵעַ בְּמַה הֲרָגוֹ וְלֹא הֵבַנְתִּי בַּכְּלִי שֶׁהָיָה בְּיָדוֹ--עֵדוּתָן בְּטֵלָה.</P>

<P><B>ב,ג</B>  אֲבָל אִם כִּוְּנוּ הַכֹּל, וְאָמְרוּ לָהֶן הַדַּיָּנִין כֵּלָיו הָיוּ שְׁחוֹרִים אוֹ לְבָנִים, וְאָמְרוּ אֵין אָנוּ יוֹדְעִים, וְלֹא שַׂמְנוּ לִבֵּנוּ לִדְבָרִים אֵלּוּ שְׁאֵין בָּהֶן מַמָּשׁ--עֵדוּתָן קַיֶּמֶת.</P>

<P><B>ב,ד</B>  [ב] אָמַר אֶחָד כֵּלִים שְׁחוֹרִים הָיָה לָבוּשׁ, וְאָמַר הַשֵּׁנִי לֹא כִי, אֵלָא כֵּלִים לְבָנִים הָיָה לָבוּשׁ--הֲרֵי עֵדוּתָן בְּטֵלָה; וּכְאִלּוּ אָמַר הָאֶחָד בִּרְבִיעִי בַּשַּׁבָּת וְהַשֵּׁנִי בַּחֲמִישִׁי, שְׁאֵין כָּאן עֵדוּת, אוֹ שֶׁאָמַר הָאֶחָד בְּסַיִף הֲרָגוֹ, וְהַשֵּׁנִי אוֹמֵר בְּרֹמַח שְׁאֵין כָּאן עֵדוּת:  שֶׁנֶּאֱמָר "נָכוֹן הַדָּבָר" (דברים יג,טו; דברים יז,ד); וְכֵיוָן שֶׁהִכְחִישׁוּ זֶה אֶת זֶה, בְּדָבָר מִכָּל הַדְּבָרִים--אֵין זֶה "נָכוֹן".</P>

<P><B>ב,ה</B>  [ג] הָיוּ הָעֵדִים מְרֻבִּים--שְׁנַיִם מֵהֶן כִּוְּנוּ עֵדוּתָן בַּחֲקִירוֹת וּבַדְּרִישׁוֹת, וְהַשְּׁלִישִׁי אוֹמֵר אֵינִי יוֹדֵעַ--תִּתְקַיַּם הָעֵדוּת בִּשְׁנַיִם, וְיֵהָרֵג.  אֲבָל אִם הִכְחִישׁ אֶת שְׁנֵיהֶן, אַפִלּוּ בַּבְּדִיקוֹת--עֵדוּתָן בְּטֵלָה.</P>

<P><B>ב,ו</B>  [ד] עֵד אֶחָד אוֹמֵר בִּרְבִיעִי בַּשַּׁבָּת בִּשְׁנַיִם בַּחֹדֶשׁ, וְהַשֵּׁנִי אוֹמֵר בִּרְבִיעִי בַּשַּׁבָּת בַּשְּׁלוֹשָׁה בַּחֹדֶשׁ--עֵדוּתָן קַיֶּמֶת:  שֶׁזֶּה יָדַע בְּעִבּוּרוֹ שֶׁלַּחֹדֶשׁ, וְזֶה לֹא יָדַע.</P>

<P><B>ב,ז</B>  בַּמֶּה דְּבָרִים אֲמוּרִים, עַד חֲצוֹת הַחֹדֶשׁ.  אֲבָל אַחַר חֲצוֹת--כְּגוֹן שֶׁאָמַר הָאֶחָד בְּשִׁשָּׁה עָשָׂר בַּחֹדֶשׁ, וְהַשֵּׁנִי אוֹמֵר בְּשִׁבְעָה עָשָׂר--אַף עַל פִּי שֶׁכִּוְּנוּ שְׁנֵיהֶם יוֹם אֶחָד מִיְּמֵי הַשַּׁבָּת, עֵדוּתָן בְּטֵלָה:  שְׁאֵין חֲצִי הַחֹדֶשׁ בָּא, אֵלָא וּכְבָר יָדְעוּ הַכֹּל אֵימָתַי הָיָה רֹאשׁ הַחֹדֶשׁ.  [ה] אָמַר הָאֶחָד בַּשְּׁלוֹשָׁה בַּחֹדֶשׁ, וְהַשֵּׁנִי אוֹמֵר בַּחֲמִשָּׁה--עֵדוּתָן בְּטֵלָה.</P>

<P><B>ב,ח</B>  אָמַר עַד אֶחָד בִּשְׁתֵּי שָׁעוֹת בַּיּוֹם, וְהַשֵּׁנִי אוֹמֵר בְּשָׁלוֹשׁ שָׁעוֹת הָיָה--עֵדוּתָן קַיֶּמֶת, שֶׁדֶּרֶךְ הָעָם לִטְעוֹת בְּשָׁעָה אַחַת.  אֲבָל אִם אָמַר הָאֶחָד בְּשָׁלוֹשׁ שָׁעוֹת, וְהַשֵּׁנִי אוֹמֵר בְּחָמֵשׁ--עֵדוּתָן בְּטֵלָה.</P>

<P><B>ב,ט</B>  אָמַר עֵד אֶחָד קֹדֶם הָנֵץ הַחַמָּה, וְאֶחָד אוֹמֵר בְּהָנֵץ הַחַמָּה--עֵדוּתָן בְּטֵלָה, אַף עַל פִּי שְׁהִיא שָׁעָה אַחַת:  שֶׁהַדָּבָר נִכָּר לַכֹּל.  וְכֵן אִם נֶחְלְקוּ בִּשְׁקִיעָתָהּ.
<BR> </P>

<H2>הִלְכּוֹת עֵדוּת פֵּרֶק ג</H2>

<P><B>ג,א</B>  אֶחָד דִּינֵי מְמוֹנוֹת וְאֶחָד דִּינֵי נְפָשׁוֹת בִּדְרִישָׁה וַחֲקִירָה, שֶׁנֶּאֱמָר "מִשְׁפַּט אֶחָד יִהְיֶה לָכֶם" (ויקרא כד,כב; במדבר טו,טז).  אֲבָל אָמְרוּ חֲכָמִים, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין, אֵין עֵדֵי מָמוֹן צְרִיכִין דְּרִישָׁה וַחֲקִירָה.</P>

<P><B>ג,ב</B>  כֵּיצַד:  אָמְרוּ הָעֵדִים בְּפָנֵינוּ הִלְוָה זֶה אֶת זֶה מָנֶה בְּשָׁנָה פְּלוֹנִית--אַף עַל פִּי שֶׁלֹּא כִּוְּנוּ אֶת הַחֹדֶשׁ, וְלֹא אֶת הַמָּקוֹם שֶׁהִלְוָה בּוֹ, וְלֹא אֶת הַמָּנֶה אִם הָיָה מִמַּטְבֵּעַ פְּלוֹנִי אוֹ מִמַּטְבֵּעַ פְּלוֹנִי--עֵדוּתָן קַיֶּמֶת.</P>

<P><B>ג,ג</B>  [ב] בַּמֶּה דְּבָרִים אֲמוּרִים, בַּהוֹדָאוֹת וְהַלְוָאוֹת וּמַתָּנוֹת וּמְכִירוֹת וְכַיּוֹצֶא בָּהֶן.  אֲבָל בְּדִינֵי קְנָסוֹת--צְרִיכִין דְּרִישָׁה וַחֲקִירָה, וְאֵין צָרִיךְ לוֹמַר בְּמַלְקִיּוֹת וּבְגָלוּת.  וְכֵן אִם רָאָה הַדַּיָּן שֶׁהַדִּין מְרֻמֶּה וְחָשַׁשׁ לוֹ--צָרִיךְ דְּרִישָׁה וַחֲקִירָה כְּעֵדֵי נְפָשׁוֹת, אַף עַל פִּי שְׁהֶן עֵדֵי הוֹדָאוֹת וְהַלְוָאוֹת.</P>

<P><B>ג,ד</B>  [ג] אַף עַל פִּי שְׁאֵין עֵדֵי מְמוֹנוֹת צְרִיכִין דְּרִישָׁה וַחֲקִירָה, אִם הִכְחִישׁוּ הָעֵדִים זֶה אֶת זֶה בַּחֲקִירוֹת אוֹ בַּדְּרִישׁוֹת, עֵדוּתָן בְּטֵלָה; וְאִם הִכְחִישׁוּ זֶה אֶת זֶה בַּבְּדִיקוֹת, עֵדוּתָן קַיֶּמֶת.</P>

<P><B>ג,ה</B>  כֵּיצַד:  אֶחָד אוֹמֵר בְּנִיסָן לָוָה מִמֶּנּוּ, וְהַשֵּׁנִי אוֹמֵר לֹא כִי, אֵלָא בַּאֲיָר, אוֹ שֶׁאָמַר הָאֶחָד בִּירוּשָׁלַיִם, וְהַשֵּׁנִי אוֹמֵר לֹא כִי, אֵלָא בְּלוּד הָיִינוּ--עֵדוּתָן בְּטֵלָה; וְכֵן אִם אָמַר הָאֶחָד חָבִית שֶׁלְּיַיִן הִלְוָהוּ, וְהַשֵּׁנִי אוֹמֵר שֶׁלְּשֶׁמֶן הָיְתָה--עֵדוּתָן בְּטֵלָה:  שֶׁהֲרֵי הֻכְחֲשׁוּ בַּדְּרִישָׁה.</P>

<P><B>ג,ו</B>  אֲבָל אִם אָמַר הָאֶחָד מָנֶה שָׁחוֹר, וְהַשֵּׁנִי אוֹמֵר מָנֶה לָבָן הָיָה, זֶה אוֹמֵר בִּדְיָטָה הָעֶלְיוֹנָה הָיוּ כְּשֶׁהִלְוָהוּ, וְהַשֵּׁנִי אוֹמֵר בִּדְיָטָה הַתַּחְתּוֹנָה הָיוּ--עֵדוּתָן קַיֶּמֶת.  אַפִלּוּ אָמַר הָאֶחָד מָנֶה הִלְוָהוּ, וְהַשֵּׁנִי אוֹמֵר מָאתַיִם--חַיָּב לְשַׁלַּם מָנֶה, שֶׁיֵּשׁ בִּכְלַל מָאתַיִם מָנֶה.  וְכֵן אִם אָמַר הָאֶחָד דְּמֵי חָבִית שֶׁלְּיַיִן יֵשׁ לוֹ בְּיָדוֹ, וְזֶה אוֹמֵר דְּמֵי חָבִית שֶׁמֶן--מְשַׁלֵּם בַּפָּחוּת שֶׁבַּדָּמִים.  וְכֵן כָּל כַּיּוֹצֶא בְּזֶה.</P>

<P><B>ג,ז</B>  [ד] דִּין תּוֹרָה שְׁאֵין מְקַבְּלִין עֵדוּת, לֹא בְּדִינֵי מְמוֹנוֹת וְלֹא בְּדִינֵי נְפָשׁוֹת, אֵלָא מִפִּי הָעֵדִים:  שֶׁנֶּאֱמָר "עַל-פִּי שְׁנַיִם עֵדִים" (דברים יז,ו)--מִפִּיהֶם, וְלֹא מִכְּתָב יָדָן.  אֲבָל מִדִּבְרֵי סוֹפְרִים שֶׁחוֹתְכִין דִּינֵי מְמוֹנוֹת בְּעֵדוּת שֶׁבַּשְּׁטָר, אַף עַל פִּי שְׁאֵין הָעֵדִים קַיָּמִין, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין.  וְאֵין דָּנִין בְּעֵדוּת שֶׁבַּשְּׁטָר בְּדִינֵי קְנָסוֹת, וְאֵין צָרִיךְ לוֹמַר בְּמַכּוֹת וּבְגָלוּת, אֵלָא מִפִּיהֶם, וְלֹא מִכְּתָב יָדָן.</P>

<P><B>ג,ח</B>  [ה] כָּל עֵד שֶׁנֶּחְקְרָה עֵדוּתוֹ בְּבֵית דִּין, בֵּין בְּדִינֵי מְמוֹנוֹת בֵּין בְּדִינֵי נְפָשׁוֹת--אֵינוּ יָכוֹל לַחְזֹר בּוֹ.  כֵּיצַד:  אָמַר מֻטְעֶה הָיִיתִי, שׁוֹגֵג הָיִיתִי, נִזְכַּרְתִּי שְׁאֵין הַדָּבָר כֵּן, לְפַחֲדוֹ עָשִׂיתִי--אֵין שׁוֹמְעִין לוֹ, אַפִלּוּ נָתַן טַעַם לִדְבָרָיו.</P>

<P><B>ג,ט</B>  וְכֵן אֵינוּ יָכוֹל לְהוֹסִיף בְּעֵדוּתוֹ תְּנָאי.  כְּלָלוֹ שֶׁלַּדָּבָר:  כָּל דְּבָרִים שֶׁיֹּאמַר הָעֵד אַחַר שֶׁנֶּחְקְרָה עֵדוּתוֹ, שֶׁיָּבוֹא מִכְּלָלָן בִּטּוּל הָעֵדוּת, אוֹ הוֹסָפַת תְּנָאי בָּהּ--אֵין שׁוֹמְעִין לוֹ.</P>

<P><B>ג,י</B>  [ו] עֵדִים הַחֲתוּמִין עַל הַשְּׁטָר--הֲרֵי הֶן כְּמִי שֶׁנֶּחְקְרָה עֵדוּתָן בְּבֵית דִּין, וְאֵינָן יְכוּלִין לַחְזֹר בָּהֶן.  בַּמֶּה דְּבָרִים אֲמוּרִים, בְּשֶׁאִפְשָׁר לְקַיַּם אֶת הַשְּׁטָר שֶׁלֹּא מִפִּיהֶם, כְּגוֹן שֶׁהָיוּ שָׁם עֵדִים שֶׁזֶּה כְּתָב יָדָן, אוֹ שֶׁהָיָה כְּתָב יָדָן יוֹצֶא מִמָּקוֹם אַחֵר.</P>

<P><B>ג,יא</B>  אֲבָל אִם אֵי אִפְשָׁר לְקַיְּמוֹ אֵלָא מִפִּיהֶם, וְאָמְרוּ כְּתָב יָדֵינוּ הוּא זֶה, אֲבָל קְטַנִּים הָיִינוּ, קְרוֹבִים הָיִינוּ, אֲנוּסִין הָיִינוּ, מֻטְעִין הָיִינוּ--הֲרֵי אֵלּוּ נֶאֱמָנִים, וְיִבָּטֵל הַשְּׁטָר.</P>

<P><B>ג,יב</B>  [ז] אָמְרוּ פְּסוּלֵי עֵדוּת הָיִינוּ בַּעֲבֵרָה, אוֹ שֹׁחַד לָקַחְנוּ עַל עֵדוּת זוֹ--אֵין נֶאֱמָנִין:  שְׁאֵין אָדָם מֵשִׂים עַצְמוֹ רָשָׁע, עַד שֶׁיָּעִידוּ עָלָיו עֵדִים שְׁהוּא רָשָׁע.  וְכֵן אִם אָמְרוּ אֲמָנָה הָיוּ דְּבָרֵינוּ, אֵין נֶאֱמָנִין--שֶׁהַמֵּעִיד עַל שְׁטָר אֲמָנָה, כְּמֵעִיד בְּשֶׁקֶר.</P>

<P><B>ג,יג</B>  [ח] אָמְרוּ הָעֵדִים שְׁטָר מְכָר זֶה, מוֹדָעָה נִמְסְרָה לָנוּ עָלָיו--אַף עַל פִּי שֶׁכְּתָב יָדָן יוֹצֶא מִמָּקוֹם אַחֵר, הֲרֵי אֵלּוּ נֶאֱמָנִין.  [ט] אָמְרוּ עַל תְּנָאי הָיָה שְׁטָר זֶה--אִם הָיָה כְּתָב יָדָן יוֹצֶא מִמָּקוֹם אַחֵר, אֵין נֶאֱמָנִין; וְאִם אֵין הַשְּׁטָר מִתְקַיֵּם אֵלָא מִפִּיהֶם, נֶאֱמָנִין, וְאוֹמְרִין לְבַעֲלֵי הַדִּין, קַיְּמוּ הַתְּנָאי וּבוֹאוּ לַדִּין.  [י] אָמַר הָאֶחָד מִן הָעֵדִים עַל תְּנָאי הָיוּ הַדְּבָרִים, וְהַשֵּׁנִי אוֹמֵר לֹא הָיָה שָׁם תְּנָאי--הֲרֵי כָּאן עֵד אֶחָד.</P>

<P><B>ג,יד</B>  [יא] גַּם בְּדִינֵי מְמוֹנוֹת, אֵין מְקַבְּלִין עֵדִים אֵלָא בִּפְנֵי בַּעַל דִּין.  וְאִם הָיָה בַּעַל דִּין חוֹלֶה, אוֹ שֶׁהָיוּ הָעֵדִים מְבַקְּשִׁים לֵילֵךְ לִמְדִינַת הַיָּם וְשָׁלְחוּ לְבַעַל דִּין וְלֹא בָא--הֲרֵי אֵלּוּ מְקַבְּלִין עֵדִים שֶׁלֹּא בְּפָנָיו.</P>

<P><B>ג,טו</B>  בַּמֶּה דְּבָרִים אֲמוּרִים, בְּעֵדוּת עַל פֶּה.  אֲבָל הַשְּׁטָר, מְקַיְּמִין בְּבֵית דִּין אֶת עֵדָיו שֶׁלֹּא בִּפְנֵי בַּעַל דִּין.  וְאַפִלּוּ הָיָה עוֹמֵד וְצוֹוֵחַ וְאוֹמֵר, שְׁטָר מְזֻיָּף הוּא, עֵדֵי שֶׁקֶר הֶן, פְּסוּלֵי עֵדוּת הֶן--אֵין מַשְׁגִיחִין בּוֹ, אֵלָא מְקַיְּמִין אֶת הַשְּׁטָר.  וְאִם יֵשׁ לוֹ רְאָיָה לִפְסֹל, יִפְסֹל.</P>

<P><B>ג,טז</B>  [יב] כָּל מִי שֶׁיֵּשׁ לוֹ רְאָיָה בָּעֵדִים, הוּא מִטַּפֵּל בָּעֵדִים עַד שֶׁיָּבִיא אוֹתָן לְבֵית דִּין.  וְאִם יָדְעוּ בֵּית דִּין שֶׁבַּעַל דִּינוֹ אַלָּם, וְטָעַן הַתּוֹבֵעַ שֶׁהָעֵדִים מִתְפַּחֲדִים מִבַּעַל דִּינוֹ שֶׁיָּבוֹאוּ וְיָעִידוּ לוֹ--הֲרֵי בֵּית דִּין כּוֹפִין אֶת בַּעַל דִּינוֹ שֶׁיָּבִיא הוּא הָעֵדִים.  וְכֵן כָּל כַּיּוֹצֶא בִּדְבָרִים אֵלּוּ, דָּנִין בָּהֶן לָאַלָּם.
<BR> </P>

<H2>הִלְכּוֹת עֵדוּת פֵּרֶק ד</H2>

<P><B>ד,א</B>  עֵדֵי נְפָשׁוֹת--צְרִיכִין שֶׁיִּהְיוּ שְׁנֵיהֶם רוֹאִין הָעוֹשֶׂה עֲבֵרָה כְּאֶחָד, וּצְרִיכִין לְהָעִיד כְּאֶחָד, וּבְבֵית דִּין אֶחָד.  אֲבָל בְּדִינֵי מְמוֹנוֹת, אֵינָן צְרִיכִין לְכָּךְ.</P>

<P><B>ד,ב</B>  כֵּיצַד:  הָיָה אֶחָד רוֹאֵהוּ מֵחַלּוֹן זֶה כְּשֶׁעָבַר הָעֲבֵרָה, וְהָעֵד הַשֵּׁנִי רוֹאֵהוּ מֵחַלּוֹן אַחֵר--אִם הָיוּ שְׁנֵי הָעֵדִים רוֹאִין זֶה אֶת זֶה, מִצְטָרְפִין; וְאִם לָאו, אֵין מִצְטָרְפִין.  הָיָה זֶה הַמַּתְרֶה בּוֹ רוֹאֶה אֶת הָעֵדִים, וְהָעֵדִים רוֹאִין אוֹתוֹ--אַף עַל פִּי שְׁאֵין רוֹאִין זֶה אֶת זֶה, הַמַּתְרֶה מְצָרְפָן.</P>

<P><B>ד,ג</B>  הָיוּ שְׁנֵי הָעֵדִים בְּבַיִת אֶחָד, וְהוֹצִיא אֶחָד מֵהֶן רֹאשׁוֹ מִן הַחַלּוֹן, וְרָאָה זֶה שֶׁעוֹשֶׂה מְלָאכָה בַּשַּׁבָּת, וְאֶחָד מַתְרֶה בּוֹ, וְהִכְנִיס רֹאשׁוֹ, וְחָזַר הָעֵד הַשֵּׁנִי וְהוֹצִיא רֹאשׁוֹ מֵאוֹתוֹ הַחַלּוֹן וְרָאָהוּ--אֵין מִצְטָרְפִין:  עַד שֶׁיִּרְאוּ שְׁנֵיהֶם כְּאֶחָד.</P>

<P><B>ד,ד</B>  הָיוּ שְׁנֵי עֵדִים רוֹאִין אוֹתוֹ מֵחַלּוֹן זֶה, וּשְׁנֵי עֵדִים רוֹאִין אוֹתוֹ מֵחַלּוֹן אַחֵר, וְאֶחָד מַתְרֶה בּוֹ בָּאֶמְצָע--בִּזְמָן שֶׁמִּקְצָתָן רוֹאִין אֵלּוּ אֶת אֵלּוּ, הֲרֵי זוֹ עֵדוּת אַחַת; וְאִם לֹא הָיוּ רוֹאִין אֵלּוּ אֶת אֵלּוּ, וְלֹא צֵרַף אוֹתָן הַמַּתְרֶה--הֲרֵי אֵלּוּ שְׁתֵּי עֵדִיּוֹת.  לְפִיכָּךְ אִם נִמְצֵאת אַחַת מֵהֶן זוֹמֶמֶת--הוּא וְהֶן נֶהְרָגִין, שֶׁהֲרֵי הוּא נֶהְרָג בְּעֵדוּת הַכַּת הַשְּׁנִיָּה.</P>

<P><B>ד,ה</B>  [ב] אֲבָל בְּדִינֵי מְמוֹנוֹת--אַף עַל פִּי שֶׁרָאוּ זֶה אַחַר זֶה, עֵדוּתָן מִצְטָרֶפֶת.  כֵּיצַד:  אָמַר הָאֶחָד בְּפָנַי הִלְוָהוּ בְּיוֹם פְּלוֹנִי, אוֹ בְּפָנַי הוֹדָה לוֹ, וְאָמַר הָעֵד הַשֵּׁנִי וְכֵן אֲנִי הִלְוָהוּ בְּפָנַי, אוֹ הוֹדָה לוֹ בְּיוֹם אַחֵר--הֲרֵי אֵלּוּ מִצְטָרְפִין.</P>

<P><B>ד,ו</B>  [ג] וְכֵן אִם אָמַר הָאֶחָד בְּפָנַי הִלְוָהוּ, וְהַשֵּׁנִי אוֹמֵר בְּפָנַי הוֹדָה לוֹ, אוֹ שֶׁאָמַר הָרִאשׁוֹן בְּפָנַי הוֹדָה לוֹ, וְהַשֵּׁנִי שֶׁהֵעִיד אַחַר זְמָן אָמַר בְּפָנַי הִלְוָהוּ--הֲרֵי אֵלּוּ מִצְטָרְפִין.</P>

<P><B>ד,ז</B>  [ד] וְכֵן בְּעֵת שֶׁמְּעִידִין בְּבֵית דִּין--יָבוֹא אֶחָד, וְשׁוֹמְעִין דְּבָרָיו הַיּוֹם, וּכְשֶׁיָּבוֹא הָעֵד הַשֵּׁנִי לְאַחַר זְמָן, שׁוֹמְעִין דְּבָרָיו; וּמִצְטָרְפִין זֶה לְזֶה, וּמוֹצִיאִין בָּהֶן הַמָּמוֹן.</P>

<P><B>ד,ח</B>  [ה] וְכֵן אִם הָיָה עֵד אֶחָד בִּכְתָב, וְעֵד אֶחָד עַל פֶּה--מִצְטָרְפִין.  וְאִם אָמַר זֶה שֶׁלֹּא כָתַב עֵדוּתוֹ, קָנִיתִי מִיָּדוֹ עַל דָּבָר זֶה, וְלֹא בָא הַמַּלְוֶה הַזֶּה, וְלֹא שָׁאַל מִמֶּנִּי לִכְתֹּב--שְׁנֵיהֶם מִצְטָרְפִין; וְנֶעֱשָׂת מַלְוָה בַּשְּׁטָר, וְאֵינוּ יָכוֹל לוֹמַר פָּרַעְתִּי.</P>

<P><B>ד,ט</B>  [ו] הֵעִיד הָעֵד הָאֶחָד בְּבֵית דִּין זֶה, וְהֵעִיד הַשֵּׁנִי בְּבֵית דִּין אַחֵר--יָבוֹא בֵּית דִּין אֵצֶל בֵּית דִּין, וְיִצְטָרְפוּ עֵדוּתָן.  וְכֵן אִם הֵעִידוּ שְׁנֵי הָעֵדִים בְּבֵית דִּין זֶה, וְחָזְרוּ וְהֵעִידוּ בְּבֵית דִּין אַחֵר--יָבוֹא אֶחָד מִכָּל בֵּית דִּין וּבֵית דִּין, וְיִצְטָרְפוּ.  אֲבָל הָעֵד עִם הַדַּיָּן שֶׁהֵעִידוּ שְׁנֵי הָעֵדִים בְּפָנָיו, אֵין מִצְטָרְפִין.</P>

<P><B>ד,י</B>  [ז] אַף עַל פִּי שֶׁמְּצָרְפִין הָעֵדוּת, בְּדִינֵי מְמוֹנוֹת, צָרִיךְ שֶׁיָּעִיד כָּל עֵד אֶחָד מִשְּׁנֵיהֶם, בְּכָל הַדָּבָר כְּמוֹ שֶׁבֵּאַרְנוּ.  אֲבָל אִם הֵעִיד אֶחָד בְּמִקְצַת הַדָּבָר, וְהֵעִיד הַשֵּׁנִי בְּמִקְצָתוֹ--אֵין מְקַיְּמִין אֶת הַדָּבָר מֵעֵדוּת שְׁנֵיהֶם:  שֶׁנֶּאֱמָר "יָקוּם דָּבָר" (דברים יט,טו), וְלֹא חֲצִי דָּבָר.</P>

<P><B>ד,יא</B>  כֵּיצַד:  זֶה אוֹמֵר אָכַל שָׂדֶה זוֹ שָׁנָה פְּלוֹנִית, וְזֶה הֵעִיד שֶׁאֲכָלָהּ בְּשָׁנָה שְׁנִיָּה, וְזֶה הֵעִיד שֶׁאֲכָלָהּ בְּשָׁנָה שְׁלִישִׁית--אֵין מְצָרְפִין עֵדוּת שְׁלָשְׁתָּן וְאוֹמְרִים הֲרֵי אֲכָלָהּ שָׁלוֹשׁ שָׁנִים:  שֶׁכָּל אֶחָד וְאֶחָד, הֵעִיד בְּמִקְצַת הַדָּבָר.</P>

<P><B>ד,יב</B>  וְכֵן אִם הֵעִיד זֶה שֶׁאֲנִי רָאִיתִי שַׂעֲרָה אַחַת בְּצַד יְמִינוֹ שֶׁלְּזֶה, וְזֶה אוֹמֵר וַאֲנִי רָאִיתִי שַׂעֲרָה אַחַת בְּצַד שְׂמֹאלוֹ בְּאוֹתוֹ הַיּוֹם--אֵין מִצְטָרְפִין דִּבְרֵי שְׁנֵיהֶם כְּדֵי שֶׁנֹּאמַר הֲרֵי הֵעִידוּ שְׁנֵיהֶם שֶׁהָיָה זֶה גָּדוֹל בְּיוֹם פְּלוֹנִי:  לְפִי שֶׁכָּל אֶחָד, הֵעִיד בְּמִקְצַת הַסִּימָנִין.</P>

<P><B>ד,יג</B>  אַפִלּוּ הֵעִידוּ שְׁנַיִם בְּשַׂעֲרָה אַחַת, וְהֵעִידוּ שְׁנַיִם אֲחֵרִים בְּשַׂעֲרָה אַחַת, שֶׁהֲרֵי כָּל כַּת מֵהֶם הֵעִידָה עַל חֲצִי דָּבָר--אֵין זוֹ עֵדוּת.</P>

<P><B>ד,יד</B>  אֲבָל אִם הֵעִיד הָאֶחָד שֶׁרָאָה שְׁתֵּי שְׂעָרוֹת בְּצַד יָמִין, וְהֵעִיד הַשֵּׁנִי שֶׁרָאָה שְׁתֵּי שְׂעָרוֹת בְּצַד שְׂמֹאל--מִצְטָרְפִין.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת עֵדוּת פֵּרֶק ה</H2>

<P><B>ה,א</B>  אֵין חוֹתְכִין דִּין מִן הַדִּינִין עַל פִּי עַד אֶחָד, לֹא דִּינֵי נְפָשׁוֹת וְלֹא דִּינֵי מְמוֹנוֹת--שֶׁנֶּאֱמָר "לֹא-יָקוּם עֵד אֶחָד בְּאִישׁ, לְכָל-עָון וּלְכָל-חַטָּאת" (דברים יט,טו); וּמִפִּי הַשְּׁמוּעָה לָמְדוּ שֶׁקָּם הוּא לִשְׁבוּעָה, כְּמוֹ שֶׁבֵּאַרְנוּ בְּהִלְכּוֹת טוֹעֵן.</P>

<P><B>ה,ב</B>  בִּשְׁנֵי מְקוֹמוֹת הֶאֱמִינָה תּוֹרָה עֵד אֶחָד--בַּסּוֹטָה שֶׁלֹּא תִשְׁתֶּה מֵי הַמָּרִים, וּבְעֶגְלָה עֲרוּפָה שֶׁלֹּא תֵּעָרֵף, כְּמוֹ שֶׁבֵּאַרְנוּ בִּמְקוֹמָן.  וְכֵן מִדִּבְרֵיהֶן, בְּעֵדוּת אִשָּׁה שֶׁיָּעִיד לָהּ שֶׁמֵּת בַּעְלָהּ.  [ג] וְכֵן כָּל מָקוֹם שֶׁעֵד אֶחָד מוֹעִיל, אִשָּׁה וּפָסוּל כֵּן מְעִידִין--חוּץ מֵעֵד אֶחָד שֶׁלִּשְׁבוּעָה:  שְׁאֵין מְחַיְּבִין שְׁבוּעָה אֵלָא בְּעֵדוּת עֵד כָּשֵׁר הָרָאוּי לְהִצְטָרַף עִם אַחֵר, וְיִתְחַיַּב זֶה הַנִּשְׁבָּע עַל פִּיו מָמוֹן.</P>

<P><B>ה,ג</B>  "עַל-פִּי שְׁנַיִם עֵדִים, אוֹ עַל-פִּי שְׁלֹשָׁה-עֵדִים" (ראה דברים יז,ו; דברים יט,טו), לַעֲשׂוֹת שְׁלוֹשָׁה כִּשְׁנַיִם.  מַה הַשְּׁנַיִם, אִם נִמְצָא אֶחָד מֵהֶן קָרוֹב אוֹ פָּסוּל, בְּטֵלָה הָעֵדוּת--אַף הַשְּׁלוֹשָׁה.  וְהוּא הַדִּין לְמֵאָה, אִם נִמְצָא אֶחָד מֵהֶן קָרוֹב אוֹ פָּסוּל--בְּטֵלָה הָעֵדוּת, בֵּין בְּדִינֵי נְפָשׁוֹת בֵּין בְּדִינֵי מְמוֹנוֹת.</P>

<P><B>ה,ד</B>  בַּמֶּה דְּבָרִים אֲמוּרִים, בִּזְמָן שֶׁנִּתְכַּוְּנוּ כֻּלָּם לְהָעִיד.  אֲבָל אִם לֹא נִתְכַּוְּנוּ כֻּלָּם לְהָעִיד--מַה יַעֲשׂוּ שְׁנֵי אַחִים בִּכְלַל הָעָם וְרָאוּ כְּשֶׁהָרַג זֶה אֶת זֶה, אוֹ כְּשֶׁחָבַל בּוֹ, אוֹ כְּשֶׁחָטַף חֵפֶץ מִיָּדוֹ.</P>

<P><B>ה,ה</B>  וְכֵיצַד בּוֹדְקִין הַדָּבָר:  כְּשֶׁיָּבוֹאוּ לְבֵית דִּין עֵדִים מְרֻבִּין--כַּת אַחַת, אוֹמְרִין לָהֶם, כְּשֶׁרְאִיתֶם זֶה שֶׁהָרַג אוֹ חָבַל, לְהָעִיד בָּאתֶּם אוֹ לִרְאוֹת:  כָּל מִי שֶׁאָמַר לֹא בָאתִי לְהָעִיד עָלָיו, אֵלָא לִרְאוֹת מַה הַדָּבָר, וּבִכְלַל הָעָם בָּאתִי--מַפְרִישִׁין אוֹתוֹ; וְכָל מִי שֶׁאָמַר לְהָעִיד בָּאתִי, וּלְכַוַּן הָעֵדוּת--מַפְרִישִׁין אוֹתוֹ.  אִם נִמְצָא בְּאֵלּוּ שֶׁנִּתְכַּוְּנוּ לְהָעִיד קָרוֹב אוֹ פָּסוּל, עֵדוּת כֻּלָּם בְּטֵלָה.</P>

<P><B>ה,ו</B>  בַּמֶּה דְּבָרִים אֲמוּרִים, בְּשֶׁהָיָה בָּהֶן קָרוֹב אוֹ פָּסוּל.  אֲבָל אִם הָיוּ כֻּלָּם כְּשֵׁרִים, אֶחָד הַמִּתְכַּוֵּן לְהָעִיד וְאֶחָד שֶׁלֹּא נִתְכַּוַּן לְהָעִיד--הוֹאִיל וְרָאָה הַדָּבָר וְכִוַּן עֵדוּתוֹ, וְהָיְתָה שָׁם הַתְרָאָה, חוֹתְכִין הַדִּין עַל פִּיו, בֵּין בְּדִינֵי מְמוֹנוֹת בֵּין בְּדִינֵי נְפָשׁוֹת.</P>

<P><B>ה,ז</B>  [ו] שְׁטָר שֶׁהָיוּ עֵדָיו מְרֻבִּין, וְנִמְצָא אֶחָד מֵהֶן פָּסוּל, אוֹ שֶׁהָיוּ בָּהֶם שְׁנַיִם קְרוֹבִים זֶה לְזֶה, וַהֲרֵי אֵין הָעֵדִים קַיָּמִין כְּדֵי לִשְׁאֹל אוֹתָן--אִם יֵשׁ שָׁם עֵדוּת בְּרוּרָה שֶׁכֻּלָּם יָשְׁבוּ לַחְתֹּם, שֶׁהֲרֵי נִתְכַּוְּנוּ כֻּלָּם לְהָעִיד--הֲרֵי זֶה בָּטֵל; וְאִם לָאו, תִּתְקַיַּם הָעֵדוּת בַּשְּׁאָר.</P>

<P><B>ה,ח</B>  וְלָמָּה מְקַיְּמִין הָעֵדוּת בַּשְּׁאָר--שֶׁהֲרֵי אִפְשָׁר שֶׁחָתְמוּ הַכְּשֵׁרִים, וְהִנִּיחוּ מָקוֹם לַגָּדוֹל לַחְתֹּם, וּבָא זֶה הַקָּרוֹב אוֹ הַפָּסוּל, וְחָתַם שֶׁלֹּא מִדַּעְתָּם.  [ז] אַף עַל פִּי שֶׁהָעֵד שֶׁחָתַם תְּחִלָּה בַּשְּׁטָר, הוּא הַפָּסוּל--הֲרֵי הַשְּׁטָר כָּשֵׁר.</P>

<P><B>ה,ט</B>  [ח] כָּל עֵד שֶׁהֵעִיד בְּדִינֵי נְפָשׁוֹת, אֵינוּ מוֹרֶה בְּדִין זֶה הַנֶּהְרָג, וְלֹא יְלַמַּד עָלָיו לֹא זְכוּת, וְלֹא חוֹבָה.  וְאִם אָמַר יֵשׁ לִי לְלַמַּד עָלָיו זְכוּת, מְשַׁתְּקִין אוֹתוֹ--שֶׁנֶּאֱמָר "וְעֵד אֶחָד, לֹא-יַעֲנֶה בְנֶפֶשׁ לָמוּת" (במדבר לה,ל), בֵּין לִזְכוּת בֵּין לְחוֹבָה.  וּמַהוּ זֶה שֶׁנֶּאֱמָר "לָמוּת":  כְּלוֹמַר עֵד שֶׁהֵעִיד בְּנֶפֶשׁ לָמוּת--לֹא יַעֲנֶה דָּבָר, אֵלָא יָעִיד וְיִשְׁתֹּק.</P>

<P><B>ה,י</B>  אֲבָל בְּדִינֵי מְמוֹנוֹת, יֵשׁ לָעֵד לְלַמַּד זְכוּת וְחוֹבָה.  אֲבָל לֹא יִמָּנֶה מִן הַדַּיָּנִין, וְלֹא יֵעָשֶׂה דַּיָּן, שְׁאֵין עֵד נַעֲשֶׂה דַּיָּן, אַפִלּוּ בְּדִינֵי מְמוֹנוֹת.  [ט] בַּמֶּה דְּבָרִים אֲמוּרִים, בְּדָבָר שֶׁצָּרִיךְ עֵדִים מִן הַתּוֹרָה, וְצָרִיךְ דַּיָּנִין לָדוּן בְּאוֹתוֹ הַדָּבָר מִן הַתּוֹרָה.  אֲבָל בְּשֶׁלְּדִבְרֵיהֶם, עֵד נַעֲשֶׂה דַּיָּן.</P>

<P><B>ה,יא</B>  כֵּיצַד:  אֶחָד שֶׁהֵבִיא אֶת הַגֶּט וְאָמַר, בְּפָנַי נִכְתַּב וּבְפָנַי נֶחְתַּם--הוּא וּשְׁנַיִם נוֹתְנִין אוֹתוֹ לָהּ, וְנִמְצָא כְּאִלּוּ נְטָלַתּוּ בְּבֵית דִּין.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת עֵדוּת פֵּרֶק ו</H2>

<P><B>ו,א</B>  כְּבָר בֵּאַרְנוּ שֶׁקִּיּוּם שְׁטָרוֹת מִדִּבְרֵיהֶם, כְּדֵי שֶׁלֹּא תִנְעֹל דֶּלֶת בִּפְנֵי לוֹוִין.  וְאַף עַל פִּי כֵן אֵין מְקַיְּמִין שְׁטָרוֹת אֵלָא בִּשְׁלוֹשָׁה, אַפִלּוּ שְׁלָשְׁתָּן הִדְיוֹטוֹת, מִפְּנֵי שְׁהוּא דִּין.  וּלְפִיכָּךְ אֵין מְקַיְּמִין שְׁטָרוֹת בַּלַּיְלָה, כְּמוֹ שֶׁבֵּאַרְנוּ.</P>

<P><B>ו,ב</B>  בְּאֶחָד מֵחֲמִשָּׁה דְּרָכִים, יִתְקַיַּם הַשְּׁטָר בְּבֵית דִּין:  הַדֶּרֶךְ הָאַחַת, שֶׁיִּהְיוּ הַדַּיָּנִין מַכִּירִין כְּתָב יְדֵי הָעֵדִים, שֶׁזּוֹ עֵדוּת פְּלוֹנִי וְזוֹ עֵדוּת פְּלוֹנִי.  הַדֶּרֶךְ הַשְּׁנִיָּה, שֶׁיַּחְתְּמוּ הָעֵדִים בִּפְנֵיהֶם.  הַדֶּרֶךְ הַשְּׁלִישִׁית, שֶׁיָּבוֹאוּ הָעֵדִים הַחוֹתְמִין לִפְנֵיהֶם וְיֹאמַר כָּל אֶחָד וְאֶחָד, זֶה כְּתָב יָדִי וַאֲנִי עֵד בְּדָבָר זֶה.  הַדֶּרֶךְ הָרְבִיעִית, שְׁאִם מֵתוּ עֵדֵי הַשְּׁטָר אוֹ שֶׁהָיוּ בִּמְדִינָה אַחֶרֶת, וְיָבוֹאוּ עֵדִים אֲחֵרִים וְיָעִידוּ עַל כְּתָב יָדָן שְׁהוּא זֶה.  הַדֶּרֶךְ הַחֲמִישִׁית, שֶׁיִּהְיֶה כְּתָב יָדָן יוֹצֶא בִּשְׁטָרוֹת אֲחֵרוֹת, וְעוֹרְכִין בֵּית דִּין זֶה הַכְּתָב לְאוֹתוֹ הַכְּתָב שֶׁבַּשְּׁטָרוֹת הָאֲחֵרוֹת וְיִהְיֶה דּוֹמֶה זֶה לְזֶה, וְיֵרָאֶה לָהֶם בְּיַחַד, שֶׁכְּתָב יְדֵי אֵלּוּ הוּא כְּתָב יְדֵי אֵלּוּ.</P>

<P><B>ו,ג</B>  אֵין מְקַיְּמִין אֶת הַשְּׁטָר מִשְּׁטָרוֹת אֲחֵרוֹת, אֵלָא מִשְּׁתֵּי שְׁטָרוֹת שֶׁלִּשְׁתֵּי שָׂדוֹת, שֶׁאֲכָלוּם בַּעְלֵיהֶם שָׁלוֹשׁ שָׁנִים אֲכִילָה נְכוֹנָה גְּלוּיָה בְּלֹא שׁוּם יִרְאָה וְלֹא פַּחַד מִתְּבִיעָה בָּעוֹלָם, כְּדֶרֶךְ שֶׁאוֹכְלִין כָּל בַּעֲלֵי שָׂדוֹת שְׂדוֹתֵיהֶן; אוֹ מִשְּׁתֵּי שִׁטְרֵי כְּתֻבּוֹת:  וְהוּא, שֶׁיֵּצְאוּ שְׁנֵי הַשְּׁטָרוֹת מִתַּחַת יְדֵי אַחֵר--לֹא מִתַּחַת יְדֵי זֶה שֶׁרוֹצֶה לְקַיַּם שְׁטָרוֹ, שֶׁמֶּא זִיַּף הַכֹּל.</P>

<P><B>ו,ד</B>  וְכֵן מְקַיְּמִין אֶת הַשְּׁטָר מִשְּׁטָר שֶׁקָּרָא עָלָיו עַרְעָר, וְהֻחְזַק בְּבֵית דִּין--מְקַיְּמִין מִמֶּנּוּ לְבַדּוֹ, כְּמוֹ שֶׁמְּקַיְּמִין מִשִּׁטְרֵי שְׁתֵּי שָׂדוֹת אוֹ שְׁתֵּי כְּתֻבּוֹת.</P>

<P><B>ו,ה</B>  [ד] בֵּית דִּין שֶׁכָּתְבוּ בְּמוֹשַׁב שְׁלוֹשָׁה הָיִינוּ, וְנִתְקַיַּם שְׁטָר זֶה בְּפָנֵינוּ--הֲרֵי זֶה מְקֻיָּם, אַף עַל פִּי שֶׁלֹּא פֵרְשׁוּ בְּאֵיזֶה דֶּרֶךְ מֵחָמֵשׁ הַדְּרָכִים נִתְקַיַּם:  שְׁאֵין חוֹשְׁשִׁין לְבֵית דִּין, שֶׁמֶּא יִטְעוּ.  וּכְבָר נָהֲגוּ כָּל בָּתֵּי דִּינִין שֶׁרָאִינוּ וְשָׁמַעְנוּ, שֶׁיִּכְתְּבוּ הַדֶּרֶךְ שֶׁנִּתְקַיַּם בָּהּ בִּפְנֵיהֶם.  [ה] וּלְעוֹלָם אֵין בֵּית דִּין בּוֹדְקִין אַחַר בֵּית דִּין אַחֵר, אֵלָא מַחְזִיקִין אוֹתָן שְׁהֶן בְּקִיאִין וְלֹא יִטְעוּ; אֲבָל בּוֹדְקִין אַחַר הָעֵדִים.</P>

<P><B>ו,ו</B>  שְׁלוֹשָׁה שֶׁיָּשְׁבוּ לְקַיַּם אֶת הַשְּׁטָר, וּמֵת אֶחָד מֵהֶם--צָרִיךְ לִכְתֹּב בְּמוֹשַׁב שְׁלוֹשָׁה הָיִינוּ, וְהָאֶחָד אֵינֶנּוּ:  שֶׁמֶּא יִרְאֶה הָרוֹאֶה, וְיֹאמַר בִּשְׁנַיִם קִיְּמוּהוּ; אַפִלּוּ הָיָה כָּתוּב בּוֹ בְּבֵית דִּין, יֹאמַר הָרוֹאֶה שֶׁמֶּא דִּמּוּ שֶׁשְּׁנֵיהֶם בֵּית דִּין הֶם.  וְאִם יֵשׁ בּוֹ מַשְׁמָע שֶׁהָיוּ שְׁלוֹשָׁה, אֵינוּ צָרִיךְ.</P>

<P><B>ו,ז</B>  שְׁלוֹשָׁה שֶׁיָּשְׁבוּ לְקַיַּם אֶת הַשְּׁטָר, וּבָאוּ שְׁנֵי עֵדִים וְעִרְעֲרוּ עַל אֶחָד מֵהֶן שְׁהוּא גַּזְלָן וְכַיּוֹצֶא בּוֹ, וּבָאוּ שְׁנַיִם אֲחֵרִים וְהֵעִידוּ שֶׁחָזַר בִּתְשׁוּבָה--אִם עַד שֶׁלֹּא חָתְמוּ הֵעִידוּ שֶׁחָזַר--הֲרֵי זֶה חוֹתֵם עִמָּהֶם, שֶׁהֲרֵי שְׁלוֹשָׁה הָיוּ.  וְאִם אַחַר שֶׁחָתְמוּ הַשְּׁנַיִם הֵעִידוּ עָלָיו שֶׁחָזַר בִּתְשׁוּבָה--אֵינוּ חוֹתֵם עִמָּהֶם, שֶׁהֲרֵי הוּא כְּמִי שְׁאֵינוּ בְּעֵת חֲתִימַת הַשְּׁנַיִם.</P>

<P><B>ו,ח</B>  בַּמֶּה דְּבָרִים אֲמוּרִים, בְּשֶׁעִרְעֲרוּ עָלָיו בַּעֲבֵרָה.  אֲבָל אִם עִרְעֲרוּ עָלָיו בִּפְגָם מִשְׁפָּחָה, כְּגוֹן שֶׁאָמְרוּ אִמּוֹ לֹא נִשְׁתַּחְרְרָה וְעֶבֶד הוּא, אוֹ לֹא נִתְגַּיְּרָה אִמּוֹ וְגוֹי הוּא, וְנוֹדַע אַחַר שֶׁחָתְמוּ הַשְּׁנַיִם שְׁאֵין בְּמִשְׁפַּחְתּוֹ פְּגָם, וּשְׁהוּא כָּשֵׁר--הֲרֵי זֶה חוֹתֵם עִמָּהֶם, שֶׁזֶּה גִּלּוּי דָּבָר שֶׁהָיָה מִקֹּדֶם.</P>

<P><B>ו,ט</B>  [ח] מֻתָּר לִכְתֹּב הַקִּיּוּם בַּשְּׁטָר, קֹדֶם שֶׁיִּתְקַיַּם הַשְּׁטָר וְחוֹתְמִין הַדַּיָּנִין אַחַר שֶׁיִּתְקַיַּם הַשְּׁטָר--שְׁאֵין הַכְּתִיבָה עִיקָר, אֵלָא הַחֲתִימָה.  וְאֵין הַדַּיָּנִין צְרִיכִין לִקְרוֹת הַשְּׁטָר שֶׁמְּקַיְּמִין אוֹתוֹ, אֵלָא מְקַיְּמִין אוֹתוֹ מֵעֵדָיו, אַף עַל פִּי שֶׁלֹּא יָדְעוּ מַה כָּתוּב בּוֹ.
<BR> </P>

<H2>הִלְכּוֹת עֵדוּת פֵּרֶק ז</H2>

<P><B>ז,א</B>  מֵעִיד הַקָּרוֹב, עַל כְּתָב יְדֵי קְרוֹבוֹ.  כֵּיצַד:  שְׁטָר שֶׁעֵדָיו רְאוּבֵן וְשִׁמְעוֹן וּמֵתוּ, אוֹ הָלְכוּ לִמְדִינַת הַיָּם, וּבָא בְּנוֹ שֶׁלִּרְאוּבֵן וְאָמַר, זֶה כְּתָב יָדוֹ שֶׁלַּאֲבִי, וּבָא בְּנוֹ שֶׁלְּשִׁמְעוֹן וְאָמַר, זֶה כְּתָב יָדוֹ שֶׁלַּאֲבִי--הֲרֵי אֵלּוּ כִּשְׁנֵי עֵדִים שְׁאֵינָן קְרוֹבִים; וְאִם נִצְטָרַף עִמָּהֶם שְׁלִישִׁי, וְהֵעִיד עַל כְּתָב יְדֵי שְׁנֵיהֶן--הֲרֵי נִתְקַיַּם הַשְּׁטָר.</P>

<P><B>ז,ב</B>  וְאֵלּוּ מִדְּבָרִים שֶׁנֶּאֱמָנִין הַגְּדוֹלִים לְהָעִיד בְּגָדְלָן, מַה שֶׁרָאוּ בְּקָטְנָן.  נֶאֱמָן אָדָם לוֹמַר כִּשְׁהוּא גָּדוֹל, זֶה כְּתָב יָדוֹ שֶׁלְּאַבָּא וְזֶה כְּתָב יָדוֹ שֶׁלְּרִבִּי, וְזֶה כְּתָב יָדוֹ שֶׁלְּאָחִי, שֶׁהָיִיתִי מַכִּיר בִּכְתָב יָדָם כְּשֶׁהָיִיתִי קָטָן:  וְהוּא שֶׁיִּצְטָרַף עִמּוֹ, אַחַר שֶׁמַּכִּיר כְּתָב יָדָם כִּשְׁהוּא גָּדוֹל.</P>

<P><B>ז,ג</B>  שְׁטָר שֶׁעֵדָיו רְאוּבֵן וְשִׁמְעוֹן, וּבָאוּ שְׁנַיִם וְהֵעִידוּ שְׁנֵיהֶם שֶׁזֶּה כְּתָב יָדוֹ שֶׁלִּרְאוּבֵן וְזֶה כְּתָב יָדוֹ שֶׁלְּשִׁמְעוֹן--נִתְקַיַּם הַשְּׁטָר.  אֲבָל אִם הֵעִיד זֶה עַל כְּתָב יְדֵי רְאוּבֵן, וְהַשֵּׁנִי הֵעִיד עַל כְּתָב יְדֵי שִׁמְעוֹן--לֹא נִתְקַיַּם הַשְּׁטָר, לְפִי שֶׁצָּרִיךְ שְׁנֵי עֵדִים עַל כָּל כְּתָב יַד אֶחָד מִשְּׁנֵיהֶם; וְאִם יֵשׁ שְׁלִישִׁי מֵעִיד עַל כְּתָב רְאוּבֵן וְשִׁמְעוֹן כְּאֶחָד, נִתְקַיַּם.</P>

<P><B>ז,ד</B>  אָמַר הָרִאשׁוֹן הֲרֵי זֶה כְּתָב יָדִי, וְהֵעִיד הוּא וְאַחֵר עַל כְּתָב יְדֵי הַשֵּׁנִי--לֹא נִתְקַיַּם הַשְּׁטָר, לְפִי שֶׁנִּמְצָא שְׁלֹשֶׁת רִבְעֵי הַמָּמוֹן שֶׁבַּשְּׁטָר תָּלוּי בְּעֵדוּת הָאֶחָד.  וְכֵן אִם הֵעִיד אָחִיו אוֹ בְּנוֹ שֶׁלְּרִאשׁוֹן עִם אַחֵר, עַל כְּתָב יְדֵי הַשֵּׁנִי--לֹא נִתְקַיַּם, שֶׁהֲרֵי שְׁלֹשֶׁת רִבְעֵי הַמָּמוֹן תָּלוּי בְּעֵדוּת הַקְּרוֹבִים.</P>

<P><B>ז,ה</B>  שְׁנַיִם הַחוֹתְמִין עַל הַשְּׁטָר, וּמֵת אֶחָד מֵהֶן--צָרִיךְ שְׁנֵי עֵדִים לְהָעִיד עַל כְּתָב יָדוֹ שֶׁלַּמֵּת.  וְאִם לֹא נִמְצָא אֵלָא עֵד אֶחָד, עִם זֶה הָעֵד הַחַי--הֲרֵי זֶה הַחַי כּוֹתֵב חֲתִימַת יָדוֹ בִּפְנֵי עֵדִים אַפִלּוּ עַל הַחֶרֶס, וּמַשְׁלִיכוֹ בְּבֵית דִּין, עַד שֶׁיֻּחְזַק כְּתָב יָדוֹ בְּבֵית דִּין, וְלֹא יְהֶא צָרִיךְ לוֹמַר שֶׁזֶּה כְּתָב יָדִי; וְיָעִיד הוּא וְהָאַחֵר עַל כְּתָב יְדֵי הַמֵּת, וְיִתְקַיַּם כְּתָב יָדוֹ הוּא שֶׁלֹּא מִפִּיו.</P>

<P><B>ז,ו</B>  שְׁלוֹשָׁה שֶׁיָּשְׁבוּ לְקַיַּם אֶת הַשְּׁטָר, שְׁנַיִם מֵהֶן מַכִּירִין חֲתִימוֹת יְדֵי עֵדִים וְאֶחָד אֵינוּ מַכִּיר--עַד שֶׁלֹּא חָתְמוּ, מְעִידִין בְּפָנָיו וְחוֹתֵם:  שֶׁהָעֵדִים נַעֲשִׂים דַּיָּנִין בְּדָבָר שְׁהוּא מִדִּבְרֵיהֶם, כְּמוֹ שֶׁבֵּאַרְנוּ.  אֲבָל אַחַר שֶׁחָתְמוּ, אֵין מְעִידִין בְּפָנָיו וְחוֹתֵם--שֶׁהֲרֵי בְּעֵת שֶׁחָתְמוּ, לֹא הָיוּ הַמַּכִּירִין אֵלָא שְׁנַיִם, וְאֵין מְקַיְּמִין בִּשְׁנַיִם אֵלָא עַד שֶׁיִּהְיוּ שְׁלָשְׁתָּן מַכִּירִין, אוֹ יָעִידוּ הָעֵדִים עַל הַכְּתָב בִּפְנֵי כָּל אֶחָד וְאֶחָד.</P>

<P><B>ז,ז</B>  שְׁנַיִם שֶׁהָיוּ חֲתוּמִין עַל הַשְּׁטָר, וּמֵתוּ, וּבָאוּ שְׁנַיִם וְאָמְרוּ כְּתָב יָדָם הוּא זֶה, אֲבָל אֲנוּסִים הָיוּ, קְטַנִּים הָיוּ, פְּסוּלֵי עֵדוּת הָיוּ--אַף עַל פִּי שֶׁיֵּשׁ שָׁם עֵדִים אֲחֵרִים שֶׁזֶּה כְּתָב יָדָם, אוֹ שֶׁהָיָה כְּתָב יָדָם יוֹצֶא מִשְּׁטָר שֶׁקָּרָא עָלָיו עַרְעָר וְהֻחְזַק בְּבֵית דִּין--הֲרֵי זֶה לֹא נִתְקַיַּם; אֵלָא מַעְמִידִין הַשְּׁנַיִם שֶׁבַּשְּׁטָר כְּנֶגֶד הַשְּׁנַיִם שֶׁהֵעִידוּ עֲלֵיהֶן שְׁהֶן פְּסוּלִין, וְאֵין גּוֹבִין בּוֹ כְּלוּם.
<BR> </P>

<H2>הִלְכּוֹת עֵדוּת פֵּרֶק ח</H2>

<P><B>ח,א</B>  מִי שֶׁחָתַם עַל הַשְּׁטָר, וּבָא לְהָעִיד עַל כְּתָב יָדוֹ בְּבֵית דִּין, וְהִכִּיר כְּתָב יָדוֹ, שֶׁזֶּה הוּא בַּוַּדַּאי, אֲבָל אֵינוּ זוֹכֵר הָעֵדוּת כְּלָל, וְלֹא יִמְצָא בְּלִבּוֹ זִכָּרוֹן שֶׁזֶּה לָוָה מִזֶּה מֵעוֹלָם--הֲרֵי זֶה אָסוּר לְהָעִיד עַל כְּתָב יָדוֹ זֶה בְּבֵית דִּין:  שְׁאֵין אָדָם מֵעִיד עַל כְּתָב יָדוֹ שְׁהוּא זֶה, אֵלָא עַל הַמָּמוֹן שֶׁבַּשְּׁטָר הוּא מֵעִיד שֶׁזֶּה חַיָּב לְזֶה, וּכְתָב יָדוֹ, כְּדֵי לְהַזְכִּירוֹ הַדָּבָר; אֲבָל אִם לֹא נִזְכַּר, לֹא יָעִיד.</P>

<P><B>ח,ב</B>  אֶחָד הַזּוֹכֵר אֶת הָעֵדוּת מֵעַצְמוֹ אַחַר שֶׁרָאָה כְּתָב יָדוֹ, אוֹ שֶׁהִזְכִּירוּהוּ אֲחֵרִים וְנִזְכַּר--וְאַפִלּוּ הִזְכִּירוֹ הָעֵד הַשֵּׁנִי שֶׁהֵעִיד עִמּוֹ--אִם נִזְכַּר, הֲרֵי זֶה מֵעִיד.  אֲבָל אִם הִזְכִּירוֹ הַתּוֹבֵעַ עַצְמוֹ--אַף עַל פִּי שֶׁנִּזְכַּר--אֵינוּ מֵעִיד, מִפְּנֵי שֶׁזֶּה דּוֹמֶה בְּעֵינֵי בַּעַל דִּין כְּאִלּוּ הֵעִיד לוֹ בְּשֶׁקֶר בְּדָבָר שֶׁלֹּא יָדַע.</P>

<P><B>ח,ג</B>  וּלְפִיכָּךְ אִם הָיָה הַתּוֹבֵעַ תַּלְמִיד חֲכָמִים, וְהִזְכִּיר הַתּוֹבֵעַ הַזֶּה אֶת הָעֵד וְנִזְכַּר--הֲרֵי זֶה יָעִיד לוֹ:  שֶׁתַּלְמִיד חֲכָמִים יוֹדֵעַ שֶׁאִלְמָלֵי לֹא זָכַר הַדָּבָר, לֹא הָיָה מֵעִיד.  וְקַל הוּא שֶׁהֵקִילוּ בְּדִינֵי מְמוֹנוֹת, שֶׁאַף עַל פִּי שֶׁשָּׁכַח הַדָּבָר מִכַּמָּה שָׁנִים, וְהַכְּתָב הוּא שֶׁהִזְכִּירוֹ הַדָּבָר--הֲרֵי זֶה מֵעִיד.</P>

<P><B>ח,ד</B>  הוֹאִיל וְהַדָּבָר כֵּן, שְׁטָר שֶׁיָּצָא לְבֵית דִּין, וּבָאוּ עֵדָיו וְאָמְרוּ, כְּתָב יָדֵינוּ הוּא זֶה, אֲבָל מֵעוֹלָם לֹא יָדַעְנוּ עֵדוּת זוֹ, וְאֵין אָנוּ זוֹכְרִין שֶׁזֶּה לָוָה מִזֶּה אוֹ מָכַר לוֹ--לֹא נִתְקַיַּם הַשְּׁטָר, וַהֲרֵי הוּא כַּחֶרֶס:  עַד שֶׁיִּזְכְּרוּ עֵדוּתָן.  וְכָל מִי שְׁאֵינוּ דָּן כְּזֶה--לֹא יָדַע בְּדִינֵי מְמוֹנוֹת, בֵּין יְמִינוֹ לִשְׂמֹאלוֹ.</P>

<P><B>ח,ה</B>  אֲבָל אִם הָיָה כְּתָב יָדָם יוֹצֶא מִמָּקוֹם אַחֵר, אוֹ שֶׁהָיוּ עֵדִים שֶׁזֶּה כְּתָב יָדָם--מְקַיְּמִין אֶת הַשְּׁטָר.  וְאֵין מַשְׁגִיחִין עַל דִּבְרֵיהֶן שֶׁאָמְרוּ, אֵין אָנוּ זוֹכְרִין עֵדוּת זוֹ:  שֶׁמֶּא חָזְרוּ בָּהֶן, וְזֶה שֶׁאָמְרוּ אֵין אָנוּ זוֹכְרִין, כְּדֵי לְבַטַּל הַשְּׁטָר; וּכְאִלּוּ אָמְרוּ קְטַנִּים הָיִינוּ, פְּסוּלֵי עֵדוּת הָיִינוּ--שְׁאֵינָן נֶאֱמָנִין, הוֹאִיל וְיִתְקַיַּם הַשְּׁטָר שֶׁלֹּא עַל פִּיהֶם.</P>

<P><B>ח,ו</B>  וּמִפְּנֵי טַעַם זֶה מְקַיְּמִין כָּל הַשְּׁטָרוֹת, וְאֵין אָנוּ צְרִיכִין לְהָבִיא עֵדִים וְלִשְׁאֹל אוֹתָם, אִם הֶם זוֹכְרִין עֵדוּת זוֹ, אוֹ אֵינָם זוֹכְרִין אוֹתָהּ:  שֶׁאַפִלּוּ בָּאוּ וְאָמְרוּ, אֵין אָנוּ זוֹכְרִין אוֹתָהּ--אֵין שׁוֹמְעִין לָהֶן, הוֹאִיל וְאִפְשָׁר לְקַיְּמוֹ שֶׁלֹּא מִפִּיהֶן.</P>

<P><B>ח,ז</B>  [ה] אֶחָד הַכּוֹתֵב עֵדוּתוֹ עַל הַשְּׁטָר, אוֹ שֶׁנִּמְצָא כָּתוּב אֶצְלוֹ בְּפֵנַקְסוֹ וּבִכְתָב יָדוֹ, פְּלוֹנִי הֵעִיד אוֹתִי עָלָיו בְּיוֹם פְּלוֹנִי בְּכָּךְ וְכָּךְ--אִם זָכַר מֵעַצְמוֹ, אוֹ הִזְכִּירוּהוּ אֲחֵרִים וְנִזְכַּר--מֵעִיד.  וְאִם לָאו, אָסוּר לְהָעִיד:  שְׁאֵין זֶה דּוֹמֶה אֵלָא לְמִי שֶׁאָמַר לוֹ אָדָם נֶאֱמָן, פְּלוֹנִי יֵשׁ לוֹ אֵצֶל פְּלוֹנִי כָּךְ וְכָּךְ, וְהֵעִיד הוּא, שֶׁיֵּשׁ לְזֶה אֵצֶל זֶה; וְהוּא אֵינוּ יוֹדֵעַ מִן הַדָּבָר כְּלוּם, אֵלָא מִפִּי אַחֵר שָׁמַע וְהֵעִיד.
<BR> </P>

<H2>הִלְכּוֹת עֵדוּת פֵּרֶק ט</H2>

<P><B>ט,א</B>  עֲשָׂרָה מִינֵי פַּסְלָנוּת הֶם; כָּל מִי שֶׁנִּמְצָא בּוֹ אֶחָד מֵהֶן, הֲרֵי הוּא פָּסוּל לְעֵדוּת.  וְאֵלּוּ הֶן--הַנָּשִׁים, וְהָעֲבָדִים, וְהַקְּטַנִּים, וְהַשּׁוֹטִים, וְהַחֵרְשִׁים, וְהַסּוֹמִים, וְהָרְשָׁעִים, וְהַבְּזוּיִין, וְהַקְּרוֹבִין, וְהַנּוֹגְעִין בְּעֵדוּתָן; הֲרֵי אֵלּוּ עֲשָׂרָה.</P>

<P><B>ט,ב</B>  נָשִׁים פְּסוּלוֹת לְעֵדוּת מִן הַתּוֹרָה, שֶׁנֶּאֱמָר "עַל-פִּי שְׁנַיִם עֵדִים" (דברים יז,ו)--לְשׁוֹן זָכַר, לֹא לְשׁוֹן נְקֵבָה.  [ג] וְכֵן הַטֻּמְטוֹם וְהָאַנְדְּרֻגִּינוֹס פְּסוּלִין, מִפְּנֵי שְׁהֶן סְפֵק אִשָּׁה.  וְכָל מִי שְׁהוּא סְפֵק כָּשֵׁר, סְפֵק פָּסוּל--הֲרֵי הוּא פָּסוּל:  שְׁאֵין הָעֵד בָּא אֵלָא לְהוֹצִיא מָמוֹן עַל פִּיו, אוֹ לְחַיַּב עַל פִּיו; וְאֵין מוֹצִיאִין מָמוֹן מִסָּפֵק וְאֵין עוֹנְשִׁין מִסָּפֵק, דִּין תּוֹרָה.</P>

<P><B>ט,ג</B>  [ד] הָעֲבָדִים פְּסוּלִין לְעֵדוּת, דִּין תּוֹרָה:  שֶׁנֶּאֱמָר בָּעֵדִים "וַעֲשִׂיתֶם לוֹ, כַּאֲשֶׁר זָמַם לַעֲשׂוֹת לְאָחִיו" (דברים יט,יט), מִכְּלָל שֶׁאָחִיו כָּמוֹהוּ--מַה אָחִיו בֶּן בְּרִית, אַף הָעֵד בֶּן בְּרִית.  קַל וְחֹמֶר לַגּוֹיִים:  אִם עֲבָדִים שְׁהֶן בְּמִקְצַת מִצְווֹת פְּסוּלִין--הַגּוֹיִים, לֹא כָּל שֶׁכֵּן.</P>

<P><B>ט,ד</B>  [ה] מִי שֶׁחֶצְיוֹ עֶבֶד וְחֶצְיוֹ בֶּן חוֹרִין, פָּסוּל.  [ו] וְכָל מִי שֶׁנִּשְׁתַּחְרַר, וַהֲרֵי הוּא מְחֻסָּר גֶּט שִׁחְרוּר--פָּסוּל:  עַד שֶׁיַּגִּיעַ הַגֶּט לְיָדוֹ וְיִטְבֹּל, וְיֵעָשֶׂה מִכְּלָל בְּנֵי בְּרִית; וְאַחַר כָּךְ יָעִיד.</P>

<P><B>ט,ה</B>  [ז] הַקְּטַנִּים פְּסוּלִין לְעֵדוּת מִן הַתּוֹרָה:  שֶׁנֶּאֱמָר בָּעֵדִים "וְעָמְדוּ שְׁנֵי-הָאֲנָשִׁים אֲשֶׁר-לָהֶם הָרִיב, לִפְנֵי ה'" (דברים יט,יז)--"אֲנָשִׁים", לֹא קְטַנִּים.  אַפִלּוּ הָיָה הַקָּטָן נָבוֹן וְחָכָם--הֲרֵי הוּא פָּסוּל, עַד שֶׁיָּבִיא שְׁתֵּי שְׂעָרוֹת אַחַר שְׁלוֹשׁ עֶשְׂרֵה שָׁנָה גְּמוּרוֹת.  וְאִם הִגִּיעַ לְעֶשְׂרִים שָׁנָה וְלֹא הֵבִיא שְׁתֵּי שְׂעָרוֹת, וְנֻלַּד בּוֹ סִימָן מִסִּימָנֵי סָרִיס--הֲרֵי זֶה סָרִיס, וְיָעִיד.  וְאִם לֹא נֻלַּד בּוֹ--לֹא יָעִיד עַד רֹב שְׁנוֹתָיו, כְּמוֹ שֶׁבֵּאַרְנוּ בְּהִלְכּוֹת אִישׁוּת.</P>

<P><B>ט,ו</B>  [ח] קָטָן שֶׁהִגִּיעַ לִכְלַל שְׁנוֹתָיו, שֶׁנִּרְאוּ בּוֹ סִימָנֵי בַּגְרוּת מִלְמַעְלָה--אֵינוּ צָרִיךְ.  וְאִם לָאו--אֵין מְקַבְּלִין עֵדוּתוֹ, עַד שֶׁיִּבָּדֵק.  וּבֶן שְׁלוֹשׁ עֶשְׂרֵה שָׁנָה וְיוֹם אֶחָד שֶׁהֵבִיא שְׁתֵּי שְׂעָרוֹת, וְאֵינוּ יוֹדֵעַ בְּטִיב מַשָּׂא וּמַתָּן--אֵין עֵדוּתוֹ עֵדוּת בְּקַרְקָעוֹת, מִפְּנֵי שְׁאֵינוּ מְדַקְדֵּק בַּדְּבָרִים:  שֶׁהֲרֵי אֵינוּ יוֹדֵעַ.  אֲבָל בְּעֵדוּת מִטַּלְטְלִין--מְקַבְּלִין עֵדוּתוֹ, הוֹאִיל וְהוּא גָּדוֹל.</P>

<P><B>ט,ז</B>  [ט] הַשּׁוֹטֶה פָּסוּל לְעֵדוּת מִן הַתּוֹרָה, לְפִי שְׁאֵינוּ בֶּן מִצְווֹת.  וְלֹא שׁוֹטֶה שְׁהוּא מְהַלֵּךְ עָרֹם, וּמְשַׁבֵּר כֵּלִים וְזוֹרֵק אֲבָנִים בִּלְבָד; אֵלָא כָּל מִי שֶׁנִּטְרְפָה דַּעְתּוֹ, וְנִמְצֵאת דַּעְתּוֹ מְשֻׁבֶּשֶׁת תָּמִיד אַפִלּוּ בְּדָבָר מִן הַדְּבָרִים--אַף עַל פִּי שְׁהוּא מְדַבֵּר וְשׁוֹאֵל כְּעִנְיָן בִּשְׁאָר דְּבָרִים--הֲרֵי זֶה פָּסוּל, וּבִכְלַל הַשּׁוֹטִים יֵחָשֵׁב.</P>

<P><B>ט,ח</B>  הַנִּכְפֶּה--בְּעֵת כְּפִיָּתוֹ, פָּסוּל; וּבְעֵת שְׁהוּא בָּרִיא, כָּשֵׁר; וְאֶחָד הַנִּכְפֶּה מִזְּמָן לִזְמָן, אוֹ הַנִּכְפֶּה תָּמִיד בְּלֹא עֵת קָבוּעַ:  וְהוּא, שֶׁלֹּא תִהְיֶה דַּעְתּוֹ מְשֻׁבֶּשֶׁת תָּמִיד--שֶׁהֲרֵי יֵשׁ שָׁם נִכְפִּים שֶׁגַּם בְּעֵת בְּרִיאָתָם, דַּעְתָּן מִטָּרֶפֶת עֲלֵיהֶם.  וְצָרִיךְ לְהִתְיַשַּׁב בְּעֵדוּת הַנִּכְפִּים הַרְבֵּה.</P>

<P><B>ט,ט</B>  [י] הַפְּתָיִים בְּיוֹתֵר שְׁאֵינָן מַכִּירִין דְּבָרִים הַסּוֹתְרִין זֶה אֶת זֶה, וְלֹא יָבִינוּ עִנְיְנֵי הַדָּבָר כְּדֶרֶךְ שֶׁמְּבִינִין שְׁאָר עַם הָאָרֶץ, וְכֵן הַמְּבֹהָלִין וְהַנֶּחְפָּזִין בְּדַעְתָּם, וְהַמִּשְׁתַּגְּעִים בְּדַעְתָּן בְּיוֹתֵר--הֲרֵי כָּל אֵלּוּ בִּכְלַל הַשּׁוֹטִים.  וְדָבָר זֶה, לְפִי מַה שֶׁיִּרְאֶה הַדַּיָּן, שְׁאֵי אִפְשָׁר לְכַוַּן הַדֵּעוֹת בִּכְתָב.</P>

<P><B>ט,י</B>  [יא] הַחֵרֵשׁ כַּשּׁוֹטֶה, שְׁאֵין דַּעְתּוֹ נְכוֹנָה, וְאֵינוּ בֶּן מִצְווֹת.  וְאֶחָד חֵרֵשׁ שֶׁמְּדַבֵּר וְאֵינוּ שׁוֹמֵעַ, אוֹ שֶׁשּׁוֹמֵעַ וְאֵינוּ מְדַבֵּר--אַף עַל פִּי שֶׁרְאִיָּתוֹ רְאִיָּה מְעֻלָּה, וְדַעְתּוֹ נְכוֹנָה--צָרִיךְ לְהָעִיד בְּבֵית דִּין בְּפִיו, אוֹ שֶׁיִּהְיֶה רָאוּי לְהָעִיד בְּפִיו, וְיִהְיֶה רָאוּי לִשְׁמֹעַ דִּבְרֵי הַדַּיָּנִין, וְהָאִיּוּם שֶׁמְּאַיְּמִין עָלָיו.</P>

<P><B>ט,יא</B>  וְכֵן אִם נִשְׁתַּתַּק--אַף עַל פִּי שֶׁנִּבְדַּק כְּדֶרֶךְ שֶׁבּוֹדְקִין לַגִּטִּין, וְנִמְצֵאת עֵדוּתוֹ מְכֻוֶּנֶת, וְהֵעִיד בְּפָנֵינוּ בִּכְתָב יָדוֹ--אֵינָהּ עֵדוּת כְּלָל:  חוּץ מֵעֵדוּת אִשָּׁה, לְפִי שֶׁבָּעֲגוּנָה הֵקִילוּ.</P>

<P><B>ט,יב</B>  הַסּוֹמִין--אַף עַל פִּי שֶׁמַּכִּירִין הַקּוֹל, וְיָדְעוּ הָאֲנָשִׁים--הֲרֵי אֵלּוּ פְּסוּלִין מִן הַתּוֹרָה:  שֶׁנֶּאֱמָר "וְהוּא עֵד, אוֹ רָאָה" (ויקרא ה,א)--מִי שְׁהוּא רָאוּי לִרְאוֹת, הוּא שֶׁמֵּעִיד.  וְהַסּוֹמֶה בְּאַחַת מֵעֵינָיו, כָּשֵׁר לְהָעִיד.
<BR> </P>

<H2>הִלְכּוֹת עֵדוּת פֵּרֶק י</H2>

<P><B>י,א</B>  הָרְשָׁעִים פְּסוּלִין לְעֵדוּת מִן הַתּוֹרָה, שֶׁנֶּאֱמָר "אַל-תָּשֶׁת יָדְךָ עִם-רָשָׁע, לִהְיֹת עֵד חָמָס" (שמות כג,א); מִפִּי הַשְּׁמוּעָה לָמְדוּ, אַל תָּשֶׁת רָשָׁע עֵד.  וְאַפִלּוּ עֵד כָּשֵׁר שֶׁיָּדַע בַּחֲבֵרוֹ שְׁהוּא רָשָׁע, וְאֵין הַדַּיָּנִין מַכִּירִין רִשְׁעוֹ--אָסוּר לוֹ לְהָעִיד עִמּוֹ, אַף עַל פִּי שְׁהִיא עֵדוּת אֱמֶת:  מִפְּנֵי שֶׁמִּצְטָרֵף עִמּוֹ; וְנִמְצָא זֶה הַכָּשֵׁר הֵשִׁית יָדוֹ עִם הָרָשָׁע, עַד שֶׁנִּתְקַבְּלָה עֵדוּתוֹ.</P>

<P><B>י,ב</B>  וְאֵין צָרִיךְ לוֹמַר עֵד כָּשֵׁר שְׁהוּא יוֹדֵעַ בְּעֵדוּת לַחֲבֵרוֹ, וְיָדַע שֶׁהָעֵד הַשֵּׁנִי שֶׁעִמּוֹ עֵד שֶׁקֶר--שֶׁאָסוּר לוֹ לְהָעִיד, שֶׁנֶּאֱמָר "אַל-תָּשֶׁת יָדְךָ עִם-רָשָׁע" (שמות כג,א).</P>

<P><B>י,ג</B>  [ב] אֵיזֶה הוּא רָשָׁע:  כָּל מִי שֶׁעָבַר עֲבֵרָה שֶׁחַיָּבִין עָלֶיהָ מַלְקוּת--הֲרֵי זֶה רָשָׁע, וּפָסוּל לְעֵדוּת, שֶׁהֲרֵי הַתּוֹרָה קָרְאָה לַמְּחֻיָּב מַלְקוּת רָשָׁע, שֶׁנֶּאֱמָר "וְהָיָה אִם-בִּן הַכּוֹת, הָרָשָׁע" (דברים כה,ב).  וְאֵין צָרִיךְ לוֹמַר לַמְּחֻיָּב מִיתַת בֵּית דִּין--שְׁהוּא פָּסוּל, שֶׁנֶּאֱמָר "אֲשֶׁר-הוּא רָשָׁע לָמוּת" (במדבר לה,לא).</P>

<P><B>י,ד</B>  [ג] עָבַר עַל עֲבֵרָה שֶׁחַיָּבִין עָלֶיהָ מַלְקוּת מִן הַתּוֹרָה, הֲרֵי זֶה פָּסוּל מִן הַתּוֹרָה; וְאִם הָיָה הַחִיּוּב שֶׁבָּהּ מִדִּבְרֵיהֶם, הֲרֵי זֶה פָּסוּל מִדִּבְרֵיהֶם.</P>

<P><B>י,ה</B>  כֵּיצַד:  אָכַל בְּשַׂר בְּהֵמָה בֶּחָלָב, אוֹ שֶׁאָכַל נְבֵלוֹת וּשְׁקָצִים וְכַיּוֹצֶא בָּהֶן, בֵּין לְתֵאָבוֹן בֵּין לְהַכְעִיס, אוֹ שֶׁחִלַּל אֶת יוֹם טוֹב רִאשׁוֹן, אוֹ שֶׁלָּבַשׁ שַׁעַטְנֵז, שְׁהוּא שָׁווּעַ אוֹ טָווּי אוֹ נָווּז--הֲרֵי זֶה פָּסוּל לְעֵדוּת מִן הַתּוֹרָה.</P>

<P><B>י,ו</B>  אֲבָל אִם אָכַל בְּשַׂר עוֹף בֶּחָלָב, אוֹ שֶׁחִלַּל יוֹם טוֹב שֵׁנִי שֶׁלַּגָּלִיּוֹת, אוֹ שֶׁלָּבַשׁ בֶּגֶד צֶמֶר שֶׁאָבַד בּוֹ חוּט שֶׁלְּפִשְׁתָּן וְכַיּוֹצֶא בּוֹ--הֲרֵי זֶה פָּסוּל לְעֵדוּת מִדִּבְרֵיהֶם.  וּכְבָר מָנִינוּ כָּל עֲבֵרָה שֶׁחַיָּבִין עָלֶיהָ מַלְקוּת; וּכְבָר נִתְבָּאַר בְּכָל מִצְוָה וּמִצְוָה דְּבָרִים שֶׁאִסּוּרָן מִן הַתּוֹרָה, וּדְבָרִים שֶׁאִסּוּרָן מִדִּבְרֵיהֶם.</P>

<P><B>י,ז</B>  [ד] וְעוֹד יֵשׁ שָׁם רְשָׁעִים שְׁהֶן פְּסוּלִין לְעֵדוּת, אַף עַל פִּי שְׁהֶן בְּנֵי תַּשְׁלוּמִין, וְאֵינָן בְּנֵי מַלְקִיּוֹת.  הוֹאִיל וְלוֹקְחִין מָמוֹן שְׁאֵינוּ שֶׁלָּהֶם בְּחָמָס--פְּסוּלִין, שֶׁנֶּאֱמָר "כִּי-יָקוּם עֵד-חָמָס" (דברים יט,טז):  כְּגוֹן הַגַּנָּבִים וְהַגַּזְלָנִים--אַף עַל פִּי שֶׁהִחְזִיר--הֲרֵי הוּא פָּסוּל לְעֵדוּת, מֵעֵת שֶׁגָּנַב אוֹ גָּזַל.</P>

<P><B>י,ח</B>  וְכֵן עֵד זוֹמֵם--אַף עַל פִּי שֶׁהוּזַם בְּעֵדוּת מָמוֹן, וְשִׁלַּם--הֲרֵי זֶה פָּסוּל מִן הַתּוֹרָה, לְכָל עֵדוּת.  וּמֵאֵימָתַי הוּא נִפְסַל:  מֵעֵת שֶׁהֵעִיד בְּבֵית דִּין--אַף עַל פִּי שֶׁלֹּא הוּזַם עַל אוֹתָהּ עֵדוּת, אֵלָא אַחַר כַּמָּה יָמִים.</P>

<P><B>י,ט</B>  וְכֵן הַמַּלְוֶה בְּרִבִּית--אֶחָד הַלּוֹוֶה, וְאֶחָד הַמַּלְוֶה--שְׁנֵיהֶם פְּסוּלִין לְעֵדוּת:  אִם רִבִּית קְצוּצָה עָשׂוּ, הֲרֵי הֶן פְּסוּלִין לְעֵדוּת מִן הַתּוֹרָה; וְאִם אֲבַק רִבִּית עָשׂוּ, הֲרֵי הֶן פְּסוּלִין מִדִּבְרֵיהֶם.</P>

<P><B>י,י</B>  וְכֵן כָּל הָעוֹבֵר עַל גָּזֵל שֶׁלְּדִבְרֵיהֶם, הֲרֵי הוּא פָּסוּל מִדִּבְרֵיהֶם.  כֵּיצַד:  הַחַמְסָנִים, וְהֶן הַלּוֹקְחִין קַרְקָע אוֹ מִטַּלְטְלִין שֶׁלֹּא בִּרְצוֹן הַבְּעָלִים--אַף עַל פִּי שֶׁנּוֹתְנִין הַדָּמִים, הֲרֵי אֵלּוּ פְּסוּלִין מִדִּבְרֵיהֶם.</P>

<P><B>י,יא</B>  וְכֵן הָרוֹעִים--אֶחָד רוֹעֵה בְּהֵמָה דַּקָּה, וְאֶחָד רוֹעֵה בְּהֵמָה גַּסָּה שֶׁלְּעַצְמָן--הֲרֵי אֵלּוּ פְּסוּלִין:  שֶׁחֶזְקָתָן פּוֹשְׁטִין בַּגָּזֵל, וּמַנִּיחִים בְּהֶמְתָּן לִרְעוֹת בַּשָּׂדוֹת וּבַפַּרְדֵּסִים; וּלְפִיכָּךְ סְתָם רוֹעֶה פָּסוּל.  וּמְגַדְּלֵי בְּהֵמָה דַּקָּה בְּאֶרֶץ יִשְׂרָאֵל, פְּסוּלִין; אֲבָל בְּחוּצָה לָאָרֶץ, כְּשֵׁרִין.  וּמֻתָּר לְגַדַּל בְּהֵמָה גַּסָּה, בְּכָל מָקוֹם.</P>

<P><B>י,יב</B>  וְכֵן הַמּוֹכְסִין, סְתָמָן פְּסוּלִין--מִפְּנֵי שֶׁחֶזְקָתָן לִקַּח יוֹתֵר מִדָּבָר הַקָּצוּב לָהֶם בְּדִין הַמַּלְכוּת, וְלוֹקְחִין הַיָּתֵר לְעַצְמָן.  אֲבָל גַּבָּאֵי מְנָת הַמֶּלֶךְ, סְתָמָן כְּשֵׁרִין; וְאִם נוֹדַע שֶׁלָּקְחוּ אַפִלּוּ פַּעַם אַחַת, יָתֵר מִן הָרָאוּי לָהֶם לִגְבּוֹת--הֲרֵי אֵלּוּ פְּסוּלִין.</P>

<P><B>י,יג</B>  וְכֵן מַפְרִיחֵי יוֹנִים בַּיִּשּׁוּב--פְּסוּלִין, מִפְּנֵי שֶׁחֶזְקָתָן שֶׁגּוֹזְלִין יוֹנִים שֶׁלַּאֲחֵרִים בְּחִנָּם.  וְכֵן סוֹחֲרֵי שְׁבִיעִית--וְהֶם בְּנֵי אָדָם שֶׁיּוֹשְׁבִין בְּטֵלִין, וְכֵיוָן שֶׁבָּאָה שְׁבִיעִית, פּוֹשְׁטִים זְרוֹעוֹתֵיהֶן, וּמַתְחִילִין לִשָּׂא וְלִתֵּן בַּפֵּרוֹת--שֶׁחֶזְקַת אֵלּוּ שְׁהֶן אוֹסְפִין פֵּרוֹת שְׁבִיעִית, וְעוֹשִׂין בָּהֶן סְחוֹרָה.</P>

<P><B>י,יד</B>  וְכֵן הַמְּשַׂחֵק בַּקֻּבְיָה--וְהוּא, שֶׁלֹּא תִהְיֶה לוֹ אֻמָּנוּת אֵלָא הִיא--הוֹאִיל וְאֵינוּ עוֹסֵק בְּיִשּׁוּב הָעוֹלָם, הֲרֵי זֶה בְּחֶזְקַת שֶׁאוֹכֵל מִן הַקֻּבְיָה, שְׁהוּא אֲבָק גָּזֵל.  וְלֹא בַּקֻּבְיָה בִּלְבָד אָמְרוּ, אֵלָא אַפִלּוּ בִּקְלִפֵּי אֱגוֹזִים וּקְלִפֵּי רִמּוֹנִים.</P>

<P><B>י,טו</B>  וְכֵן לֹא יוֹנִים בִּלְבָד אָמְרוּ, אֵלָא אַפִלּוּ הַמְּמִירִין בִּבְהֵמָה חַיָּה וָעוֹף, וְאָמְרוּ כָּל הַקּוֹדֵם אֶת חֲבֵרוֹ אוֹ כָּל הַנּוֹצֵחַ אֶת חֲבֵרוֹ, יִטֹּל בְּעָלָיו אֶת שְׁנֵיהֶן, וְכֵן כָּל כַּיּוֹצֶא בִּשְׂחוֹק זֶה--וְהוּא, שֶׁלֹּא תִהְיֶה לוֹ אֻמָּנוּת אֵלָא שְׂחוֹק זֶה--הֲרֵי זֶה פָּסוּל.  וְכָל אֵלּוּ פְּסוּלִין מִדִּבְרֵיהֶם.</P>

<P><B>י,טז</B>  [ה] אָרִיס שֶׁלָּקַח דָּבָר מוּעָט מִן הַפֵּרוֹת שֶׁבִּכְּרוּ בִּימֵי נִיסָן וִימֵי תִּשְׁרִי, קֹדֶם שֶׁתִּגָּמֵר מְלַאכְתָּן--אַף עַל פִּי שֶׁלָּקַח שֶׁלֹּא מִדַּעַת בַּעַל הַשָּׂדֶה--אֵינוּ גָּנַב, וְכָשֵׁר לְעֵדוּת:  שְׁאֵין בַּעַל הַשָּׂדֶה מַקְפִּיד עַל זֶה.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת עֵדוּת פֵּרֶק יא</H2>

<P><B>יא,א</B>  מִי שְׁאֵינוּ לֹא בַּמִּקְרָא, וְלֹא בַּמִּשְׁנָה, וְלֹא בְּדֶרֶךְ אֶרֶץ--הֲרֵי זֶה בְּחֶזְקַת רָשָׁע, וּפָסוּל לְעֵדוּת מִדִּבְרֵיהֶם:  שֶׁכָּל מִי שֶׁיָּרַד עַד כָּךְ, חֲזָקָה שְׁהוּא עוֹבֵר עַל רֹב הָעֲבֵרוֹת שֶׁיָּבוֹאוּ לְיָדוֹ.</P>

<P><B>יא,ב</B>  לְפִיכָּךְ אֵין מוֹסְרִין עֵדוּת לְעַם הָאָרֶץ, וְאֵין מְקַבְּלִין מִמֶּנּוּ עֵדוּת:  אֵלָא אִם כֵּן הֻחְזַק שְׁהוּא עוֹסֵק בַּמִּצְווֹת, וּבִגְמִילוּת חֲסָדִים, וְנוֹהֵג בְּדַרְכֵּי הַיְּשָׁרִים, וְיֵשׁ בּוֹ דֶּרֶךְ אֶרֶץ--מְקַבְּלִין עֵדוּתוֹ, אַף עַל פִּי שְׁהוּא עַם הָאָרֶץ, וְאֵינוּ לֹא בַּמִּקְרָא, וְלֹא בַּמִּשְׁנָה.</P>

<P><B>יא,ג</B>  נִמְצֵאתָ אוֹמֵר, כָּל תַּלְמִיד חֲכָמִים בְּחֶזְקַת כָּשֵׁר, עַד שֶׁיִּפָּסֵל; וְכָל עַם הָאָרֶץ בְּחֶזְקַת פָּסוּל, עַד שֶׁיֻּחְזַק שְׁהוּא הוֹלֵךְ בְּדַרְכֵּי הַיְּשָׁרִים.  [ד] וְכָל מִי שֶׁיְּקַבַּל עֵדוּת עַם הָאָרֶץ קֹדֶם שֶׁתִּהְיֶה לוֹ חֲזָקָה זוֹ, אוֹ קֹדֶם שֶׁיָּבוֹאוּ עֵדִים וְיָעִידוּ שְׁהוּא נוֹהֵג בַּמִּצְווֹת וּבְדֶרֶךְ אֶרֶץ--הֲרֵי זֶה הִדְיוֹט, וַעֲתִיד לִתֵּן אֶת הַדִּין:  שֶׁהֲרֵי מְאַבֵּד מְמוֹן יִשְׂרָאֵל, עַל פִּי רְשָׁעִים.</P>

<P><B>יא,ד</B>  [ה] וְכֵן הַבְּזוּיִין, פְּסוּלִין לְעֵדוּת מִדִּבְרֵיהֶם; וְהֶם הָאֲנָשִׁים שֶׁהוֹלְכִין וְאוֹכְלִין בַּשּׁוּק לִפְנֵי כָּל הָעָם, וּכְגוֹן אֵלּוּ שֶׁהוֹלְכִין עֲרֻמִּים בַּשּׁוּק בְּעֵת שְׁהֶן עוֹסְקִין בִּמְלָאכָה מְנֻוֶּלֶת, וְכַיּוֹצֶא בְּאֵלּוּ שְׁאֵינָן מַקְפִּידִין עַל הַבֹּשֶׁת:  שֶׁכָּל אֵלּוּ חֲשׁוּבִין כְּכֶלֶב, וְאֵינָן מַקְפִּידִין עַל עֵדוּת שֶׁקֶר.</P>

<P><B>יא,ה</B>  וּמִכְּלַל אֵלּוּ, הָאוֹכְלִין צְדָקָה שֶׁלַּגּוֹיִים בְּפַרְהֶסְיָה--אַף עַל פִּי שֶׁאִפְשָׁר לָהֶן שֶׁיִּזּוֹנוּ מֵהֶן בְּצִנְעָה--מְבַזִּים עַצְמָן לְכָּךְ, וְאֵינָן חוֹשְׁשִׁין.  כָּל אֵלּוּ פְּסוּלִין מִדִּבְרֵיהֶם.</P>

<P><B>יא,ו</B>  מַה בֵּין פָּסוּל לְעֵדוּת מִן הַתּוֹרָה, לְפָסוּל מִדִּבְרֵיהֶם:  שֶׁפָּסוּל מִן הַתּוֹרָה שֶׁהֵעִיד--עֵדוּתוֹ בְּטֵלָה, אַף עַל פִּי שֶׁלֹּא הִכְרִיזוּ עָלָיו בְּבָתֵּי כְּנָסִיּוֹת וּבְבָתֵּי מִדְרָשׁוֹת.  וְהַפָּסוּל מִדִּבְרֵיהֶם, צָרִיךְ הַכְרָזָה.</P>

<P><B>יא,ז</B>  לְפִיכָּךְ כָּל עֵדוּת שֶׁהֵעִיד קֹדֶם שֶׁהִכְרִיזוּ עָלָיו--מְקַבְּלִין אוֹתָהּ, כְּדֵי שֶׁלֹּא לְאַבַּד זְכוּת הָעָם:  שֶׁהֲרֵי לֹא יָדְעוּ בּוֹ שְׁהוּא פָּסוּל, וְאֵין פְּסוּלוֹ אֵלָא מִדִּבְרֵיהֶם.</P>

<P><B>יא,ח</B>  [ז] עֵד אֶחָד נֶאֱמָן בְּאִסּוּרִין, אַף עַל פִּי שְׁהוּא פָּסוּל לִשְׁאָר עֵדִיּוֹת, שֶׁהֲרֵי רָשָׁע בַּעֲבֵרָה שֶׁשָּׁחַט שְׁחִיטָתוֹ כְּשֵׁרָה, וְנֶאֱמָן לוֹמַר כַּהֲלָכָה שָׁחַטְתִּי.  אֲבָל הֶחָשׁוּד עַל דָּבָר--אֵינוּ נֶאֱמָן עַל שֶׁלּוֹ, אֲבָל נֶאֱמָן עַל שֶׁלַּאֲחֵרִים; [ח] לְפִיכָּךְ הֶחָשׁוּד עַל דָּבָר--יֵשׁ לוֹ לָדוּן בּוֹ וּלְהָעִיד בּוֹ, לַאֲחֵרִים:  חֲזָקָה אֵין אָדָם חוֹטֶא, כְּדֵי שֶׁיֵּהָנוּ אֲחֵרִים.</P>

<P><B>יא,ט</B>  כֵּיצַד:  נֶאֱמָן עַם הָאָרֶץ לוֹמַר, פֵּרוֹת פְּלוֹנִי מְעֻשָּׂרִין הֶן; וְנֶאֱמָן הַנֶּחְשָׁד לִמְכֹּר בְּשַׂר בְּכוֹר לוֹמַר, בָּשָׂר זֶה שֶׁמּוֹכֵר פְּלוֹנִי חֻלִּין הוּא; וְכֵן כָּל כַּיּוֹצֶא בְּזֶה, מִשְּׁאָר הָאִסּוּרִין.  לְפִי שֶׁאֵימַת הָאִסּוּרִין עַל הָרְשָׁעִים, וְאֵין אֵימַת הַמָּמוֹן עֲלֵיהֶן.</P>

<P><B>יא,י</B>  [ט] מַלְכֵי יִשְׂרָאֵל--לֹא מְעִידִין, וְאֵין מְעִידִין עֲלֵיהֶן:  שְׁהֶן בְּחֶזְקַת אַלָּמִים בַּעֲלֵי זְרוֹעַ, וְאֵינָן נִכְנָעִין תַּחַת עֹל הַדַּיָּנִין.  אֲבָל כּוֹהֵן גָּדוֹל--מְעִידִין עָלָיו, וּמֵעִיד הוּא לַמֶּלֶךְ בְּבֵית דִּין הַגָּדוֹל כְּמוֹ שֶׁבֵּאַרְנוּ.</P>

<P><B>יא,יא</B>  [י] הַמּוֹסְרִין, וְהָאֲפֵיקוֹרוֹסִין, וְהַמִּינִים, וְהַמְּשֻׁמָּדִים--לֹא הֻצְרְכוּ חֲכָמִים לִמְנוֹת אוֹתָן בִּכְלַל פְּסוּלֵי הָעֵדוּת, שֶׁלֹּא מָנוּ אֵלָא רִשְׁעֵי יִשְׂרָאֵל.  אֲבָל אֵלּוּ הַמּוֹרְדִין הַכּוֹפְרִין, פְּחוּתִין הֶן מִן הַגּוֹיִים:  שֶׁהַגּוֹיִים--לֹא מַעֲלִין וְלֹא מוֹרִידִין, וְיֵשׁ לַחֲסִידֵיהֶן חֵלֶק לָעוֹלָם הַבָּא; וְאֵלּוּ--מוֹרִידִין וְלֹא מַעֲלִין, וְאֵין לָהֶן חֵלֶק לָעוֹלָם הַבָּא.
<BR> </P>

<H2>הִלְכּוֹת עֵדוּת פֵּרֶק יב</H2>

<P><B>יב,א</B>  כָּל הַנִּפְסָל בַּעֲבֵרָה--אִם הֵעִידוּ עָלָיו שְׁנֵי עֵדִים שֶׁעָשָׂה עֲבֵרָה פְּלוֹנִית--אַף עַל פִּי שֶׁלֹּא הִתְרוּ בּוֹ וְאֵינוּ לוֹקֶה, הֲרֵי זֶה פָּסוּל לְעֵדוּת.</P>

<P><B>יב,ב</B>  בַּמֶּה דְּבָרִים אֲמוּרִים, בְּשֶׁעָבַר עַל דְּבָרִים שֶׁפָּשַׁט בְּיִשְׂרָאֵל שְׁהֶן עֲבֵרָה--כְּגוֹן שֶׁנִּשְׁבַּע לַשֶּׁקֶר אוֹ לַשָּׁוְא, אוֹ גָּזַל, אוֹ גָּנַב, אוֹ אָכַל נְבֵלָה וְכַיּוֹצֶא בָּהּ; אֲבָל אִם רָאוּהוּ עֵדִים עוֹבֵר עַל דָּבָר שֶׁקָּרוֹב הָעוֹשֶׂה לִהְיוֹת שׁוֹגֵג--צְרִיכִין לְהַזְהִירוֹ, וְאַחַר כָּךְ יִפָּסֵל.</P>

<P><B>יב,ג</B>  כֵּיצַד:  רָאוּהוּ קוֹשֵׁר אוֹ מַתִּיר בַּשַּׁבָּת--צְרִיכִין לְהוֹדִיעוֹ שֶׁזֶּה חִלּוּל שַׁבָּת, מִפְּנֵי שֶׁרֹב הָעָם אֵינָן יוֹדְעִין זֶה.  וְכֵן אִם רָאוּהוּ עוֹשֶׂה מְלָאכָה בַּשַּׁבָּת אוֹ בְּיוֹם טוֹב--צְרִיכִין לְהוֹדִיעוֹ שְׁהוּא שַׁבָּת, שֶׁמֶּא שׁוֹכֵחַ הוּא.</P>

<P><B>יב,ד</B>  וְכֵן הַמְּשַׂחֵק בַּקֻּבְיָה תָּמִיד, אוֹ מִי שֶׁנַּעֲשָׂה מוֹכֵס אוֹ גַּבָּאי שֶׁמּוֹסִיף לְעַצְמוֹ--צְרִיכִין הָעֵדִים לְהוֹדִיעוֹ, שֶׁהָעוֹשֶׂה דָּבָר זֶה פָּסוּל לְעֵדוּת:  שֶׁרֹב הָעָם אֵינָן יוֹדְעִין דְּבָרִים אֵלּוּ.  וְכֵן כָּל כַּיּוֹצֶא בְּזֶה.  כְּלָלוֹ שֶׁלַּדָּבָר:  כָּל עֲבֵרָה שֶׁהַדְּבָרִים מַרְאִין לָעֵדִים שֶׁזֶּה יָדַע שְׁהוּא רָשָׁע, וְעָבַר בְּזָדוֹן--אַף עַל פִּי שֶׁלֹּא הִתְרוּ בּוֹ--הֲרֵי זֶה פָּסוּל לְעֵדוּת, וְאֵינוּ לוֹקֶה.</P>

<P><B>יב,ה</B>  [ב] אֵין אָדָם נִפְסָל בַּעֲבֵרָה, עַל פִּי עַצְמוֹ.  הֲרֵי שֶׁבָּא לְבֵית דִּין, וְאָמַר שֶׁגָּנַב אוֹ גָּזַל אוֹ לָוָה בְּרִבִּית--אַף עַל פִּי שֶׁמְּשַׁלֵּם עַל פִּי עַצְמוֹ, אֵינוּ נִפְסָל.  וְכֵן אִם אָמַר שֶׁאָכַל נְבֵלָה אוֹ בָּעַל בְּעִילָה אֲסוּרָה--אֵינוּ נִפְסָל, עַד שֶׁיִּהְיוּ שָׁם שְׁנֵי עֵדִים:  שְׁאֵין אָדָם מֵשִׂים אֶת עַצְמוֹ רָשָׁע.</P>

<P><B>יב,ו</B>  לְפִיכָּךְ רְאוּבֵן שֶׁהֵעִיד עָלָיו שִׁמְעוֹן שֶׁהִלְוָה בְּרִבִּית, וְהֵעִיד לֵוִי וְאָמַר לִי הִלְוָה בְּרִבִּית--הֲרֵי רְאוּבֵן נִפְסַל בְּעֵדוּת שִׁמְעוֹן וְלֵוִי:  אַף עַל פִּי שֶׁהוֹדָה לֵוִי שֶׁלָּוָה בְּרִבִּית, אֵינוּ מֵשִׁים עַצְמוֹ רָשָׁע; וְנֶאֱמָן עַל רְאוּבֵן, וְאֵינוּ נֶאֱמָן עַל עַצְמוֹ.</P>

<P><B>יב,ז</B>  וְכֵן מִי שֶׁהֵעִיד שֶׁפְּלוֹנִי רְבָעוֹ, בֵּין בְּאֻנְסוֹ שֶׁלַּנִּרְבָּע בֵּין לִרְצוֹנוֹ--הוּא וְאַחֵר מִצְטָרְפִין לְהָרְגוֹ.  פְּלוֹנִי בָּא עַל אִשְׁתּוֹ--הוּא וְאַחֵר מִצְטָרְפִין לְהָרְגוֹ, אֲבָל לֹא לְהָרְגָהּ.  וְכֵן כָּל כַּיּוֹצֶא בְּזֶה.  פְּלוֹנִי רָבַע אֶת שׁוֹרִי--הוּא וְאַחֵר מִצְטָרְפִין לְהָרְגוֹ, שְׁאֵין אָדָם קָרוֹב אֵצֶל מְמוֹנוֹ.</P>

<P><B>יב,ח</B>  [ג] שְׁנַיִם שֶׁהֵעִידוּ עַל אֶחָד שְׁהוּא פָּסוּל בַּעֲבֵרָה מֵאֵלּוּ הָעֲבֵרוֹת, וּבָאוּ שְׁנַיִם וְהֵעִידוּ שֶׁעָשָׂה תְּשׁוּבָה וְחָזַר בּוֹ אוֹ שֶׁלָּקָה--הֲרֵי זֶה כָּשֵׁר.  אֲבָל אִם בָּאוּ שְׁנַיִם וְהִכְחִישׁוּם, וְאָמְרוּ לֹא עָשָׂה עֲבֵרָה זוֹ וְלֹא נִפְסַל--הֲרֵי זֶה סְפֵק פָּסוּל; לְפִיכָּךְ לֹא יָעִיד, וְאֵין מוֹצִיאִין מָמוֹן בְּעֵדוּתוֹ, וְלֹא יָדוּן--עַד שֶׁיִּוָּדַע שֶׁעָשָׂה תְּשׁוּבָה.</P>

<P><B>יב,ט</B>  [ד] כָּל מִי שֶׁנִּתְחַיַּב מַלְקוּת--כֵּיוָן שֶׁלָּקָה בְּבֵית דִּין, חָזַר לְכַשְׁרוּתוֹ.  אֲבָל שְׁאָר פְּסוּלֵי עֵדוּת, שְׁהֶן פְּסוּלִין מִשּׁוֹם הַמָּמוֹן שֶׁחָמְסוּ אוֹ גָּזְלוּ--אַף עַל פִּי שֶׁשִּׁלְּמוּ, צְרִיכִין תְּשׁוּבָה, וַהֲרֵי הֶן פְּסוּלִין, עַד שֶׁיִּוָּדַע שֶׁחָזְרוּ בָּהֶן מִדַּרְכָּן הָרָעָה.</P>

<P><B>יב,י</B>  [ה] מֵאֵימָתַי חֲזָרַת מַלְוֶה בְּרִבִּית--מִשֶּׁיִּקְרְעוּ אֶת שִׁטְרֵיהֶן מֵעַצְמָן, וְיַחְזְרוּ בָּהֶן חֲזָרָה גְּמוּרָה:  שֶׁלֹּא יַלְווּ בְּרִבִּית, אַפִלּוּ לַגּוֹי.</P>

<P><B>יב,יא</B>  [ו] מֵאֵימָתַי חֲזָרַת הַמְּשַׂחֲקִין בַּקֻּבְיָה--מִשֶּׁיִּשְׁבְּרוּ אֶת פְּסֵיפָסֵיהֶן מֵעַצְמָן, וְיַחְזְרוּ בָּהֶן חֲזָרָה גְּמוּרָה:  שֶׁלֹּא יַעֲשׂוּ, וְאַפִלּוּ בְּחִנָּם.  [ז] וּמֵאֵימָתַי חֲזָרַת מַפְרִיחֵי יוֹנִים--מִשֶּׁיִּשְׁבְּרוּ אֶת הַכֵּלִים שֶׁצָּדִין בָּהֶן, וְיַחְזְרוּ בָּהֶן חֲזָרָה גְּמוּרָה:  שֶׁאַפִלּוּ בַּמִּדְבָּר, לֹא יְהוּ עוֹשִׂין.</P>

<P><B>יב,יב</B>  [ח] מֵאֵימָתַי חֲזָרַת סוֹחֲרֵי שְׁבִיעִית--מִשֶּׁתַּגִּיעַ שְׁבִיעִית אַחֶרֶת, וְיִבָּדְקוּ.  וְלֹא חֲזָרַת דְּבָרִים בִּלְבָד, אֵלָא כּוֹתֵב אֲנִי פְּלוֹנִי בֶּן פְּלוֹנִי כִּנַּסְתִּי מָאתַיִם זוּז מִפֵּרוֹת שְׁבִיעִית, וַהֲרֵי הֶן נְתוּנִים בְּמַתָּנָה לָעֲנִיִּים.</P>

<P><B>יב,יג</B>  [ט] מֵאֵימָתַי חֲזָרַת הַמּוֹעֵל בִּשְׁבוּעוֹת--מִשֶּׁיָּבוֹא לְבֵית דִּין שְׁאֵין מַכִּירִין אוֹתוֹ, וְיֹאמַר לָהֶם חָשׁוּד אֲנִי, אוֹ יִתְחַיַּב שְׁבוּעָה בְּבֵית דִּין שְׁאֵין מַכִּירִין אוֹתוֹ בְּמָמוֹן חָשׁוּב, וִישַׁלַּם וְלֹא יִרְצֶה לְהִשָּׁבַע.</P>

<P><B>יב,יד</B>  וְכֵן טַבָּח שֶׁהָיָה בּוֹדֵק לְעַצְמוֹ וּמוֹכֵר, וְיָצַאת טְרֵפָה מִתַּחַת יָדוֹ, שֶׁהֲרֵי הוּא בִּכְלַל אוֹכְלֵי טְרֵפָה, שְׁהֶן פְּסוּלִין לְעֵדוּת--הֲרֵי זֶה פָּסוּל לְעֵדוּת:  עַד שֶׁיֵּרָאֶה מִמַּעֲשָׂיו שְׁהוּא נִחַם עַל רָעָתוֹ, וְיִלְבֹּשׁ שְׁחוֹרִים וְיִתְכַּסֶּה שְׁחוֹרִים וְיֵלֵךְ לִמְקוֹם שְׁאֵין מַכִּירִין אוֹתוֹ, וְיַחְזִיר אֲבֵדָה בְּדָבָר חָשׁוּב, אוֹ יוֹצִיא טְרֵפָה מִתַּחַת יָדוֹ בְּדָבָר חָשׁוּב.</P>

<P><B>יב,טו</B>  [י] וְכֵן עֵד זוֹמֵם שֶׁהָלַךְ לִמְקוֹם שְׁאֵין מַכִּירִין אוֹתוֹ, וְנָתְנוּ לוֹ מָמוֹן חָשׁוּב לְהָעִיד בְּשֶׁקֶר, וְלֹא רָצָה--הֲרֵי זֶה עָשָׂה תְּשׁוּבָה, וְיַחְזֹר לְכַשְׁרוּתוֹ.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת עֵדוּת פֵּרֶק יג</H2>

<P><B>יג,א</B>  הַקְּרוֹבִים פְּסוּלִין לְעֵדוּת דִּין תּוֹרָה, שֶׁנֶּאֱמָר "לֹא-יוּמְתוּ אָבוֹת עַל-בָּנִים, וּבָנִים לֹא-יוּמְתוּ עַל-אָבוֹת" (דברים כד,טז).  מִפִּי הַשְּׁמוּעָה לָמְדוּ, שֶׁבִּכְלַל לָאו זֶה, שֶׁלֹּא יוּמְתוּ אָבוֹת עַל פִּי בָּנִים, וְלֹא בָּנִים עַל פִּי אָבוֹת; וְהוּא הַדִּין, לִשְׁאָר הַקְּרוֹבִים.</P>

<P><B>יג,ב</B>  אֵין פָּסוּל בְּדִין תּוֹרָה, אֵלָא קְרוֹבִים מִמִּשְׁפַּחַת אָב בִּלְבָד.  וְהֶם הָאָב עִם הַבֵּן, וְהַבֵּן עִם הָאָב, וְהָאַחִין מִן הָאָב זֶה עִם זֶה, וּבְנֵיהֶם זֶה עִם זֶה; וְאֵין צָרִיךְ לוֹמַר, הַדּוֹד עִם בֶּן אָחִיו.  אֲבָל שְׁאָר הַקְּרוֹבִים מִן הָאֵם, אוֹ מִדֶּרֶךְ הָאִישׁוּת--כֻּלָּן פְּסוּלִין מִדִּבְרֵיהֶם.</P>

<P><B>יג,ג</B>  [ב] הַגֵּרִים אֵינָן בְּדִין הַקְּרוֹבִים--אַפִלּוּ שְׁנֵי אַחִים תְּאוֹמִים שֶׁנִּתְגַּיְּרוּ, מְעִידִים זֶה לְזֶה:  שֶׁהַגֵּר שֶׁנִּתְגַּיַּר, כְּקָטָן שֶׁנֻּלַּד הוּא חָשׁוּב.</P>

<P><B>יג,ד</B>  [ג] הָאַחִים זֶה עִם זֶה, בֵּין מִן הָאָב בֵּין מִן הָאֵם--הֲרֵי הֶן רִאשׁוֹן בְּרִאשׁוֹן; וּבְנֵיהֶם זֶה עִם זֶה, שֵׁנִי בְּשֵׁנִי; וּבְנֵי בְּנֵיהֶם זֶה עִם זֶה, שְׁלִישִׁי בִּשְׁלִישִׁי.  [ד] וּלְעוֹלָם שְׁלִישִׁי בְּרִאשׁוֹן כָּשֵׁר, וְאֵין צָרִיךְ לוֹמַר שְׁלִישִׁי בְּשֵׁנִי.</P>

<P><B>יג,ה</B>  אֲבָל שֵׁנִי בְּשֵׁנִי, וְאֵין צָרִיךְ לוֹמַר שֵׁנִי בְּרִאשׁוֹן--שְׁנֵיהֶם פְּסוּלִין.  [ה] וְהָאָב עִם בְּנוֹ, כְּרִאשׁוֹן בְּרִאשׁוֹן.  לְפִיכָּךְ הָאָב עִם בֶּן בְּנוֹ, פָּסוּל; וְעִם בֶּן בֶּן בְּנוֹ, שְׁהוּא רְבִיעִי מִמֶּנּוּ--כָּשֵׁר, מִפְּנֵי שְׁהוּא שְׁלִישִׁי בְּרִאשׁוֹן.</P>

<P><B>יג,ו</B>  וְכֵן הַדֶּרֶךְ בַּנְּקֵבוֹת.  כֵּיצַד:  שְׁתֵּי אֲחָיוֹת אוֹ אָח וַאֲחוֹתוֹ, בֵּין מִן הָאָב בֵּין מִן הָאֵם--הֲרֵי הֶן רִאשׁוֹן בְּרִאשׁוֹן; בְּנֵיהֶם, בֵּין זְכָרִים בֵּין נְקֵבוֹת--שֵׁנִי בְּשֵׁנִי; בְּנֵי בְּנֵיהֶם, אוֹ בְּנוֹת בְּנֵיהֶם--שְׁלִישִׁי בִּשְׁלִישִׁי.  כְּדֶרֶךְ שֶׁאַתָּה מוֹנֶה בַּזְּכָרִים, דּוֹר רִאשׁוֹן וְשֵׁנִי וּשְׁלִישִׁי--כָּךְ מְנֵה בַּנְּקֵבוֹת.</P>

<P><B>יג,ז</B>  [ו] כָּל אִשָּׁה שֶׁאַתָּה פָּסוּל לָהּ--כָּךְ אַתָּה פָּסוּל לְבַעְלָהּ, שֶׁהַבַּעַל כְּאִשְׁתּוֹ.  וְכָל בַּעַל שֶׁאַתָּה פָּסוּל לוֹ--כָּךְ אַתָּה פָּסוּל לְאִשְׁתּוֹ, שֶׁהָאִשָּׁה כְּבַעְלָהּ.</P>

<P><B>יג,ח</B>  [ז] כָּל שְׁתֵּי נָשִׁים שְׁהֶן זוֹ עִם זוֹ שֵׁנִי בְּשֵׁנִי, בַּעְלֵיהֶן מְעִידִין זֶה לְזֶה; אֲבָל אִם הָיוּ רִאשׁוֹן בְּרִאשׁוֹן, כְּגוֹן שֶׁלָּקַח זֶה אִשָּׁה וְזֶה בִּתָּהּ--אֵין מְעִידִין זֶה לְזֶה.  [ח] וְכֵן בַּעֲלֵי אֲחָיוֹת--פְּסוּלִין זֶה לְזֶה, וַהֲרֵי הֶן כְּרִאשׁוֹן בְּרִאשׁוֹן.  [ט] וְכֵן לֹא יָעִיד לְבֶן אֲחוֹת אִשְׁתּוֹ, וְלֹא לְבַעַל בַּת אֲחוֹת אִשְׁתּוֹ; אֲבָל מֵעִיד הוּא לְבֶן בַּעַל אֲחוֹת אִשְׁתּוֹ שֶׁיֵּשׁ לוֹ מֵאִשָּׁה אַחֶרֶת.</P>

<P><B>יג,ט</B>  [י] כָּל אִישׁ שְׁאֵין אַתָּה מֵעִיד לוֹ, מִפְּנֵי שְׁהוּא בַּעַל קְרוֹבָתָךְ--הֲרֵי אַתָּה מֵעִיד לִשְׁאָר קְרוֹבָיו, כְּגוֹן בָּנָיו וְאֶחָיו.  וְכֵן כָּל אִשָּׁה שְׁאֵין אַתָּה מֵעִיד לָהּ, מִפְּנֵי שְׁהִיא אֵשֶׁת קְרוֹבָךְ--הֲרֵי אַתָּה מֵעִיד לִשְׁאָר קְרוֹבֶיהָ.  [יא] וַאֲבִי חָתָן וַאֲבִי כַּלָּה, מְעִידִין זֶה לְזֶה.</P>

<P><B>יג,י</B>  [יב] אֲחֵי הָאָח מִן הָאֵם--מְעִידִין זֶה לְזֶה, שֶׁהֲרֵי אֵין בֵּינֵיהֶן קְרִיבָה כְּלָל.  כֵּיצַד:  רָחֵל שֶׁנִּשֵּׂאת לְיוֹסֵף, וְיָלְדָה מִמֶּנּוּ רְאוּבֵן, וְהָיָה לְיוֹסֵף בֶּן מֵאִשָּׁה אַחֶרֶת, וְהוּא מְנַשֶּׁה, וְנִשֵּׂאת לְשִׁמְעוֹן, וְיָלְדָה מִמֶּנּוּ יְהוּדָה--הֲרֵי מְנַשֶּׁה וִיהוּדָה מְעִידִין זֶה לְזֶה.</P>

<P><B>יג,יא</B>  [יג] הָאִישׁ עִם אִשְׁתּוֹ, כְּרִאשׁוֹן בְּרִאשׁוֹן; לְפִיכָּךְ אֵינוּ מֵעִיד לֹא לִבְנָהּ, וְלֹא לְאֵשֶׁת בְּנָהּ, וְלֹא לְבַעַל בִּתָּהּ, וְלֹא לְאָבִיהָ, וְלֹא לְאִמָּהּ, וְלֹא לְבַעַל אִמָּהּ, וְלֹא לְאֵשֶׁת אָבִיהָ.</P>

<P><B>יג,יב</B>  [יד] אִשְׁתּוֹ אֲרוּסָה--אַף עַל פִּי שֶׁעֲדַיִן לֹא נִגְמְרָה הָאִישׁוּת, הֲרֵי הִיא לוֹ כִּנְשׂוּאָה לְעִנְיַן עֵדוּת.</P>

<P><B>יג,יג</B>  בַּמֶּה דְּבָרִים אֲמוּרִים, בַּאֲרוּסָתוֹ עַצְמָהּ, שְׁאֵינוּ מֵעִיד לָהּ.  אֲבָל אִם הֵעִיד לִקְרוֹבֵי אֲרוּסָתוֹ, כְּגוֹן בַּעַל אֲחוֹתָהּ אוֹ בְּנָהּ וּבִתָּהּ וְכַיּוֹצֶא בָּהֶן--אֵין פּוֹסְלִין אוֹתָן, עַד שֶׁיִּשָּׂאֶנָּה.</P>

<P><B>יג,יד</B>  [טו] זֶה שֶׁפָּסְלָה תּוֹרָה עֵדוּת הַקְּרוֹבִים--לֹא מִפְּנֵי שְׁהֶן בְּחֶזְקַת אוֹהֲבִים זֶה אֶת זֶה, שֶׁהֲרֵי אֵינוּ מֵעִיד לוֹ לֹא לְטוֹבָתוֹ וְלֹא לְרָעָתוֹ; אֵלָא גְּזֵרַת הַכָּתוּב הִיא.  לְפִיכָּךְ הָאוֹהֵב וְהַשּׂוֹנֵא כָּשֵׁר לְעֵדוּת, אַף עַל פִּי שְׁהוּא פָּסוּל לְדַיָּנוּת, שֶׁלֹּא גָזְרָה תּוֹרָה אֵלָא עַל הַקְּרוֹבִים.
<BR> </P>

<H2>הִלְכּוֹת עֵדוּת פֵּרֶק יד</H2>

<P><B>יד,א</B>  כָּל מִי שְׁאֵין אַתָּה מֵעִיד לוֹ, מִפְּנֵי שְׁהוּא בַּעַל קְרוֹבָתָךְ--אִם מֵתָה אִשְׁתּוֹ--אַף עַל פִּי שֶׁהִנִּיחָה לוֹ בָּנִים, הֲרֵי זֶה נִתְרַחַק וְכָשֵׁר.</P>

<P><B>יד,ב</B>  מִי שֶׁהָיָה יוֹדֵעַ לַחֲבֵרוֹ עֵדוּת עַד שֶׁלֹּא נַעֲשָׂה חוֹתְנוֹ, וְנַעֲשָׂה חוֹתְנוֹ, אוֹ שֶׁיָּדַע הָעֵדוּת וְהוּא פִּקֵּחַ, וְאַחַר כָּךְ נִתְחָרַשׁ, פִּתֵּחַ וְנִסְתַּמָּה, אַף עַל פִּי שֶׁיָּכוֹל לְכַוַּן מִדַּת הַקַּרְקָע שֶׁמֵּעִיד בָּהּ וּמְסַיֵּם מְצָרֶיהָ, שָׁפוּי, וְנִשְׁתַּטָּה--הֲרֵי זֶה פָּסוּל.</P>

<P><B>יד,ג</B>  אֲבָל אִם הָיָה יוֹדֵעַ לוֹ בָּעֵדוּת עַד שֶׁלֹּא נַעֲשָׂה חֲתָנוֹ, וְנַעֲשָׂה חֲתָנוֹ וּמֵתָה בִּתּוֹ, פִּקֵּחַ, וְנִתְחָרַשׁ וְחָזַר וְנִתְפַּקַּח, שָׁפוּי, וְנִשְׁתַּטָּה וְחָזַר וְנִשְׁתַּפָּה, פִּתֵּחַ, וְנִסְתַּמָּה וְחָזַר וְנִתְפַּתַּח--כָּשֵׁר.  זֶה הַכְּלָל:  כָּל שֶׁתְּחִלָּתוֹ בְּכַשְׁרוּת, וְסוֹפוֹ בְּכַשְׁרוּת--כָּשֵׁר, אַף עַל פִּי שֶׁנִּפְסַל בִּנְתַּיִם; תְּחִלָּתוֹ בְּפַסְלוּת--אַף עַל פִּי שֶׁסּוֹפוֹ בְּכַשְׁרוּת, פָּסוּל.</P>

<P><B>יד,ד</B>  לְפִיכָּךְ מִי שֶׁהָיָה יוֹדֵעַ עֵדוּת וְהוּא קָטָן, וּבָא וְהֵעִיד בָּהּ כִּשְׁהוּא גָּדוֹל--אֵינָהּ כְּלוּם.  [ג] וְיֵשׁ דְּבָרִים שֶׁסּוֹמְכִין בָּהֶן עַל עֵדוּתוֹ שֶׁמֵּעִיד כִּשְׁהוּא גָּדוֹל, הוֹאִיל וְהֶם דְּבָרִים שֶׁלְּדִבְרֵיהֶם.</P>

<P><B>יד,ה</B>  וְאֵלּוּ הֶן הַדְּבָרִים שֶׁאָדָם נֶאֱמָן לְהָעִיד בְּגָדְלוֹ, עַל מַה שֶׁרָאָה בְּקַטְנוּתוֹ:  נֶאֱמָן אָדָם לוֹמַר זֶה כְּתָב יָדוֹ שֶׁלַּאֲבִי, אוֹ שֶׁלַּאֲחִי--מִפְּנֵי שֶׁקִּיּוּם שְׁטָרוֹת מִדִּבְרֵיהֶם.</P>

<P><B>יד,ו</B>  זָכוּר אֲנִי בִּפְלוֹנִית כְּשֶׁנִּשֵּׂאת, וְנַעֲשָׂה לָהּ מִנְהַג הַבְּתוּלוֹת--הוֹאִיל וְרֹב הַנָּשִׁים בְּתוּלוֹת נִשָּׂאוֹת, וּכְתֻבָּה מִדִּבְרֵיהֶם.</P>

<P><B>יד,ז</B>  שֶׁהַמָּקוֹם הַזֶּה בֵּית הַפְּרָס, מִפְּנֵי שֶׁטֻּמְאָתוֹ מִדִּבְרֵיהֶם.  וְעַד כָּאן הָיִינוּ בָּאִין בַּשַּׁבָּת, שֶׁצִּמְצוּם הַתְּחוּם עַד אַלְפַּיִם בִּלְבָד מִדִּבְרֵיהֶם.</P>

<P><B>יד,ח</B>  שֶׁהָיָה אִישׁ פְּלוֹנִי יוֹצֶא מִבֵּית הַסֵּפֶר לִטְבֹּל וְלֶאֱכֹל בִּתְרוּמָתוֹ, וְשֶׁהָיָה חוֹלֵק עִמָּנוּ תְּרוּמָה, וְשֶׁהָיִינוּ מוֹלִיכִין חַלָּה וּמַתָּנוֹת לִפְלוֹנִי הַכּוֹהֵן עַל יְדֵי עַצְמוֹ, וְאָמַר לִי אַבָּא מִשְׁפָּחָה זוֹ כְּשֵׁרָה, מִשְׁפָּחָה זוֹ פְּסוּלָה, וְאָכַלְנוּ בַּקְּצָצָה שֶׁלִּפְלוֹנִי שֶׁהֶאֱכִילוּנוּ אֶחָיו כְּדֵי לְהוֹדִיעַ שֶׁאֲחִיהֶם פְּלוֹנִי נָשָׂא אִשָּׁה שְׁאֵינָהּ הֲגוּנָה לוֹ--שֶׁכָּל אֵלּוּ הַדְּבָרִים לְהַחְזִיק זֶה הַכּוֹהֵן לֶאֱכֹל בִּתְרוּמָה שֶׁלְּדִבְרֵיהֶם, אוֹ לִדְחוֹתוֹ מִמֶּנָּה.</P>

<P><B>יד,ט</B>  [ד] כָּל אֵלּוּ שֶׁמֵּעִיד בָּהֶן הַגָּדוֹל, בְּמַה שֶׁיָּדַע כְּשֶׁהָיָה קָטָן--אִם הָיָה גּוֹי אוֹ עֶבֶד כְּשֶׁרָאָה דְּבָרִים אֵלּוּ, וְהֵעִיד אַחַר שֶׁנִּתְגַּיַּר וְנִשְׁתַּחְרַר--אֵינוּ נֶאֱמָן.</P>

<P><B>יד,י</B>  [ה] מִי שֶׁהָיָה יוֹדֵעַ לַחֲבֵרוֹ בְּעֵדוּת עַד שֶׁלֹּא נַעֲשָׂה גַּזְלָן, וְנַעֲשָׂה גַּזְלָן--הוּא אֵינוּ מֵעִיד עַל כְּתָב יָדוֹ; אֲבָל אִם הֻחְזַק כְּתָב יָדוֹ שֶׁבִּשְׁטָר זֶה בְּבֵית דִּין, קֹדֶם שֶׁיֵּעָשֶׂה גַּזְלָן--הֲרֵי זֶה שְׁטָר כָּשֵׁר.  וְכֵן אִם נַעֲשָׂה חֲתָנוֹ--הוּא אֵינוּ מֵעִיד עַל כְּתָב יָדוֹ, אֲבָל אֲחֵרִים מְעִידִין עַל כְּתָב יָדוֹ; אַף עַל פִּי שֶׁלֹּא הֻחְזַק בְּבֵית דִּין, אֵלָא אַחַר שֶׁנַּעֲשָׂה חֲתָנוֹ--הֲרֵי זֶה כָּשֵׁר:  שְׁאֵינוּ דּוֹמֶה הַפָּסוּל בַּעֲבֵרָה, לַפָּסוּל בִּקְרִיבָה--שֶׁהַפָּסוּל בַּעֲבֵרָה, חָשׁוּד לְזַיַּף.</P>

<P><B>יד,יא</B>  [ו] שְׁטָר שֶׁיֵּשׁ בּוֹ שְׁנֵי עֵדִים בִּלְבָד, וּשְׁנֵיהֶם קְרוֹבִים זֶה לְזֶה, אוֹ שֶׁאֶחָד מִשְּׁנֵיהֶם פָּסוּל בַּעֲבֵרָה--אַף עַל פִּי שֶׁמָּסַר לוֹ הַשְּׁטָר בִּשְׁנֵי עֵדִים כְּשֵׁרִים--הֲרֵי הוּא כַּחֶרֶס, מִפְּנֵי שְׁהוּא מְזֻיָּף מִתּוֹכוֹ.</P>

<P><B>יד,יב</B>  [ז] הַכּוֹתֵב כָּל נְכָסָיו לִשְׁנֵי בְּנֵי אָדָם בְּעֵדוּת אַחַת, וְהָעֵדִים קְרוֹבִים לְאֶחָד מִמְּקַבְּלֵי הַמַּתָּנָה, וּרְחוֹקִים מִן הַשֵּׁנִי--הֲרֵי הַשְּׁטָר פָּסוּל, מִפְּנֵי שְׁהִיא עֵדוּת אַחַת.</P>

<P><B>יד,יג</B>  אֲבָל אִם כָּתַב בִּשְׁטָר אֶחָד שֶׁנָּתַתִּי לִרְאוּבֵן חָצֵר פְּלוֹנִית, וְשֶׁנָּתַתִּי לְשִׁמְעוֹן שָׂדֶה פְּלוֹנִית, וְנִמְצְאוּ הָעֵדִים קְרוֹבִים לְזֶה, וּרְחוֹקִים מִזֶּה--זֶה שְׁהֶם רְחוֹקִים מִמֶּנּוּ, מַתָּנָתוֹ קַיֶּמֶת:  שֶׁאֵלּוּ שְׁתֵּי עֵדִיּוֹת, אַף עַל פִּי שְׁהֶן בִּשְׁטָר אֶחָד.</P>

<P><B>יד,יד</B>  לְמַה זֶה דּוֹמֶה:  לָאוֹמֵר הֱיוּ עָלַי עֵדִים שֶׁנָּתַתִּי לִרְאוּבֵן כָּךְ וְכָּךְ, וְשֶׁמָּכַרְתִּי לְשִׁמְעוֹן כָּךְ וְכָּךְ, וְשֶׁלָּוִיתִי מִלֵּוִי כָּךְ וְכָּךְ--שֶׁאַף עַל פִּי שֶׁכָּתַב בִּשְׁטָר אֶחָד, וְהַמַּקְנֶה אִישׁ אֶחָד--הֲרֵי אֵלּוּ שָׁלוֹשׁ עֵדִיּוֹת, וְאֵינָן תְּלוּיוֹת זוֹ בְּזוֹ.
<BR> </P>

<H2>הִלְכּוֹת עֵדוּת פֵּרֶק טו</H2>

<P><B>טו,א</B>  כָּל עֵדוּת שֶׁתָּבוֹא לָאָדָם הֲנָיָה מִמֶּנָּה--אֵינוּ מֵעִיד בָּהּ, שֶׁזֶּה כְּמֵעִיד לְעַצְמוֹ.  לְפִיכָּךְ בְּנֵי הָעִיר שֶׁבָּא מְעַרְעֵר לְעַרְעַר עֲלֵיהֶם בַּמֶּרְחֵץ, אוֹ בָּרְחוֹב שֶׁלָּעִיר--אֵין אֶחָד מִבְּנֵי הָעִיר מֵעִיד בְּדָבָר זֶה, וְלֹא דָּן בּוֹ, אֵלָא עַד שֶׁיְּסַלַּק עַצְמוֹ מִמֶּנּוּ בַּקִּנְיָן, וְאַחַר כָּךְ יָדוּן אוֹ יָעִיד.</P>

<P><B>טו,ב</B>  בְּנֵי הָעִיר שֶׁנִּגְנְבָה סֵפֶר תּוֹרָה שֶׁלָּהֶן--הוֹאִיל וְלִשְׁמִיעָה הוּא עָשׂוּי, שְׁאֵי אִפְשָׁר לָאָדָם לְסַלַּק עַצְמוֹ מִמֶּנּוּ--אֵין דָּנִין בְּדַיָּנֵי אוֹתָהּ הָעִיר, וְאֵין מְבִיאִין רְאָיָה מֵאַנְשֵׁי אוֹתָהּ הָעִיר.  וְכֵן כָּל כַּיּוֹצֶא בְּזֶה.</P>

<P><B>טו,ג</B>  הָאוֹמֵר תְּנוּ מָנֶה לַעֲנִיֵּי עִירִי--אֵין דָּנִין בְּדַיָּנֵי אוֹתָהּ הָעִיר, וְאֵין מְבִיאִין רְאָיָה מֵאַנְשֵׁי אוֹתָהּ הָעִיר.  בַּמֶּה דְּבָרִים אֲמוּרִים, בְּשֶׁהָיוּ הָעֲנִיִּים סְמוּכִים עֲלֵיהֶם, וּפוֹסְקִין לָהֶם צְדָקָה בְּכָל שָׁנָה.  אַפִלּוּ אָמְרוּ שְׁנַיִם מֵאַנְשֵׁי הָעִיר, אָנוּ נִתֵּן דָּבָר הַקָּצוּב עָלֵינוּ וְנָעִיד--אֵין שׁוֹמְעִין לָהֶם:  שֶׁהֲנָיָה הִיא לָהֶם שֶׁיִּתְעַשְּׁרוּ עֲנִיִּים אֵלּוּ, הוֹאִיל וְהֶן סְמוּכִין עַל בְּנֵי הָעִיר.  וְכֵן כָּל כַּיּוֹצֶא בְּזֶה.</P>

<P><B>טו,ד</B>  קַרְקָע שֶׁבֵּין שְׁנֵי שֻׁתָּפִין, שֶׁבָּא מְעַרְעֵר לְהוֹצִיאָהּ מִתַּחַת יַד הַשֻּׁתָּף--אֵינוּ מֵעִיד לְשֻׁתָּפוֹ עָלֶיהָ, אֵלָא אִם כֵּן סִלַּק עַצְמוֹ מִמֶּנָּה וְקָנָה מִיָּדוֹ שֶׁנְּתָנָהּ לְשֻׁתָּפוֹ, וּשְׁאִם בָּא בַּעַל חוֹב שֶׁלּוֹ וּטְרָפָהּ מִיַּד הַשֻּׁתָּף, מְשַׁלֵּם לוֹ דָּמֶיהָ; וְאַחַר כָּךְ מֵעִיד לוֹ עָלֶיהָ.  וְכֵן כָּל כַּיּוֹצֶא בְּזֶה.</P>

<P><B>טו,ה</B>  הָעוֹרֵר עַל הַשָּׂדֶה--אִם יֵשׁ בָּהּ פֵּרוֹת, אֵין הֶעָרִיס מֵעִיד עָלֶיהָ, שֶׁהֲרֵי רוֹצֶה הֶעָרִיס לְהַעְמִידָהּ בְּיַד בְּעָלֶיהָ, כְּדֵי שֶׁיִּטֹּל חֶלְקוֹ בַּפֵּרוֹת; וְאִם אֵין בָּהּ פֵּרוֹת, מֵעִיד.  אֲבָל הַשּׂוֹכֵר--אִם לָקַח הַשְּׂכִירוּת בְּיָדוֹ, וְאָמַר כָּל מִי שֶׁתִּתְקַיַּם שָׂדֶה זוֹ בְּיָדוֹ יִטֹּל--הֲרֵי זֶה מֵעִיד.  וְאִם כְּבָר נָתַן הַשְּׂכִירוּת לְבַעַל הַשָּׂדֶה, אֵינוּ מֵעִיד--שְׁאִם תֵּצֵא הַשָּׂדֶה לַמְּעַרְעֵר, חַיָּב לִתֵּן לוֹ שָׂכָר כָּל הַשָּׁנִים שֶׁיָּשַׁב בָּהּ.  וְכֵן כָּל כַּיּוֹצֶא בְּזֶה.</P>

<P><B>טו,ו</B>  שִׁמְעוֹן שֶׁלָּוָה, וְהָיָה רְאוּבֵן עַרָּב, וּבָא יְהוּדָה לְעַרְעַר עַל שִׁמְעוֹן הַלּוֹוֶה, וּלְהוֹצִיא קַרְקָע מִתַּחַת יָדוֹ--אִם יֵשׁ לְשִׁמְעוֹן שָׂדֶה אַחֶרֶת כְּנֶגֶד הַחוֹב--הֲרֵי רְאוּבֵן הָעַרָּב יֵשׁ לוֹ לְהָעִיד עַל אוֹתָהּ קַרְקָע שְׁהִיא שֶׁלְּשִׁמְעוֹן:  שְׁאֵין לוֹ בְּזֶה הֲנָיָה--שְׁאִם לְקָחָהּ יְהוּדָה, הֲרֵי שָׂדֶה אַחֶרֶת שֶׁיִּפָּרַע מִמֶּנָּה בַּעַל חוֹבוֹ.</P>

<P><B>טו,ז</B>  וְכֵן לוֹקֵחַ רִאשׁוֹן מֵעִיד לְלוֹקֵחַ שֵׁנִי שֶׁלָּקַח אַחֲרוֹן, שֶׁזּוֹ הַשָּׂדֶה שֶׁלּוֹ--וְהוּא שֶׁיֵּשׁ לַמּוֹכֵר שָׂדֶה בַּת חוֹרִין, כְּנֶגֶד דְּמֵי שָׂדֶה זוֹ שֶׁלְּלוֹקֵחַ הָרִאשׁוֹן:  שְׁאֵין לְלוֹקֵחַ רִאשׁוֹן הֲנָיָה בַּעֲמִידַת זוֹ הַשָּׂדֶה בְּיַד לוֹקֵחַ שֵׁנִי--שֶׁאַפִלּוּ נִטְרָף לוֹקֵחַ הָרִאשׁוֹן, עַל הַמּוֹכֵר הוּא חוֹזֵר, וַהֲרֵי יֵשׁ לוֹ שָׂדֶה אַחֶרֶת, שֶׁיִּגְבֶּה מִמֶּנָּה.
<BR> </P>

<H2>הִלְכּוֹת עֵדוּת פֵּרֶק טז</H2>

<P><B>טז,א</B>  רְאוּבֵן שֶׁגָּזַל שָׂדֶה אוֹ טְלִית מִשִּׁמְעוֹן, וּבָא יְהוּדָה וְעִרְעַר עַל רְאוּבֵן וְאָמַר, שָׂדֶה זוֹ אוֹ טְלִית זוֹ שֶׁלִּי הִיא--אֵין שִׁמְעוֹן יָכוֹל לְהָעִיד לִרְאוּבֵן שְׁאֵין זוֹ הַשָּׂדֶה שֶׁלִּיהוּדָה, וְלֹא זוֹ הַטְּלִית שֶׁלִּיהוּדָה:  שֶׁהֲרֵי שִׁמְעוֹן רוֹצֶה לְהַעְמִיד שָׂדֶה זוֹ וּטְלִית זוֹ בְּיַד רְאוּבֵן, שְׁהוּא טוֹעֵן שְׁהוּא גְּזָלָהּ מִמֶּנּוּ, כְּדֵי שֶׁיַּחְזְרוּ לוֹ מִיַּד הַגַּזְלָן--שֶׁהֲרֵי אִפְשָׁר שֶׁתִּהְיֶה הָרְאָיָה שֶׁלְּשִׁמְעוֹן שֶׁמּוֹצִיא בָּהּ מִיַּד רְאוּבֵן, אִפְשָׁר שְׁאֵינוּ יָכוֹל לְהוֹצִיא בָּהּ מִיַּד יְהוּדָה.</P>

<P><B>טז,ב</B>  וְכֵן אִם מָכַר רְאוּבֵן הַשָּׂדֶה הַגְּזוּלָה, אוֹ הוֹרִישָׁהּ לְלֵוִי, וּבָא יְהוּדָה לְעַרְעַר עַל לֵוִי--אֵין שִׁמְעוֹן מֵעִיד שְׁאֵינָהּ שֶׁלִּיהוּדָה, שֶׁמֶּא נַחַת יֵשׁ לוֹ לְהוֹצִיאָהּ מִיַּד לֵוִי.</P>

<P><B>טז,ג</B>  [ב] מָכַר הַטְּלִית הַגְּזוּלָה לְלֵוִי, וּבָא יְהוּדָה לְעַרְעַר--אִם מֵת רְאוּבֵן, שִׁמְעוֹן מֵעִיד עָלֶיהָ שְׁאֵינָהּ שֶׁלִּיהוּדָה:  שֶׁהֲרֵי אֵין טְלִית זוֹ חוֹזֶרֶת לְשִׁמְעוֹן לְעוֹלָם, שֶׁכְּבָר קָנָה אוֹתָהּ הַלּוֹקֵחַ בְּיֵאוּשׁ וְשִׁנּוּי רְשׁוּת; וּכְבָר מֵת רְאוּבֵן הַגַּזְלָן, וְאֵין לוֹ מִמִּי יִטֹּל דָּמֶיהָ.</P>

<P><B>טז,ד</B>  אֲבָל אִם עֲדַיִן רְאוּבֵן קַיָּם--אֵין שִׁמְעוֹן מֵעִיד, אַף עַל הַטְּלִית:  שֶׁהֲנָיָה לוֹ שֶׁלֹּא תַעֲמֹד בְּיַד יְהוּדָה, כְּדֵי שֶׁיָּבִיא רְאָיָה שֶׁרְאוּבֵן גְּזָלָהּ, וִישַׁלַּם לוֹ דָּמֶיהָ.  וְכֵן אִם הָיְתָה הַטְּלִית בְּיַד יוֹרְשֵׁי רְאוּבֵן, אֵין שִׁמְעוֹן מֵעִיד עָלֶיהָ--מִפְּנֵי שֶׁסּוֹפָהּ, אִם תַּעֲמֹד בְּיַד הַיּוֹרֵשׁ, לַחְזֹר לוֹ.  וְכֵן כָּל כַּיּוֹצֶא בְּזֶה.</P>

<P><B>טז,ה</B>  [ג] רְאוּבֵן שֶׁמָּכַר שָׂדֶה לְשִׁמְעוֹן שֶׁלֹּא בְּאַחְרָיוּת, וּבָא יְהוּדָה לְעַרְעַר עַל שִׁמְעוֹן וּלְהוֹצִיאָהּ מִתַּחַת יָדוֹ--אֵין רְאוּבֵן מֵעִיד לוֹ עָלֶיהָ:  שֶׁאַף עַל פִּי שְׁאֵין עָלָיו אַחְרָיוּתָהּ, הֲרֵי הוּא רוֹצֶה שֶׁתַּעֲמֹד בְּיַד שִׁמְעוֹן--כְּדֵי שֶׁיָּבוֹא בַּעַל חוֹב שֶׁלִּרְאוּבֵן, וְיִטְרֹף אוֹתָהּ בְּחוֹבוֹ וְלֹא יִהְיֶה "לֹוֶה רָשָׁע, וְלֹא יְשַׁלֵּם" (תהילים לז,כא).</P>

<P><B>טז,ו</B>  [ד] רְאוּבֵן שֶׁמָּכַר פָּרָה אוֹ טְלִית לְשִׁמְעוֹן, וּבָא יְהוּדָה לְעַרְעַר וּלְהוֹצִיאָהּ מִיַּד שִׁמְעוֹן--רְאוּבֵן מֵעִיד לוֹ עָלֶיהָ שְׁהִיא שֶׁלְּשִׁמְעוֹן:  שֶׁאַפִלּוּ עָמְדָה בְּיַד שִׁמְעוֹן--אֵין בַּעַל חוֹבוֹ שֶׁלִּרְאוּבֵן טוֹרֵף מִן הַמִּטַּלְטְלִין, וְאַפִלּוּ הָיוּ הַפּוֹתִיקֵי.</P>

<P><B>טז,ז</B>  בַּמֶּה דְּבָרִים אֲמוּרִים, בְּשֶׁהָיָה שִׁמְעוֹן מוֹדֶה שֶׁזּוֹ הַפָּרָה וְהַטְּלִית הֶן שֶׁלִּרְאוּבֵן הַמּוֹכֵר בַּוַּדַּאי, וְהוּא יוֹדֵעַ שֶׁאֱמֶת הֶן שֶׁלּוֹ.  אֲבָל אִם לֹא הוֹדָה שִׁמְעוֹן, אֵין רְאוּבֵן מֵעִיד לְאַבַּד זְכוּת יְהוּדָה:  שְׁאִם תֵּצֵא מִתַּחַת יַד שִׁמְעוֹן--יַחְזֹר שִׁמְעוֹן, וְיִתְבַּע רְאוּבֵן בַּדָּמִים, וְיֹאמַר לוֹ מָכַרְתָּ לִי דָּבָר שְׁאֵינוּ שֶׁלָּךְ, שֶׁהֲרֵי בָּאוּ עֵדִים שְׁהֶן שֶׁלִּיהוּדָה.</P>

<P><B>טז,ח</B>  בַּמֶּה דְּבָרִים אֲמוּרִים שֶׁיָּעִיד רְאוּבֵן לְאַבַּד זְכוּת יְהוּדָה, וְיַעְמִיד הַמִּטַּלְטְלִין בְּיַד שִׁמְעוֹן--כְּשֶׁבָּאוּ עֵדִים וְהֵעִידוּ, שֶׁאָנוּ יוֹדְעִים רְאוּבֵן זֶה שֶׁלֹּא הָיְתָה לוֹ קַרְקָע מֵעוֹלָם.  אֲבָל אִם לֹא בָאוּ עֵדִים בְּכָּךְ, אַף עַל הַפָּרָה וְהַטְּלִית אֵינוּ מֵעִיד.</P>

<P><B>טז,ט</B>  וְלָמָּה אֵינוּ מֵעִיד עֲלֵיהֶן:  שֶׁמֶּא הִקְנָה אוֹתָם לְבַעַל חוֹבוֹ עַל גַּב הַקַּרְקָע, וְכָתַב לוֹ קְנֵה וְהִקְנָה לוֹ מִטַּלְטְלִין עַל גַּב הַקַּרְקָע, שֶׁנִּמְצָא בַּעַל חוֹב טוֹרֵף, אַף הַפָּרָה וְהַטְּלִית; לְפִיכָּךְ לֹא יָעִיד עֲלֵיהֶן, שֶׁהֲרֵי רוֹצֶה לְהַעְמִידָן בְּיַד שִׁמְעוֹן, כְּדֵי שֶׁיָּבוֹא בַּעַל חוֹב שֶׁלּוֹ, וְיִטְרֹף אוֹתָן.</P>

<P><B>טז,י</B>  וְכֵן כָּל כַּיּוֹצֶא בְּאֵלּוּ הַדְּרָכִים.  וּדְבָרִים אֵלּוּ אֵינָן תְּלוּיִין אֵלָא בְּדַעַת הַדַּיָּן וְעֹצֶם בִּינָתוֹ, שֶׁיָּבִין בְּעִיקָרֵי הַמִּשְׁפָּטִים, וְיֵדַע דָּבָר הַגּוֹרֵם לְדָבָר אַחֵר, וְיַעְמִיק לִרְאוֹת:  אִם יִמְצָא שֶׁיֵּשׁ לְזֶה הָעֵד צַד הֲנָיָה בָּעוֹלָם בְּעֵדוּת זוֹ, אַפִלּוּ בְּדֶרֶךְ רְחוֹקָה וְנִפְלָאָה--הֲרֵי זֶה לֹא יָעִיד בָּהּ.</P>

<P><B>טז,יא</B>  וּכְדֶרֶךְ שֶׁלֹּא יָעִיד בְּדָבָר זֶה, שֶׁמֶּא נוֹגֵעַ בְּעֵדוּתוֹ הוּא--כָּךְ לֹא יָדוּן בְּאוֹתוֹ דָּבָר.  וְכֵן שְׁאָר מִינֵי הַפַּסְלָנוּת--כְּשֵׁם שֶׁפּוֹסְלִין בָּעֵדִים, כָּךְ פּוֹסְלִין בַּדַּיָּנִין.</P>

<P><B>טז,יב</B>  [ה] וּלְפִיכָּךְ אֵין סוֹמְכִין בַּסַּנְהֶדְּרִין שְׁנַיִם הַקְּרוֹבִים זֶה לְזֶה, בֵּין בְּסַנְהֶדְּרֵי גְּדוֹלָה בֵּין בְּסַנְהֶדְּרֵי קְטַנָּה.  אֲבָל אֵלּוּ שֶׁמּוֹסִיפִין עַד שִׁבְעָה לְעַבַּר הַשָּׁנָה, כְּמוֹ שֶׁבֵּאַרְנוּ בְּהִלְכּוֹת קִדּוּשׁ הַחֹדֶשׁ--יֵרָאֶה לִי שְׁאִם הָיָה בָּהֶן קָרוֹב, אֵין בְּכָּךְ כְּלוּם.</P>

<P><B>טז,יג</B>  [ו] כָּל הַכָּשֵׁר לָדוּן, כָּשֵׁר לְהָעִיד.  וְיֵשׁ כָּשֵׁר לְהָעִיד, וְאֵינוּ כָּשֵׁר לָדוּן:  הָאוֹהֵב, וְהַשּׂוֹנֵא, וְהַגֵּר, וְהַמְּשֻׁחְרָר, וְכֵן הַזָּקֵן, וְהַסָּרִיס, וְהַמַּמְזֵר, וְסוֹמֶה בְּאַחַת מֵעֵינָיו--כְּשֵׁרִים לְהָעִיד, וְאֵינָן כְּשֵׁרִים לָדוּן דִּינֵי נְפָשׁוֹת כְּמוֹ שֶׁבֵּאַרְנוּ.
<BR> </P>

<H2>הִלְכּוֹת עֵדוּת פֵּרֶק יז</H2>

<P><B>יז,א</B>  מִי שֶׁהֵעִידוּ לוֹ אֲנָשִׁים רַבִּים וּגְדוֹלִים בְּחָכְמָה וּבְיִרְאָה, שְׁהֶם רָאוּ פְּלוֹנִי שֶׁעָבַר עֲבֵרָה פְּלוֹנִית, אוֹ שֶׁלָּוָה מִפְּלוֹנִי--אַף עַל פִּי שְׁהוּא מַאֲמִין הַדָּבָר בְּלִבּוֹ כְּאִלּוּ רָאָהוּ--לֹא יָעִיד, עַד שֶׁיִּרְאֶה הַדָּבָר בְּעֵינָיו, אוֹ יוֹדֶה לוֹ הַלּוֹוֶה מִפִּיו וְיֹאמַר לוֹ, הֱיֵה עָלַי עֵד:  שֶׁנֶּאֱמָר "אוֹ רָאָה אוֹ יָדָע" (ויקרא ה,א).  וְאֵין לָךְ עֵדוּת שֶׁמִּתְקַיֶּמֶת בִּרְאִיָּה אוֹ בִּידִיעָה, אֵלָא עֵדוּת מָמוֹן.  וְכָל הַמֵּעִיד מִפִּי אֲחֵרִים--הֲרֵי זֶה עֵד שֶׁקֶר, וְעוֹבֵר בְּלֹא תַעֲשֶׂה:  שֶׁנֶּאֱמָר "לֹא-תַעֲנֶה בְרֵעֲךָ עֵד שָׁקֶר" (שמות כ,יב).</P>

<P><B>יז,ב</B>  לְפִיכָּךְ מְאַיְּמִין אַף עַל עֵדֵי מָמוֹן.  וְכֵיצַד מְאַיְּמִין עַל עֵדֵי מָמוֹן:  מְאַיְּמִין עֲלֵיהֶן בִּפְנֵי הַכֹּל, וּמוֹדִיעִין אוֹתָם כּוֹחַ עֵדוּת הַשֶּׁקֶר, וּבֹשֶׁת הַמֵּעִיד בָּהּ בָּעוֹלָם הַזֶּה, וְלָעוֹלָם הַבָּא; וְאַחַר כָּךְ מוֹצִיאִין אֶת כָּל הָאָדָם לָחוּץ, וּמְשַׁיְּרִין אֶת הַגָּדוֹל שֶׁבָּעֵדִים, וְאוֹמְרִין לוֹ, אֱמֹר הֵיאַךְ אַתָּה יוֹדֵעַ שֶׁזֶּה חַיָּב לְזֶה.</P>

<P><B>יז,ג</B>  אִם אָמַר הוּא אָמַר לִי, חַיָּב אֲנִי לוֹ, אִישׁ פְּלוֹנִי אָמַר לִי, שְׁהוּא חַיָּב לוֹ--לֹא אָמַר כְּלוּם:  עַד שֶׁיֹּאמַר בְּפָנֵינוּ הוֹדָה לוֹ, שְׁהוּא חַיָּב לוֹ.  וְהָיוּ מַכְנִיסִין אֶת הָעֵד הַשֵּׁנִי, וּבוֹדְקִין אוֹתוֹ כָּךְ.  נִמְצְאוּ דִּבְרֵיהֶם מְכֻוָּנִין--נוֹשְׂאִין וְנוֹתְנִין בַּדָּבָר, וְגוֹמְרִין הַדִּין.</P>

<P><B>יז,ד</B>  [ג] הַמַּטְמִין עֵדִים לַחֲבֵרוֹ, וְהוֹדָה לוֹ בֵּינוֹ לְבֵין חֲבֵרוֹ, וְהָעֵדִים רוֹאִין וְשׁוֹמְעִין שְׁהוּא אוֹמֵר לוֹ, וַדַּאי יֵשׁ לָךְ אֶצְלִי כָּךְ וְכָּךְ, אֲבָל אֲנִי מִתְיָרֵא, שֶׁמֶּא תִּכְפֵּנִי בַּדִּין לְמָחָר--הֲרֵי זוֹ אֵינָהּ עֵדוּת:  עַד שֶׁיּוֹדֶה בִּפְנֵי עֵדִים.</P>

<P><B>יז,ה</B>  [ד] אֶחָד הַמּוֹדֶה בִּפְנֵי עֵדִים, וְאָמַר דֶּרֶךְ הוֹדָיָה זֶה יֵשׁ לוֹ אֶצְלִי כָּךְ וְכָּךְ, אוֹ שֶׁאָמַר אַתֶּם עֵדַי, אוֹ הֱיוּ עָלַי עֵדִים--בֵּין שֶׁאָמַר הַלּוֹוֶה, בֵּין שֶׁאָמַר הַמַּלְוֶה וְשָׁתַק הַלּוֹוֶה דֶּרֶךְ מַאֲמִין לִדְבָרָיו--הֲרֵי אֵלּוּ עֵדִים.  וְאֵין צָרִיךְ לוֹמַר אִם קָנוּ מִיָּדוֹ, אוֹ שֶׁאָמַר לָהֶם כִּתְבוּ עָלַי שְׁטָר שֶׁיֵּשׁ לְזֶה אֶצְלִי כָּךְ וְכָּךְ, וְכָל כַּיּוֹצֶא בִּדְבָרִים אֵלּוּ--הֲרֵי הֶן הוֹדָיָה, וּמְעִידִין עַל פִּיהָ.</P>

<P><B>יז,ו</B>  [ה] תַּלְמִיד שֶׁאָמַר לוֹ רִבּוֹ, יוֹדֵעַ אַתָּה שְׁאִם נוֹתְנִין לִי כָּל מְמוֹן הָעוֹלָם אֵינִי מְשַׁקֵּר, מָנֶה לִי אֵצֶל פְּלוֹנִי וְיֵשׁ לִי עָלָיו עֵד אֶחָד, לֵךְ וְהִצְטָרַף עִמּוֹ--אִם נִצְטָרַף, הֲרֵי זֶה עֵד שֶׁקֶר.  [ו] אָמַר לוֹ בּוֹא וַעֲמֹד עִם הָעֵד, וְלֹא תָּעִיד, אֵלָא כְּדֵי שֶׁיִּרְאֶה הַלּוֹוֶה וְיִפְחַד וְיַעֲלֶה עַל דַּעְתּוֹ שֶׁאַתֶּם שְׁנֵי עֵדִים, וְיוֹדֶה מֵעַצְמוֹ--הֲרֵי זֶה אָסוּר לוֹ לַעֲמֹד וּלְהֵרָאוֹת שְׁהוּא עֵד, אַף עַל פִּי שְׁאֵינוּ מֵעִיד.  וְעַל זֶה וְכַיּוֹצֶא בּוֹ נֶאֱמָר "מִדְּבַר-שֶׁקֶר, תִּרְחָק" (שמות כג,ז).</P>

<P><B>יז,ז</B>  הַשּׂוֹכֵר עֵדֵי שֶׁקֶר לְהָעִיד לַחֲבֵרוֹ--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.  וְכֵן עֵד שֶׁכָּבַשׁ עֵדוּתוֹ, וְלֹא הֵעִיד--פָּטוּר מִדִּינֵי אָדָם, וְחַיָּב בְּדִינֵי שָׁמַיִם.
<BR> </P>

<H2>הִלְכּוֹת עֵדוּת פֵּרֶק יח</H2>

<P><B>יח,א</B>  מִי שֶׁהֵעִיד בְּשֶׁקֶר, וְנוֹדַע בְּעֵדִים שֶׁהֵעִיד בְּשֶׁקֶר--זֶה הוּא הַנִּקְרָא עֵד זוֹמֵם.  וּמִצְוַת עֲשֵׂה לַעֲשׂוֹת לוֹ, כְּמוֹ שֶׁרָצָה לַעֲשׂוֹת בְּעֵדוּתוֹ:  אִם בַּעֲבֵרָה שֶׁחַיָּבִין עָלֶיהָ סְקֵלָה הֵעִידוּ וְהוּזָמוּ, נִסְקָלִין כֻּלָּן; וְאִם שְׂרֵפָה, נִשְׂרָפִין; וְכֵן שְׁאָר הַמִּיתוֹת.</P>

<P><B>יח,ב</B>  וְאִם הֵעִידוּ בְּמַלְקוּת--לוֹקֶה כָּל אֶחָד מֵהֶן, כִּשְׁאָר מְחֻיְּבֵי מַלְקוּת:  אוֹמְדִין כּוֹחוֹ, וּמַכִּין אוֹתוֹ.  וְאִם הֵעִידוּ עָלָיו לְחַיְּבוֹ מָמוֹן--מְשַׁלְּשִׁין הַמָּמוֹן בֵּינֵיהֶן לְפִי מִנְיַן הָעֵדִים, כָּל אֶחָד וְאֶחָד חֵלֶק הַמַּגִּיעַ לוֹ; וְאֵינָן לוֹקִין בִּמְקוֹם תַּשְׁלוּמִין.</P>

<P><B>יח,ג</B>  [ב] בַּמֶּה דְּבָרִים אֲמוּרִים, בְּעֵדִים שֶׁהוּזָמוּ.  אֲבָל שְׁתֵּי כִּתֵּי עֵדִים הַמַּכְחִישׁוֹת זוֹ אֶת זוֹ, אֵין כָּאן עֵדוּת; וְאֵין עוֹנְשִׁין אֶת אַחַת מֵהֶן, לְפִי שְׁאֵין אָנוּ יוֹדְעִים מִי הִיא הַכַּת הַשַּׁקְרָנִית.</P>

<P><B>יח,ד</B>  וּמַה בֵּין הַכְחָשָׁה לַהֲזָמָה:  הַהַכְחָשָׁה בְּעֵדוּת עַצְמָהּ--זֹאת אוֹמֶרֶת הָיָה הַדָּבָר הַזֶּה, וְזֹאת אוֹמֶרֶת לֹא הָיָה, אוֹ יָבוֹא מִכְּלַל דְּבָרֶיהָ, שֶׁלֹּא הָיָה.  וְהַהֲזָמָה בָּעֵדִים עַצְמָן; וְאֵלּוּ הָעֵדִים שֶׁהֱזִימוּם--אֵינָן יוֹדְעִים אִם נִהְיָה הַדָּבָר, אוֹ לֹא נִהְיָה.</P>

<P><B>יח,ה</B>  כֵּיצַד:  עֵדִים שֶׁבָּאוּ וְאָמְרוּ, רָאִינוּ זֶה שֶׁהָרַג אֶת זֶה, אוֹ לָוָה מִזֶּה, בְּיוֹם פְּלוֹנִי בְּמָקוֹם פְּלוֹנִי, וְאַחַר שֶׁהֵעִידוּ וְנִבְדְּקוּ, בָּאוּ שְׁנַיִם עֵדִים אֲחֵרִים וְאָמְרוּ, בְּיוֹם זֶה וּבְמָקוֹם זֶה הָיִינוּ עִמָּכֶם וְעִם אֵלּוּ כָּל הַיּוֹם, וְלֹא הָיוּ דְּבָרִים מֵעוֹלָם, לֹא זֶה הָרַג אֶת זֶה, וְלֹא זֶה הִלְוָה אֶת זֶה--הֲרֵי זוֹ הַכְחָשָׁה.</P>

<P><B>יח,ו</B>  וְכֵן אִם אָמְרוּ לָהֶם, הֵיאַךְ אַתֶּם מְעִידִים כָּךְ, וְזֶה הַהוֹרֵג אוֹ הַנֶּהְרָג אוֹ הַלּוֹוָה אוֹ הַמַּלְוֶה, הָיָה עִמָּנוּ בְּיוֹם זֶה בִּמְדִינָה אַחֶרֶת--הֲרֵי זוֹ עֵדוּת מֻכְחֶשֶׁת:  שֶׁזֶּה כְּמִי שֶׁאָמַר לֹא הָרַג זֶה אֶת זֶה, וְלֹא זֶה הִלְוָה זֶה--שֶׁהֲרֵי עִמָּנוּ הָיָה, וְלֹא נִהְיָה דָּבָר זֶה.  וְכֵן כָּל כַּיּוֹצֶא בִּדְבָרִים אֵלּוּ.</P>

<P><B>יח,ז</B>  אֲבָל אִם אָמְרוּ לָהֶם, אָנוּ אֵין אָנוּ יוֹדְעִים אִם זֶה הָרַג זֶה בְּיוֹם זֶה בִּירוּשָׁלַיִם, כְּמוֹ שֶׁאַתֶּם אוֹמְרִין, אוֹ לֹא הֲרָגוֹ, וְאָנוּ מְעִידִים, שֶׁאַתֶּם עַצְמְכֶם הֱיִיתֶם עִמָּנוּ בְּיוֹם זֶה בְּבָבֶל--הֲרֵי אֵלּוּ זוֹמְמִין, וְנֶהְרָגִין אוֹ מְשַׁלְּמִין:  הוֹאִיל וְהָעֵדִים שֶׁהֵזִימוּ אוֹתָם לֹא הִשְׁגִּיחוּ עַל עַצְמָהּ שֶׁלְּעֵדוּת כְּלָל, אִם הִיא אֱמֶת אוֹ שֶׁקֶר.  [ג] וְזֶה שֶׁהֶאֱמִינָה תּוֹרָה עֵדִים הָאַחֲרוֹנִים עַל הָעֵדִים הָרִאשׁוֹנִים, גְּזֵרַת הַכָּתוּב הִיא.</P>

<P><B>יח,ח</B>  אַפִלּוּ הָיוּ הָעֵדִים הָרִאשׁוֹנִים מֵאָה, וּבָאוּ שְׁנַיִם וֶהֱזִימוּם וְאָמְרוּ לָהֶם, אָנוּ מְעִידִים שֶׁאַתֶּם הַמֵּאָה, כֻּלְּכֶם עִמָּנוּ הֱיִיתֶם בְּמָקוֹם פְּלוֹנִי--הֲרֵי אֵלּוּ נֶעְנָשִׁין עַל פִּיהֶם:  שֶׁהַשְּׁנַיִם כְּמֵאָה, וּמֵאָה כִּשְׁנַיִם.  וְכֵן בִּשְׁתֵּי כִּתֵּי עֵדִים הַמַּכְחִישׁוֹת זוֹ אֶת זוֹ--אֵין הוֹלְכִין אַחַר הָרֹב, אֵלָא דּוֹחִין אֶת שְׁתֵּיהֶן.</P>

<P><B>יח,ט</B>  [ד] עֵדִים זוֹמְמִין, אֵינָן צְרִיכִין הַתְרָאָה.  וְעֵדִים שֶׁהֻכְחֲשׁוּ, וּלְבַסּוֹף הוּזָמוּ--הֲרֵי אֵלּוּ נֶהְרָגִין, אוֹ לוֹקִין, אוֹ מְשַׁלְּמִין:  מִפְּנֵי שֶׁהַהַכְחָשָׁה תְּחִלַּת הֲזָמָה הִיא, אֵלָא שֶׁעֲדַיִן לֹא נִגְמְרָה.</P>

<P><B>יח,י</B>  [ה] אֵין מְזִימִין אֶת הָעֵדִים, אֵלָא בִּפְנֵיהֶם; וּמַכְחִישִׁין אֶת הָעֵדִים, שֶׁלֹּא בִּפְנֵיהֶם.  וְעֵדִים שֶׁהוּזָמוּ שֶׁלֹּא בִּפְנֵיהֶם, הֲרֵי הֻכְחֲשׁוּ; לְפִיכָּךְ אִם מֵתוּ הָעֵדִים שֶׁהֱזִימוּם קֹדֶם שֶׁיָּזִימוּ אוֹתָם בִּפְנֵיהֶם--אֵין כָּאן עֵדוּת, שֶׁהֲרֵי הִכְחִישׁוּ זוֹ אֶת זוֹ.</P>

<P><B>יח,יא</B>  [ו] עֵדֵי נְפָשׁוֹת שֶׁהֻכְחֲשׁוּ וְלֹא הוּזָמוּ--אַפִלּוּ בָּא הַנֶּהְרָג בְּרַגְלָיו, אֵינָן לוֹקִין:  מִפְּנֵי שְׁהוּא לָאו שֶׁנִּתַּן לְאַזְהָרַת מִיתַת בֵּית דִּין, וְאֵין לוֹקִין עָלָיו.  אֲבָל בֵּית דִּין מַכִּין אוֹתָן מַכַּת מַרְדּוּת, כְּפִי מַה שֶׁיִּרְאוּ.</P>

<P><B>יח,יב</B>  [ז] עֵדִים זוֹמְמִין צְרִיכִין הַכְרָזָה.  וְהֵיאַךְ הִיא הַהַכְרָזָה שֶׁלָּהֶן:  כּוֹתְבִין וְשׁוֹלְחִין לְכָל עִיר וְעִיר, פְּלוֹנִי וּפְלוֹנִי הֵעִידוּ בְּכָּךְ וְכָּךְ וְהוּזָמוּ; וַהֲרַגְנוּם, אוֹ לָקוּ בְּפָנֵינוּ, אוֹ עָנַשְׁנוּ אוֹתָם כָּךְ וְכָּךְ דֵּינָרִין:  שֶׁנֶּאֱמָר "וְהַנִּשְׁאָרִים, יִשְׁמְעוּ וְיִרָאוּ" (דברים יט,כ).</P>

<P><B>יח,יג</B>  [ח] חִיּוּב הָעֵדִים הַזּוֹמְמִין לְשַׁלַּם בִּמְקוֹם שֶׁחַיָּבִין לְשַׁלַּם--קְנָס הוּא, וּלְפִיכָּךְ אֵין מְשַׁלְּמִין עַל פִּי עַצְמָן.  כֵּיצַד:  הֲרֵי שֶׁהֵעִידוּ, וְנֶחְקְרָה עֵדוּתָן בְּבֵית דִּין, וְאַחַר כָּךְ אָמְרוּ שְׁנֵיהֶם עֵדוּת שֶׁקֶר הֵעַדְנוּ, וְאֵין לְזֶה אֵצֶל זֶה כְּלוּם, אוֹ שֶׁאָמְרוּ הֵעַדְנוּ עַל זֶה בְּכָּךְ וְכָּךְ, וְהוּזַמְנוּ--אֵין מְשַׁלְּמִין עַל פִּיהֶם.</P>

<P><B>יח,יד</B>  אֲבָל אִם אָמְרוּ הֵעַדְנוּ עַל זֶה, וְהוּזַמְנוּ בְּבֵית דִּינוֹ שֶׁלִּפְלוֹנִי, וְנִתְחַיַּבְנוּ לִתֵּן לוֹ כָּךְ וְכָּךְ--הֲרֵי אֵלּוּ מְשַׁלְּמִין, שֶׁזּוֹ הוֹדָאָה בְּמָמוֹן שֶׁנִּגְמַר דִּינָם לִתֵּן אוֹתוֹ.  וְאִם אָמַר הָאֶחָד כָּךְ, מְשַׁלֵּם חֶלְקוֹ.
<BR> </P>

<H2>הִלְכּוֹת עֵדוּת פֵּרֶק יט</H2>

<P><B>יט,א</B>  שְׁנַיִם שֶׁהֵעִידוּ וְאָמְרוּ, בְּמִזְרַח הַבִּירָה הָרַג זֶה אֶת הַנֶּפֶשׁ בְּשָׁעָה פְּלוֹנִית, וּבָאוּ שְׁנַיִם וְאָמְרוּ לָהֶן, בְּמַעְרַב הַבִּירָה הַזֹּאת הֱיִיתֶם עִמָּנוּ בַּעֵת הַזֹּאת--אִם יָכוֹל הָעוֹמֵד בַּמַּעְרָב לִרְאוֹת מַה יֵשׁ בַּמִּזְרָח, אֵינָן זוֹמְמִין; וְאִם אֵינוּ יָכוֹל לִרְאוֹת, הֲרֵי אֵלּוּ זוֹמְמִין.  וְאֵין אוֹמְרִין שֶׁמֶּא מְאוֹר עֵינֵיהֶם שֶׁלָּרִאשׁוֹנִים רָב, וְרוֹאִין מֵרָחוֹק יָתֵר מִכָּל אָדָם.</P>

<P><B>יט,ב</B>  וְכֵן אִם הֵעִידוּ שְׁנַיִם וְאָמְרוּ, בַּבֹּקֶר הָרַג זֶה אֶת הַנֶּפֶשׁ בִּירוּשָׁלַיִם, וּבָאוּ שְׁנַיִם וְאָמְרוּ לָהֶן, בְּיוֹם זֶה בָּעֶרֶב הֱיִיתֶם עִמָּנוּ בְּלוּד--אִם יָכוֹל אָדָם לְהַלַּךְ אַפִלּוּ עַל הַסּוּס מִירוּשָׁלַיִם לְלוּד מִבֹּקֶר עַד עֶרֶב, אֵינָן זוֹמְמִין; וְאִם אֵינוּ יָכוֹל לְהַגִּיעַ, הֲרֵי אֵלּוּ זוֹמְמִין.  וְאֵין אוֹמְרִין שֶׁמֶּא כַּר קַל בְּיוֹתֵר נִזְדַּמַּן לָהֶן, וְקִפְּלוּ בּוֹ אֶת הַדֶּרֶךְ; אֵלָא בְּדָבָר הַמָּצוּי הַיָּדוּעַ לַכֹּל, מְשַׁעֲרִין לְעוֹלָם וּמְזִימִין אוֹתָן.</P>

<P><B>יט,ג</B>  [ב] שְׁנַיִם שֶׁאָמְרוּ בְּאֶחָד בַּשַּׁבָּת הָרַג זֶה אֶת הַנֶּפֶשׁ, וּבָאוּ שְׁנַיִם וְאָמְרוּ בְּיוֹם זֶה עִמָּנוּ הֱיִיתֶם בְּמָקוֹם אַחֵר רָחוֹק, אֲבָל בְּיוֹם שֶׁלְּאַחַר יוֹם זֶה הֲרָגוֹ בַּוַּדַּאי--אַפִלּוּ הֵעִידוּ הָאַחֲרוֹנִים שֶׁקֹּדֶם כַּמָּה יָמִים הֲרָגוֹ--הֲרֵי זֶה הַהוֹרֵג עִם עֵדָיו הָרִאשׁוֹנִים נֶהְרָגִין, שֶׁהֲרֵי הוּזָמוּ:  שֶׁבְּעֵת שֶׁהֵעִידוּ שֶׁהָרַג, עֲדַיִן לֹא נִגְמַר דִּינוֹ לֵהָרֵג.</P>

<P><B>יט,ד</B>  אֲבָל אִם בָּאוּ שְׁנֵי עֵדִים בַּשְּׁלִישִׁי בַּשַּׁבָּת וְאָמְרוּ, בְּאֶחָד בַּשַּׁבָּת נִגְמַר דִּינוֹ שֶׁלִּפְלוֹנִי לַהֲרִיגָה, וּבָאוּ שְׁנַיִם וְאָמְרוּ, בְּאֶחָד בַּשַּׁבָּת עִמָּנוּ הֱיִיתֶם בְּמָקוֹם פְּלוֹנִי הָרָחוֹק, אֵלָא מֵעֶרֶב שַׁבָּת נִגְמַר דִּינוֹ, אוֹ בְּשֵׁנִי בַּשַּׁבָּת נִגְמַר דִּינוֹ--אֵין עֵדִים אֵלּוּ שֶׁהוּזָמוּ נֶהְרָגִין:  שֶׁהֲרֵי מִכָּל מָקוֹם בְּעֵת שֶׁהֵעִידוּ עָלָיו, כְּבָר נִגְמַר דִּינוֹ לַהֲרִיגָה.</P>

<P><B>יט,ה</B>  וְכֵן לְעִנְיַן תַּשְׁלוּמֵי קְנָס.  כֵּיצַד:  בָּאוּ שְׁנַיִם בַּשְּׁלִישִׁי בַּשַּׁבָּת וְאָמְרוּ, בְּאֶחָד בַּשַּׁבָּת גָּנַב וְטָבַח וְנִגְמַר דִּינוֹ, וּבָאוּ שְׁנַיִם וְאָמְרוּ, בְּאֶחָד בַּשַּׁבָּת עִמָּנוּ הֱיִיתֶם בְּמָקוֹם רָחוֹק, אֲבָל מֵעֶרֶב שַׁבָּת נִגְמַר דִּינוֹ--אַפִלּוּ אָמְרוּ בְּשֵׁנִי בַּשַּׁבָּת גָּנַב וְטָבַח וְנִגְמַר דִּינוֹ--אֵין עֵדִים אֵלּוּ שֶׁהוּזָמוּ מְשַׁלְּמִין:  שֶׁהֲרֵי מִכָּל מָקוֹם בְּעֵת שֶׁהֵעִידוּ עָלָיו, חַיָּב הָיָה לְשַׁלַּם.  וְכֵן כָּל כַּיּוֹצֶא בְּזֶה.</P>

<P><B>יט,ו</B>  [ג] אֵין עֵדֵי הַשְּׁטָר נַעֲשִׂין זוֹמְמִין, עַד שֶׁיֹּאמְרוּ בְּבֵית דִּין, שְׁטָר זֶה בִּזְמַנּוֹ כְּתַבְנוּהוּ, וְלֹא אֵחַרְנוּהוּ.  אֲבָל אִם לֹא אָמְרוּ כֵּן--אַף עַל פִּי שֶׁזְּמַנּוֹ שֶׁלִּשְׁטָר בְּאֶחָד בְּנִיסָן בִּירוּשָׁלַיִם, וּבָאוּ עֵדִים וְהֵעִידוּ שֶׁעֵדֵי הַשְּׁטָר הָיוּ עִמָּהֶם בְּיוֹם זֶה בְּבָבֶל--הַשְּׁטָר כָּשֵׁר וְהָעֵדִים כְּשֵׁרִים:  שֶׁאִפְשָׁר שֶׁאֵחֲרוּהוּ וּכְתָבוּהוּ; וּכְשֶׁהָיוּ בִּירוּשָׁלַיִם בְּאֶחָד בַּאֲדָר כָּתְבוּ שְׁטָר זֶה שָׁם, וְאֵחֲרוּ זְמַנּוֹ וְכָתְבוּ זְמַנּוֹ נִיסָן.</P>

<P><B>יט,ז</B>  אָמְרוּ בִּזְמַנּוֹ כְּתַבְנוּהוּ, וְהוּזָמוּ--אִם יֵשׁ עֵדִים שֶׁיּוֹדְעִים הַיּוֹם שֶׁחָתְמוּ בּוֹ עַל שְׁטָר זֶה, אוֹ עֵדִים שֶׁרָאוּ זֶה הַשְּׁטָר וַחֲתִימַת יָדָם בּוֹ בְּיוֹם פְּלוֹנִי--כֵּיוָן שֶׁהוּזָמוּ, הֲרֵי נִפְסְלוּ לְמַפְרֵעַ מִיּוֹם שֶׁנּוֹדָע שֶׁחָתְמוּ עַל הַשְּׁטָר:  שֶׁהָעֵדִים הַחוֹתְמִין עַל הַשְּׁטָר, הֲרֵי הֶן כְּמִי שֶׁנֶּחְקְרָה עֵדוּתָן בְּבֵית דִּין בְּעֵת הַחֲתִימָה.</P>

<P><B>יט,ח</B>  אֲבָל אִם אֵין עֵדִים שֶׁרָאוּ עֵדוּתָן, וְלֹא רָאוּ הַשְּׁטָר מִקֹּדֶם--אֵינָן נִפְסָלִין אֵלָא מֵעֵת שֶׁהֵעִידוּ בְּבֵית דִּין שֶׁזֶּה כְּתָב יָדָן, וְאָמְרוּ בִּזְמַנּוֹ כָּתַבְנוּ:  שֶׁאִפְשָׁר שֶׁבְּיוֹם זֶה שֶׁהֵעִידוּ בְּבֵית דִּין, בּוֹ בַּיּוֹם חָתְמוּ עַל הַשְּׁטָר שֶׁיֵּשׁ לוֹ כַּמָּה שָׁנִים, וְהֶם שִׁקְּרוּ וְאָמְרוּ, בִּזְמַנּוֹ כָּתַבְנוּ.
<BR> </P>

<H2>הִלְכּוֹת עֵדוּת פֵּרֶק כ</H2>

<P><B>כ,א</B>  אֵין עֵדִים זוֹמְמִין נֶהְרָגִין וְלֹא לוֹקִין וְלֹא מְשַׁלְּמִין, עַד שֶׁיִּהְיוּ שְׁנֵיהֶם רְאוּיִין לְעֵדוּת, וְיוּזְמוּ שְׁנֵיהֶם, אַחַר שֶׁנִּגְמַר הַדִּין.  אֲבָל אִם הוּזָם אֶחָד מֵהֶן בִּלְבָד, אוֹ שֶׁהוּזָמוּ שְׁנֵיהֶם קֹדֶם גְּמָר דִּין, אוֹ שֶׁהוּזָמוּ שְׁנֵיהֶם אַחַר גְּמָר דִּין וְנִמְצָא אֶחָד מֵהֶן קָרוֹב אוֹ פָּסוּל--אֵין נֶעְנָשִׁין:  אַף עַל פִּי שֶׁהוּזָמוּ, וְנִפְסְלוּ לְכָל עֵדוּת שֶׁבַּתּוֹרָה.</P>

<P><B>כ,ב</B>  נֶהְרָג זֶה שֶׁהֵעִידוּ עָלָיו, וְאַחַר כָּךְ הוּזָמוּ--אֵינָן נֶהְרָגִין מִן הַדִּין:  שֶׁנֶּאֱמָר "כַּאֲשֶׁר זָמַם לַעֲשׂוֹת לְאָחִיו" (דברים יט,יט), וַעֲדַיִן לֹא עָשָׂה; וְדָבָר זֶה, מִפִּי הַקַּבָּלָה.  אֲבָל אִם לָקָה זֶה שֶׁהֵעִידוּ עָלָיו, לוֹקִין.  וְכֵן אִם יָצָא הַמָּמוֹן מִיַּד זֶה לְיַד זֶה בְּעֵדוּתָן--חוֹזֵר לִבְעָלָיו, וּמְשַׁלְּמִין לוֹ.</P>

<P><B>כ,ג</B>  הָיוּ הָעֵדִים שְׁלוֹשָׁה, אַפִלּוּ מֵאָה--אִם הֵעִידוּ בְּבֵית דִּין זֶה אַחַר זֶה, וְהֵעִיד כָּל אֶחָד מֵהֶן אַחַר חֲבֵרוֹ בְּתוֹךְ כְּדֵי דִּבּוּר, וְהוּזָמוּ מִקְצָתָן--אֵינָן נֶעְנָשִׁין:  עַד שֶׁיּוּזְמוּ כֻּלָּן.</P>

<P><B>כ,ד</B>  אֲבָל אִם הָיָה הֶפְסֵק בֵּין זֶה לְזֶה יָתֵר מִכְּדֵי דִּבּוּר, שְׁהוּא כְּדֵי שְׁאֵלַת שָׁלוֹם תַּלְמִיד לָרָב--הֲרֵי נֶחְלְקָה הָעֵדוּת, וְהַשְּׁנַיִם שֶׁהוּזָמוּ נֶעְנָשִׁין, וְהַשְּׁנַיִם הָאֲחֵרִים שֶׁהָיָה בֵּין דִּבְרֵיהֶם וְדִבְרֵי הָרִאשׁוֹנִים הֶפְסֵק, אֵין נֶעְנָשִׁין:  וְאַף עַל פִּי שֶׁבְּטֵלָה הָעֵדוּת כֻּלָּהּ, מִפְּנֵי שְׁהֶן כַּת אַחַת, הוֹאִיל וְנִפְסַל מִקְצָתָהּ, נִפְסְלָה כֻּלָּהּ.</P>

<P><B>כ,ה</B>  [ד] הֵעִיד הָאֶחָד וְנֶחְקְרָה עֵדוּתוֹ, וְאָמַר הַשֵּׁנִי אַף אֲנִי כָּמוֹהוּ, אוֹ שֶׁאָמַר הִין וְכַיּוֹצֶא בְּזֶה, וְהוּזָמוּ שְׁנֵיהֶם--הֲרֵי שְׁנֵיהֶם נֶהְרָגִין אוֹ לוֹקִין אוֹ מְשַׁלְּמִין:  שֶׁכָּל עֵד שֶׁאָמַר אַחַר עֵדוּת חֲבֵרוֹ הִין, הֲרֵי זֶה כְּמִי שֶׁנֶּחְקַר וְהֵעִיד כְּמוֹ שֶׁהֵעִיד חֲבֵרוֹ.  וְאֵין לָעֵדִים זוֹמְמִין שְׁגָגָה, לְפִי שְׁאֵין בָּהֶן מַעֲשֶׂה; לְפִיכָּךְ אֵין צְרִיכִין הַתְרָאָה, כְּמוֹ שֶׁבֵּאַרְנוּ.</P>

<P><B>כ,ו</B>  [ה] כְּשֵׁם שֶׁהַשְּׁנַיִם מְזִימִין אֶת הַמֵּאָה, אִם הֵעִידוּ הַמֵּאָה בְּבַת אַחַת--כָּךְ הֶן מְזִימִין אוֹתָן:  אַפִלּוּ הָיוּ חֲמִשִּׁים כַּת, וּבָאוּ שְׁנַיִם אַחַר שְׁנַיִם.</P>

<P><B>כ,ז</B>  כֵּיצַד:  כַּת שֶׁהֵעִידָה עַל רְאוּבֵן שֶׁהָרַג שִׁמְעוֹן בִּירוּשָׁלַיִם, וּבָאוּ שְׁנֵי עֵדִים וֶהֱזִימוּהָ, וּבָאָה כַּת שְׁנִיָּה וְהֵעִידָה אוֹתָהּ עֵדוּת עַצְמָהּ שֶׁרְאוּבֵן הָרַג שִׁמְעוֹן בִּירוּשָׁלַיִם, וְעָמְדוּ אוֹתָן הַשְּׁנַיִם וְהֵזִימוּ גַּם זֹאת הַכַּת הַשְּׁנִיָּה, וְכֵן הַשְּׁלִישִׁית, וְהָרְבִיעִית--אַפִלּוּ הֶן מֵאָה--כֻּלָּן נֶהְרָגִין עַל פִּי אֵלּוּ הַשְּׁנַיִם.</P>

<P><B>כ,ח</B>  [ו] כַּת שֶׁהֵעִידָה עַל רְאוּבֵן שֶׁהָרַג שִׁמְעוֹן, וּבָאָה כַּת שְׁנִיָּה וְהֵזִימָה אֶת הַכַּת הָרִאשׁוֹנָה--יֵהָרְגוּ הָעֵדִים הַזּוֹמְמִין, וְיִנָּצֵל רְאוּבֵן.  בָּאָה כַּת שְׁלִישִׁית, וְהֵזִימָה אֶת הַכַּת הַשְּׁנִיָּה--תֵּהָרֵג הַכַּת הַשְּׁנִיָּה וּרְאוּבֵן, וְתִנָּצֵל הַכַּת הָרִאשׁוֹנָה.  בָּאָה כַּת רְבִיעִית, וְהֵזִימָה אֶת הַכַּת הַשְּׁלִישִׁית--תֵּהָרֵג הַכַּת הַשְּׁלִישִׁית וְהַכַּת הָרִאשׁוֹנָה, וְיִנָּצֵל רְאוּבֵן וְתִנָּצֵל הַכַּת הַשְּׁנִיָּה.  וְכֵן אַפִלּוּ הֶן מֵאָה כַּת, זוֹ מְזִימָה אֶת זוֹ--כַּת נִכְנֶסֶת וְכַת יוצְאָה.</P>

<P><B>כ,ט</B>  [ז] עֵדִים שֶׁהֵעִידוּ עַל אִישׁ טְרֵפָה שֶׁהָרַג, וְהוּזָמוּ--אֵין נֶהְרָגִין:  שֶׁאַפִלּוּ הֲרָגוּהוּ בִּידֵיהֶן--אֵינָן נֶהְרָגִין, לְפִי שְׁהוּא טְרֵפָה.  וְכֵן הָעֵדִים שֶׁהָיוּ טְרֵפָה, וְהֵעִידוּ בְּדָבָר שֶׁחַיָּבִין עָלָיו מִיתַת בֵּית דִּין, וְהוּזָמוּ--אֵין נֶהְרָגִין:  שְׁאִם יוּזְמוּ זוֹמְמֵיהֶן--אֵין זוֹמְמֵיהֶן נֶהְרָגִין, שֶׁלֹּא הֵזִימוּ אֵלָא טְרֵפָה.</P>

<P><B>כ,י</B>  [ח] עֵדִים שֶׁהֵעִידוּ עַל אֶחָד, וְהִרְשִׁיעוּהוּ רֶשַׁע שְׁאֵין בּוֹ לֹא מַלְקוּת וְלֹא חִיּוּב מָמוֹן, וְאַחַר כָּךְ הוּזָמוּ--הֲרֵי אֵלּוּ לוֹקִין, אַף עַל פִּי שֶׁלֹּא זָמְמוּ לְהַלְקוֹת זֶה וְלֹא לְחַיְּבוֹ מָמוֹן.</P>

<P><B>כ,יא</B>  כֵּיצַד:  הֵעִידוּ עַל כּוֹהֵן שְׁהוּא חָלָל, כְּגוֹן שֶׁהֵעִידוּ וְאָמְרוּ בְּפָנֵינוּ נִתְגָּרְשָׁה אִמּוֹ אוֹ נֶחְלְצָה בְּמָקוֹם פְּלוֹנִי בְּיוֹם פְּלוֹנִי, וְהוּזָמוּ--הֲרֵי אֵלּוּ לוֹקִין.  וְכֵן אִם הֵעִידוּ עַל אָדָם שֶׁהָרַג בִּשְׁגָגָה, וְהוּזָמוּ--לוֹקִין, וְאֵינָן גּוֹלִין.  הֵעִידוּ עַל שׁוֹרוֹ שֶׁלְּזֶה שֶׁהָרַג אֶת הַנֶּפֶשׁ, וְהוּזָמוּ--לוֹקִין, וְאֵין מְשַׁלְּמִין אֶת הַכֹּפֶר.  הֵעִידוּ עָלָיו שֶׁנִּמְכַּר בְּעֶבֶד עִבְרִי, וְהוּזָמוּ--לוֹקִין.  וְאַרְבָּעָה דְּבָרִים אֵלּוּ, מִפִּי הַקַּבָּלָה הֶן.</P>

<P><B>כ,יב</B>  [ט] כָּךְ קִבְּלוּ חֲכָמִים, שֶׁשְּׁנַיִם שֶׁהִרְשִׁיעוּ אֶת הַצַּדִּיק וְהִצְדִּיקוּ אֶת הָרָשָׁע בְּעֵדוּתָן, וּבָאוּ אֲחֵרִים וֶהֱזִימוּם וְהִצְדִּיקוּ אֶת הַצַּדִּיק וְהִרְשִׁיעוּ אֶת הָרָשָׁע--הֲרֵי עֵדִים הָרִאשׁוֹנִים לוֹקִין, אַף עַל פִּי שֶׁלֹּא הִרְשִׁיעוּ אֶת הַצַּדִּיק לְהַלְקוֹתוֹ.  אֲבָל אִם הֵעִידוּ עָלָיו שֶׁאָכַל בָּשָׂר בֶּחָלָב, אוֹ לָבַשׁ שַׁעַטְנֵז--הֲרֵי אֵלּוּ לוֹקִין מִשּׁוֹם שֶׁנֶּאֱמָר "וַעֲשִׂיתֶם לוֹ, כַּאֲשֶׁר זָמַם לַעֲשׂוֹת לְאָחִיו" (דברים יט,יט).</P>

<P><B>כ,יג</B>  [י] שְׁנַיִם שֶׁהֵעִידוּ עַל רְאוּבֵן שֶׁנָּאַף עִם בַּת כּוֹהֵן, וְנִגְמַר דִּין רְאוּבֵן לֵחָנֵק וְדִין הַנּוֹאֶפֶת לִשְׂרֵפָה, וְאַחַר כָּךְ נִמְצְאוּ זוֹמְמִין--הֲרֵי אֵלּוּ נֶחְנָקִין, וְאֵינָן נִשְׂרָפִין; וְדָבָר זֶה קַבָּלָה.
<BR> </P>

<H2>הִלְכּוֹת עֵדוּת פֵּרֶק כא</H2>

<P><B>כא,א</B>  שְׁנַיִם שֶׁהֵעִידוּ שֶׁגֵּרַשׁ פְּלוֹנִי אִשְׁתּוֹ וְלֹא נָתַן לָהּ כְּתֻבָּה, וְהוּזָמוּ, וַהֲלוֹא בֵּין הַיּוֹם בֵּין לְמָחָר, אִם גֵּרַשׁ סוֹפוֹ לִתֵּן כְּתֻבָּה--אוֹמְרֵין כַּמָּה אָדָם רוֹצֶה לִתֵּן בִּכְתֻבָּתָהּ שֶׁלְּזוֹ כְּשֶׁתִּמְכֹּר אוֹתָהּ בְּטוֹבַת הֲנָיָה, וּמְשַׁלְּמִין אֶת דְּמֵי טוֹבַת הֲנָיָה זוֹ.</P>

<P><B>כא,ב</B>  וּמְשַׁעֲרִין בָּאִשָּׁה וּבִכְתֻבָּתָהּ, שְׁאִם הָיְתָה הָאִשָּׁה חוֹלָה אוֹ זְקֵנָה, אוֹ שֶׁהָיָה שָׁלוֹם בֵּינָהּ לְבֵין בַּעְלָהּ--אֵין דְּמֵי הַכְּתֻבָּה כְּשֶׁתִּמָּכֵר, כְּמוֹ דָּמֶיהָ אִם הָיְתָה הָאִשָּׁה בְּרִיאָה וּקְטַנָּה, אוֹ יֵשׁ בֵּינֵיהֶן קְטָטָה:  שֶׁזּוֹ קְרוֹבָה מִן הַגֵּרוּשִׁין, וּרְחוֹקָה מִן הַמִּיתָה.</P>

<P><B>כא,ג</B>  וְכֵן אֵין טוֹבַת הֲנָיָה שֶׁלִּכְתֻבָּה הַמְּרֻבָּה, כְּפִי טוֹבַת הֲנָיָה שֶׁלִּכְתֻבָּה הַמּוּעֶטֶת, שְׁאִם הָיְתָה כְּתֻבָּתָהּ אֶלֶף וַהֲרֵי הִיא נִמְכֶּרֶת בְּטוֹבַת הֲנָיָה בְּמֵאָה, אִם הָיְתָה מֵאָה אֵינָהּ נִמְכֶּרֶת בַּעֲשָׂרָה אֵלָא בְּפָחוּת.  וּדְבָרִים אֵלּוּ, כְּפִי מַה שֶׁיְּשַׁעֲרוּ הַדַּיָּנִין.</P>

<P><B>כא,ד</B>  [ב] הֵעִידוּ עַל זֶה שְׁהוּא חַיָּב לִפְלוֹנִי אֶלֶף זוּז, עַל מְנָת לִתֵּן מִכָּאן וְעַד שְׁלוֹשִׁים יוֹם, וְהַלּוֹוֶה אוֹמֵר, עַד חָמֵשׁ שָׁנִים אַחַר הַשְּׁלוֹשִׁים יוֹם, וְנִמְצְאוּ זוֹמְמִין--אוֹמְדִין כַּמָּה אָדָם רוֹצֶה לִתֵּן וְיִהְיוּ בְּיָדָיו אֶלֶף זוּז חָמֵשׁ שָׁנִים, וּמְשַׁלְּמִין כֵּן לַלּוֹוֶה.  וְכֵן כָּל כַּיּוֹצֶא בְּזֶה.</P>

<P><B>כא,ה</B>  [ג] הֵעִידוּ עַל שׁוֹרוֹ שֶׁלְּזֶה שֶׁנָּגַח, וְנִמְצְאוּ זוֹמְמִין--מְשַׁלְּמִין חֲצִי נֶזֶק; וְאִם אֵין הַשּׁוֹר שׁוֹוֶה חֲצִי נֶזֶק--מְשַׁלְּמִין דְּמֵי הַשּׁוֹר בִּלְבָד, שְׁאֵין מְשַׁלֵּם אֵלָא מִגּוּפוֹ.  לְפִיכָּךְ אִם הֵעִידוּ עָלָיו שֶׁאָכַל פֵּרוֹת, אוֹ שִׁבַּר כֵּלִים כְּדֶרֶךְ הִלּוּכוֹ--מְשַׁלְּמִין נֶזֶק שָׁלֵם.  וְכֵן כָּל כַּיּוֹצֶא בְּזֶה.</P>

<P><B>כא,ו</B>  [ד] הֵעִידוּ עַל פְּלוֹנִי שֶׁהִפִּיל שֵׁן עַבְדּוֹ, וְאַחַר כָּךְ סִמָּא אֶת עֵינוֹ, וְהוּזָמוּ--מְשַׁלְּמִין לָאָדוֹן דְּמֵי הָעֶבֶד, וּדְמֵי עֵינוֹ.  הֵעִידוּ שֶׁסִּמָּא אֶת עֵינוֹ, וְאַחַר כָּךְ הִפִּיל אֶת שִׁנּוֹ, וְהוּזָמוּ, וְנִמְצָא הַדָּבָר הֵפֶךְ, שֶׁהָאָדוֹן הִפִּיל אֶת שִׁנּוֹ, וְאַחַר כָּךְ סִמָּא אֶת עֵינוֹ--מְשַׁלְּמִין דְּמֵי עַיִן לָעֶבֶד.  וְכֵן כָּל כַּיּוֹצֶא בְּזֶה.</P>

<P><B>כא,ז</B>  [ה] עֵדֵי קִנּוּי וּסְתִירָה שֶׁהוּזָמוּ, לוֹקִין.  בָּא עֵד אֶחָד וְהֵעִיד שֶׁזִּנָּת אַחַר הַקִּנּוּי וְהַסְּתִירָה, וְנִמְצָא אוֹתוֹ הָעֵד זוֹמֵם--מְשַׁלֵּם כְּתֻבָּתָהּ.  הָיוּ שְׁנַיִם, הֶן עֵדֵי הַקִּנּוּי וְהַסְּתִירָה וְהַטֻּמְאָה, וְנִמְצְאוּ זוֹמְמִין--מְשַׁלְּמִין כְּנֶגֶד הַכְּתֻבָּה, וְאֵין לוֹקִין.  וְלָמָּה לֹא יֵהָרְגוּ, וַהֲרֵי הֵעִידוּ בַּטֻּמְאָה--לְפִי שֶׁלֹּא הִתְרוּ בָּהּ.</P>

<P><B>כא,ח</B>  [ו] שְׁנַיִם שֶׁהֵעִידוּ עַל זֶה שֶׁגָּנַב וְטָבַח אוֹ מָכַר, וְהוּזָמוּ--מְשַׁלְּמִין לוֹ אֶת הַכֹּל.  הֵעִידוּ שְׁנַיִם שֶׁגָּנַב, וְהֵעִידוּ שְׁנַיִם אֲחֵרִים שֶׁטָּבַח אוֹ מָכַר, וְהוּזָמוּ אֵלּוּ וְאֵלּוּ--הֲרֵי הָרִאשׁוֹנִים מְשַׁלְּמִין לוֹ תַּשְׁלוּמֵי כֵּפֶל, וְהָאַחֲרוֹנִים מְשַׁלְּמִין תַּשְׁלוּמֵי שְׁנַיִם אוֹ שְׁלוֹשָׁה.</P>

<P><B>כא,ט</B>  הוּזָמוּ הָאַחֲרוֹנִים בִּלְבָד--הֲרֵי הַגַּנָּב מְשַׁלֵּם תַּשְׁלוּמֵי כֵּפֶל, וְהָעֵדִים הָאַחֲרוֹנִים מְשַׁלְּמִין לַגַּנָּב תַּשְׁלוּמֵי אַרְבָּעָה וַחֲמִשָּׁה.  נִמְצָא אֶחָד מִן הָאַחֲרוֹנִים זוֹמֵם, בְּטֵלָה עֵדוּת שְׁנִיָּה; נִמְצָא אֶחָד מִן הָרִאשׁוֹנִים זוֹמֵם, בְּטֵלָה כָּל הָעֵדוּת--שְׁאִם אֵין גְּנֵבָה, אֵין הַטְּבִיחָה אוֹ הַמְּכִירָה מְחַיֶּבֶת אוֹתוֹ לְשַׁלַּם כְּלוּם.</P>

<P><B>כא,י</B>  [ז] שְׁנַיִם שֶׁהֵעִידוּ שֶׁאָכַל זֶה שָׂדֶה זוֹ שָׁלוֹשׁ שָׁנִים, וְנִמְצְאוּ זוֹמְמִין--מְשַׁלְּמִין לְבַעַל הַשָּׂדֶה דְּמֵי הַשָּׂדֶה.  הֵעִידוּ שְׁנַיִם שֶׁאֲכָלָהּ שָׁנָה רִאשׁוֹנָה, וּשְׁנַיִם שֶׁאֲכָלָהּ שָׁנָה שְׁנִיָּה, וּשְׁנַיִם שֶׁאֲכָלָהּ שָׁנָה שְׁלִישִׁית, וְהוּזָמוּ כֻּלָּם--מְשַׁלְּשִׁין בֵּינֵיהֶן:  שֶׁאַף עַל פִּי שֶׁעֵדוּת הַחֲזָקָה שָׁלוֹשׁ עֵדִיּוֹת, הֲרֵי הֶן כְּעֵדוּת אַחַת לַהֲזָמָה.</P>

<P><B>כא,יא</B>  לְפִיכָּךְ שְׁלוֹשָׁה אַחִים, וְאֶחָד מִצְטָרֵף עִם כָּל אֶחָד וְאֶחָד מֵהֶן וְהֵעִידוּ בְּשָׁנָה שָׁנָה--הֲרֵי אֵלּוּ שָׁלוֹשׁ עֵדִיּוֹת, וְתִתְקַיַּם בָּהֶן הַחֲזָקָה.  וְהֶם כְּעֵדוּת אַחַת לַהֲזָמָה:  שְׁאִם הוּזָמוּ כֻּלָּם--הֲרֵי שְׁלֹשֶׁת הָאַחִין מְשַׁלְּמִין חֲצִי דְּמֵי הַשָּׂדֶה, וְזֶה שֶׁנִּצְטָרַף עִם כָּל אֶחָד מֵהֶן מְשַׁלֵּם חֲצִי דָּמֶיהָ.</P>

<P><B>כא,יב</B>  [ח] שָׁלוֹשׁ כִּתֵּי עֵדִים שֶׁנִּתְקַיַּם בְּעֵדוּתָן שֶׁשּׁוֹר זֶה מוּעָד, וְנִמְצֵאת כַּת רִאשׁוֹנָה וּשְׁנִיָּה זוֹמְמִין--כֻּלָּן פְּטוּרִין.  נִמְצְאוּ שְׁלָשְׁתָּן זוֹמְמוֹת, כֻּלָּן חַיָּבִין לְשַׁלַּם חֲצִי נֶזֶק--שֶׁאַף עַל פִּי שְׁהוּא תָּם, מְשַׁלֵּם חֲצִי נֶזֶק.  בַּמֶּה דְּבָרִים אֲמוּרִים, בְּשֶׁהָיוּ כֻּלָּן רוֹמְזִין זֶה אֶת זֶה, אוֹ שֶׁבָּאוּ רְצוּפִין, אוֹ שֶׁהָיוּ מַכִּירִין בַּעַל הַשּׁוֹר וְלֹא הִכִּירוּ הַשּׁוֹר.  אֲבָל אִם אֵין שָׁם אֶחָד מֵאֵלּוּ, הֲרֵי כַּת רִאשׁוֹנָה וּשְׁנִיָּה פְּטוּרִין--שֶׁהֲרֵי הֶם אוֹמְרִין, לֹא בָאנוּ אֵלָא לְחַיְּבוֹ חֲצִי נֶזֶק, וְלֹא יָדַעְנוּ שֶׁתָּבוֹא כַּת אַחֶרֶת, וְיֵעָשֶׂה מוּעָד.</P>

<P><B>כא,יג</B>  [ט] וְכֵן שְׁנַיִם שֶׁהֵעִידוּ בְּבֵן סוֹרֵר וּמוֹרֶה עֵדוּת הָרִאשׁוֹנָה, וּבָאוּ שְׁנַיִם אֲחֵרִים וְהֵעִידוּ עָלָיו עֵדוּת הָאַחֲרוֹנָה שֶׁבָּהּ יֵהָרֵג, וְהוּזָמוּ שְׁתֵּיהֶן--כַּת הָרִאשׁוֹנָה לוֹקָה, וְאֵינָהּ נֶהְרֶגֶת, מִפְּנֵי שֶׁיְּכוּלִים לוֹמַר, לְהַלְקוֹתוֹ בָּאנוּ; אֲבָל כַּת אַחֲרוֹנָה נֶהְרֶגֶת, שֶׁעַל פִּיהֶם בִּלְבָד הוּא נֶהְרָג.  הָיְתָה הַכַּת הָאַחֲרוֹנָה אַרְבָּעָה, שְׁנַיִם אוֹמְרִים בְּפָנֵינוּ גָּנַב, וּשְׁנַיִם אוֹמְרִים בְּפָנֵינוּ אָכַל, וְהוּזָמוּ--כֻּלָּן נֶהְרָגִין.</P>

<P><B>כא,יד</B>  הֵעִידוּ שְׁנַיִם שֶׁגָּנַב זֶה נֶפֶשׁ מִיִּשְׂרָאֵל וּמְכָרוֹ, וְהוּזָמוּ--הֲרֵי אֵלּוּ נֶחְנָקִין.  הֵעִידוּ שְׁנַיִם שֶׁגְּנָבוֹ, וְהֵעִידוּ שְׁנַיִם אֲחֵרִים שֶׁמְּכָרוֹ--בֵּין שֶׁהוּזָמוּ עֵדֵי גְּנֵבָה, בֵּין שֶׁהוּזָמוּ עֵדֵי מְכִירָה--כָּל כַּת מֵהֶן שֶׁהוּזָמָה נֶהְרֶגֶת, שֶׁהַגְּנֵבָה הִיא תְּחִלַּת חִיּוּבוֹ שֶׁלְּזֶה מִיתָה.</P>

<P><B>כא,טו</B>  הֵעִידוּ שְׁנַיִם שֶׁמְּכָרוֹ לְזֶה הַיִּשְׂרְאֵלִי, וְהוּזָמוּ, וְלֹא הָיוּ שָׁם עֵדִים שֶׁגְּנָבוֹ--הֲרֵי אֵלּוּ פְּטוּרִין:  שֶׁאַפִלּוּ לֹא הוּזָמוּ, לֹא הָיָה זֶה נֶהְרָג, מִפְּנֵי שֶׁיָּכוֹל לוֹמַר, עַבְדִּי מָכַרְתִּי.  בָּאוּ עֵדֵי גְּנֵבָה אַחַר שֶׁהוּזָמוּ עֵדֵי מְכִירָה--אַפִלּוּ רָאִינוּ אוֹתָן רוֹמְזִין זֶה אֶת זֶה, אֵינָן נֶהְרָגִין.</P>

<P><B>כא,טז</B>  [י] מוֹצִיא שֵׁם רָע עַל אִשְׁתּוֹ שֶׁהֵבִיא עֵדִים שֶׁזִּנְּתָה כִּשְׁהִיא אֲרוּסָה, וְהֵבִיא הָאָב עֵדִים וֶהֱזִימוּם--הֲרֵי עֵדֵי הַבַּעַל נֶהְרָגִין.  חָזַר וְהֵבִיא הַבַּעַל עֵדִים, וְהֵזִים עֵדֵי הָאָב--הֲרֵי עֵדֵי הָאָב נֶהְרָגִין, וּמְשַׁלְּמִין מָמוֹן לַבַּעַל:  נֶהְרָגִין, מִפְּנֵי עֵדֵי הַבַּעַל שֶׁנִּגְמַר דִּינָם לַהֲרִיגָה בְּעֵדוּתָן, וּמְשַׁלְּמִין קְנָס, מִפְּנֵי שֶׁנִּגְמַר דִּין הַבַּעַל לְשַׁלַּם קְנָס בְּעֵדוּתָן; וְנִמְצְאוּ נְפָשׁוֹת לְזֶה, וּמָמוֹן לְזֶה.</P>

<P><B>כא,יז</B>  וְכֵן שְׁנַיִם שֶׁהֵעִידוּ עַל זֶה שֶׁבָּעַל נַעֲרָה מְאֹרָסָה, וְהוּזָמוּ--נֶהְרָגִין, וְאֵין מְשַׁלְּמִין; בָּעַל בִּתּוֹ שֶׁלִּפְלוֹנִי, וְהוּזָמוּ--נֶהְרָגִין, וּמְשַׁלְּמִין הַקְּנָס לַנִּטְעָן.  פְּלוֹנִי רָבַע הַשּׁוֹר, וְהוּזָמוּ--נִסְקָלִין, וְאֵין מְשַׁלְּמִין; שׁוֹרוֹ שֶׁלִּפְלוֹנִי--נִסְקָלִין, וּמְשַׁלְּמִין דְּמֵי הַשּׁוֹר לְבַעַל הַשּׁוֹר.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת עֵדוּת פֵּרֶק כב</H2>

<P><B>כב,א</B>  שְׁתֵּי כִּתֵּי עֵדִים הַמַּכְחִישׁוֹת זוֹ אֶת זוֹ, שֶׁבָּא עֵד אֶחָד מִכַּת זוֹ וְעֵד אֶחָד מִכַּת זוֹ וְהֵעִידוּ בְּעֵדוּת אַחֶרֶת--אֵין כָּאן עֵדוּת:  שֶׁהֲרֵי בַּוַּדַּאי אֶחָד מֵהֶן שַׁקְרָן, וְאֵין יָדוּעַ מִי הוּא מִשְּׁנֵיהֶן.</P>

<P><B>כב,ב</B>  בָּאָה כַּת זוֹ בִּפְנֵי עַצְמָהּ, וּבָאָה כַּת זוֹ בִּפְנֵי עַצְמָהּ וְהֵעִידָה עֵדוּת אַחֶרֶת--מְקַבְּלִין כָּל אַחַת מֵהֶן בִּפְנֵי עַצְמָהּ.</P>

<P><B>כב,ג</B>  [ב] רְאוּבֵן שֶׁהוֹצִיא עַל שִׁמְעוֹן שְׁנֵי שְׁטָרוֹת, אֶחָד בְּמָנֶה וְאֶחָד בְּמָאתַיִם, וְכָפַר שִׁמְעוֹן בִּשְׁנֵי הַשְּׁטָרוֹת, וְעֵדֵי שְׁטָר זֶה כַּת אַחַת מֵאוֹתָן הַשְּׁתַּיִם שֶׁהִכְחִישׁוּ זוֹ אֶת זוֹ, וְעֵדֵי הַשְּׁטָר הַשֵּׁנִי הַכַּת הַשְּׁנִיָּה--הֲרֵי שִׁמְעוֹן מְשַׁלֵּם מָנֶה, שֶׁיָּד בַּעַל הַשְּׁטָר עַל הַתַּחְתּוֹנָה; וְיִשָּׁבַע עַל הַשְּׁאָר.</P>

<P><B>כב,ד</B>  וְיֵרָאֶה לִי שֶׁשְּׁבוּעָה זוֹ שֶׁיִּשָּׁבַע עַל הַשְּׁאָר, בִּנְקִיטַת חֵפֶץ כְּדִין מוֹדֶה בְּמִקְצָת, שֶׁהֲרֵי יֵשׁ עָלָיו שְׁנֵי עֵדִים כְּשֵׁרִים מְעִידִין בְּמִקְצַת הַמָּמוֹן שֶׁכָּפַר בְּכֻלּוֹ, וְלֹא תִהְיֶה הוֹדָיַת פִּיו גְּדוֹלָה מֵהֶעָדַת עֵדִים כְּמוֹ שֶׁבֵּאַרְנוּ.</P>

<P><B>כב,ה</B>  [ג] הוֹצִיא רְאוּבֵן שְׁטָר עַל לֵוִי, וְעֵדָיו כַּת אַחַת מִשְּׁתֵּיהֶן, וְהוֹצִיא שִׁמְעוֹן שְׁטָר שֵׁנִי עַל לֵוִי, וְעֵדָיו הַכַּת הַשְּׁנִיָּה, וְלֵוִי כּוֹפֵר בִּשְׁנֵיהֶם--הֲרֵי רְאוּבֵן נִשְׁבָּע וְנוֹטֵל, וְשִׁמְעוֹן נִשְׁבָּע וְנוֹטֵל:  שֶׁוַּדַּאי אֶחָד מֵהֶן יֵשׁ לוֹ אֶצְלוֹ.  וּשְׁבוּעָה זוֹ בְּתַקָּנַת חֲכָמִים, כְּדִין חֶנְוָנִי עַל פֵּנַקְסוֹ.</P>

<P><B>כב,ו</B>  [ד] הוֹצִיא רְאוּבֵן שְׁטָר עַל שִׁמְעוֹן, וְעֵדָיו כַּת אַחַת מֵהֶן, וְהוֹצִיא שְׁטָר שֵׁנִי עַל לֵוִי, וְעֵדָיו הַכַּת הַשְּׁנִיָּה, וְכָל אֶחָד מֵהֶן כּוֹפֵר בּוֹ--הַמּוֹצִיא מֵחֲבֵרוֹ, עָלָיו הָרְאָיָה:  הוֹאִיל וְאֵין רְאוּבֵן יָכוֹל לְקַיַּם אֶחָד מִשְּׁנֵי שְׁטָרוֹת--הֲרֵי כָּל שְׁטָר מֵהֶן כַּחֶרֶס, וּשְׁנֵי הַנִּטְעָנִין נִשְׁבָּעִין הֶסֵּת וְנִפְטָרִין.</P>

<P><B>כב,ז</B>  בַּמֶּה דְּבָרִים אֲמוּרִים, בְּשֶׁבָּאוּ שְׁתֵּי הַכִּתּוֹת לְהָעִיד כְּאֶחָד.  אֲבָל כָּל הַמּוֹצִיא שְׁטָר שֶׁיֵּשׁ בּוֹ עֵדוּת כַּת אַחַת מִשְּׁתֵּיהֶן, הֲרֵי זֶה גּוֹבֶה בּוֹ.  וְאִם הוֹצִיא אַחַר כָּךְ, בֵּין הוּא בֵּין אַחֵר, שְׁטָר שֵׁנִי שֶׁיֵּשׁ בּוֹ עֵדוּת הַכַּת הַשְּׁנִיָּה--הֲרֵי זֶה גּוֹבֶה בּוֹ, בֵּין מִן הַלּוֹוֶה הָרִאשׁוֹן בֵּין מֵאַחֵר:  שֶׁהֲרֵי כָּל כַּת מִשְּׁתֵּיהֶן, בָּאָה בִּפְנֵי עַצְמָהּ וְהֵעִידָה.</P>

<P><B>כב,ח</B>  [ה] מִי שֶׁהֵבִיא עֵדִים וְנֶחְקְרָה עֵדוּתָן, וְהוּזָמוּ, וְחָזַר וְהֵבִיא עֵדִים אֲחֵרִים בְּאוֹתָהּ הַטְּעָנָה עַצְמָהּ, וְהוּזָמוּ, אַפִלּוּ מֵאָה כַּת, וְאַחַר כָּךְ הֵבִיא עֵדִים בְּאוֹתָהּ הַטְּעָנָה עַצְמָהּ, וְנִמְצֵאת עֵדוּת אֵלּוּ הָאַחֲרוֹנִים מְכֻוֶּנֶת--דָּנִין עַל פִּיהֶם:  שֶׁאַף עַל פִּי שֶׁהֻחְזַק זֶה שֶׁטָּעַן טְעָנָה זוֹ לְהָבִיא עֵדִים שַׁקְרָנִים, הֲרֵי לֹא הֻחְזְקוּ אֵלּוּ הָעֵדִים הָאַחֲרוֹנִים שְׁהֶן מְשַׁקְּרִין.</P>

<P><B>כב,ט</B>  אֲבָל שְׁטָר שֶׁקָּרָא עָלָיו עַרְעָר, וְהוּא שֶׁיָּבוֹאוּ שְׁנַיִם וְיֹאמְרוּ מִמֶּנּוּ שָׁאַל לְזַיַּף לוֹ שְׁטָר זֶה--אַף עַל פִּי שֶׁנִּתְקַיַּם הַשְּׁטָר מֵחוֹתְמָיו, אֵין גּוֹבִין בּוֹ לְעוֹלָם.  וְיֵרָאֶה לִי שְׁאִם בָּאוּ עֵדֵי הַשְּׁטָר, וְהֵעִידוּ הֶן בְּעַצְמָן עַל כְּתָב יָדָם--גּוֹבִין בּוֹ.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר שופטים - הלכות ממרים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת מַמְרִים</H1>

<P>יֵשׁ בִּכְלָלָן תֵּשַׁע מִצְווֹת--שָׁלוֹשׁ מִצְווֹת עֲשֵׂה, וְשֵׁשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לַעֲשׂוֹת עַל פִּי הַתּוֹרָה שֶׁיֹּאמְרוּ לָנוּ בֵּית דִּין הַגָּדוֹל; (ב) שֶׁלֹּא לָסוּר מִדִּבְרֵיהֶם; (ג) שֶׁלֹּא לְהוֹסִיף עַל הַתּוֹרָה, לֹא בְּמִצְווֹת שֶׁבִּכְתָב, וְלֹא בְּפֵרוּשָׁן שֶׁלָּמַדְנוּ מִפִּי הַשְּׁמוּעָה; (ד) שֶׁלֹּא לִגְרֹעַ מִן הַכֹּל; (ה) שֶׁלֹּא לְקַלַּל אָב וָאֵם; (ו) שֶׁלֹּא לְהַכּוֹת אָב וָאֵם; (ז) לְכַבַּד אָב וָאֵם; (ח) לְיִרְאָה מֵאָב וָאֵם; (ט) שֶׁלֹּא יִהְיֶה הַבֵּן סוֹרֵר וּמוֹרֶה עַל קוֹל אָבִיו וְאִמּוֹ.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת מַמְרִים פֵּרֶק א</H2>

<P><B>א,א</B>  בֵּית דִּין הַגָּדוֹל שֶׁבִּירוּשָׁלַיִם--הֶם עִיקַר תּוֹרָה שֶׁבְּעַל פֶּה, וְהֶם עַמּוּד הַהוֹרָאָה, וּמֵהֶם חֹק וּמִשְׁפָּט יוֹצֶא לְכָל יִשְׂרָאֵל, וַעֲלֵיהֶם הִבְטִיחָה תּוֹרָה:  שֶׁנֶּאֱמָר "עַל-פִּי הַתּוֹרָה אֲשֶׁר יוֹרוּךָ, וְעַל-הַמִּשְׁפָּט אֲשֶׁר-יֹאמְרוּ לְךָ--תַּעֲשֶׂה" (דברים יז,יא), זוֹ מִצְוַת עֲשֵׂה.  וְכָל הַמַּאֲמִין בְּמֹשֶׁה רַבֵּנוּ וּבְתוֹרָתוֹ--חַיָּב לִסְמֹךְ מַעֲשֵׂה הַדָּת אֲלֵיהֶם, וּלְהִשָּׁעֵן עֲלֵיהֶן.</P>

<P><B>א,ב</B>  כָּל מִי שְׁאֵינוּ עוֹשֶׂה בְּהוֹרָאָתָן--עוֹבֵר בְּלֹא תַעֲשֶׂה, שֶׁנֶּאֱמָר "לֹא תָסוּר, מִכָּל הַדָּבָר אֲשֶׁר-יַגִּידוּ לְךָ" (ראה דברים יז,יא).  וְאֵין לוֹקִין עַל לָאו זֶה, מִפְּנֵי שֶׁנִּתַּן לְאַזְהָרַת מִיתַת בֵּית דִּין:  שֶׁכָּל חָכָם שֶׁמּוֹרֶה עַל דִּבְרֵיהֶם--מִיתָתוֹ בְּחָנֵק, שֶׁנֶּאֱמָר "וְהָאִישׁ אֲשֶׁר-יַעֲשֶׂה בְזָדוֹן, לְבִלְתִּי שְׁמֹעַ . . ." (דברים יז,יב).</P>

<P><B>א,ג</B>  אֶחָד דְּבָרִים שֶׁלָּמְדוּ אוֹתָן מִפִּי שְׁמוּעָה, וְהֶם תּוֹרָה שֶׁבְּעַל פֶּה, וְאֶחָד דְּבָרִים שֶׁלָּמְדוּ אוֹתָן מִפִּי דַּעְתָּן בְּאַחַת מִן הַמִּדּוֹת שֶׁהַתּוֹרָה נִדְרֶשֶׁת בָּהֶן וְנִרְאֶה בְּעֵינֵיהֶם שֶׁהַדִּין בְּדָבָר זֶה כָּךְ הוּא, וְאֶחָד דְּבָרִים שֶׁעָשׂוּ אוֹתָן סְיָג לַתּוֹרָה וּלְפִי מַה שֶׁהַשָּׁעָה צְרִיכָה, וְהֶם הַגְּזֵרוֹת וְהַתַּקָּנוֹת וְהַמִּנְהָגוֹת--בְּכָל אֶחָד וְאֶחָד מִשְּׁלוֹשָׁה דְּבָרִים אֵלּוּ, מִצְוַת עֲשֵׂה לִשְׁמֹעַ לָהֶן, וְהָעוֹבֵר עַל כָּל אַחַת מֵהֶן, עוֹבֵר בְּלֹא תַעֲשֶׂה.</P>

<P><B>א,ד</B>  הֲרֵי הוּא אוֹמֵר "עַל-פִּי הַתּוֹרָה אֲשֶׁר יוֹרוּךָ" (דברים יז,יא), אֵלּוּ הַגְּזֵרוֹת וְהַתַּקָּנוֹת וְהַמִּנְהָגוֹת שֶׁיּוֹרוּ בָּהֶם לָרַבִּים כְּדֵי לְחַזַּק הַדָּת וּלְתַקַּן הָעוֹלָם; "וְעַל-הַמִּשְׁפָּט אֲשֶׁר-יֹאמְרוּ לְךָ--תַּעֲשֶׂה" (שם), אֵלּוּ דְּבָרִים שֶׁלָּמְדוּ אוֹתָן מִן הַדִּין בְּאַחַת מִן הַמִּדּוֹת שֶׁהַתּוֹרָה נִדְרֶשֶׁת בָּהֶם; "מִכָּל הַדָּבָר אֲשֶׁר-יַגִּידוּ לְךָ" (ראה שם), זוֹ הַקַּבָּלָה שֶׁקִּבְּלוּ אִישׁ מִפִּי אִישׁ.</P>

<P><B>א,ה</B>  [ג] דִּבְרֵי הַקַּבָּלָה, אֵין בָּהֶן מַחְלֹקֶת לְעוֹלָם; וְכָל דָּבָר שֶׁתִּמְצָא בּוֹ מַחְלֹקֶת, בַּיָּדוּעַ שְׁאֵינוּ קַבָּלָה מִמֹּשֶׁה רַבֵּנוּ.  וּדְבָרִים שֶׁלּוֹמְדִין מִן הַדִּין--אִם הִסְכִּימוּ עֲלֵיהֶן בֵּית דִּין הַגָּדוֹל כֻּלָּם, הֲרֵי הִסְכִּימוּ; וְאִם נֶחְלְקוּ בָּהֶן--הוֹלְכִין אַחַר הָרֹב, וּמוֹצִיאִין הַדִּין אֶחָד לָרַבִּים.</P>

<P><B>א,ו</B>  וְכֵן הַגְּזִירוֹת וְהַתַּקָּנוֹת וְהַמִּנְהָגוֹת--אִם רָאוּ מִקְצָתָן שֶׁרָאוּי לִגְזֹר גְּזֵרָה זוֹ אוֹ לְתַקַּן תַּקָּנָה זוֹ אוֹ שֶׁיַּנִּיחוּ הָעָם עַל מִנְהָג זֶה, וְרָאוּ מִקְצָתָן שְׁאֵין רָאוּי לִגְזֹר גְּזֵרָה זוֹ וְלֹא לְתַקַּן תַּקָּנָה זוֹ וְלֹא לְהַנִּיחַ מִנְהָג זֶה--נוֹשְׂאִין וְנוֹתְנִין אֵלּוּ כְּנֶגֶד אֵלּוּ, וְהוֹלְכִין אַחַר רֻבָּן, וּמוֹצִיאִין הַדָּבָר אֶחָד לָרַבִּים.</P>

<P><B>א,ז</B>  [ד] כְּשֶׁהָיָה בֵּית דִּין הַגָּדוֹל קַיָּם, לֹא הָיְתָה שָׁם מַחְלֹקֶת בְּיִשְׂרָאֵל; אֵלָא כָּל דִּין שֶׁנֻּלַּד בּוֹ סָפֵק לְאֶחָד מִיִּשְׂרָאֵל, שׁוֹאֵל לְבֵית דִּין שֶׁבְּעִירוֹ.  אִם יָדְעוּ, אָמְרוּ לוֹ; וְאִם לָאו, הֲרֵי הַשּׁוֹאֵל עִם אוֹתוֹ בֵּית דִּין אוֹ עִם שְׁלוּחוֹ עוֹלִין לִירוּשָׁלַיִם, וְשׁוֹאֲלִין לְבֵית דִּין שֶׁבְּהַר הַבַּיִת.  אִם יָדְעוּ, אָמְרוּ לָהֶם; וְאִם לָאו, הַכֹּל בָּאִין לְבֵית דִּין שֶׁעַל פֶּתַח הָעֲזָרָה.  אִם יָדְעוּ, אָמְרוּ לָהֶם; וְאִם לָאו, הַכֹּל בָּאִים לְלִשְׁכַּת הַגָּזִית לְבֵית דִּין הַגָּדוֹל, וְשׁוֹאֲלִין.</P>

<P><B>א,ח</B>  אִם הָיָה הַדָּבָר שֶׁנֻּלַּד בּוֹ הַסָּפֵק לַכֹּל יָדוּעַ אֵצֶל בֵּית דִּין הַגָּדוֹל, בֵּין מִפִּי הַקַּבָּלָה בֵּין מִן הַמִּדָּה שֶׁדָּנוּ בָּהּ--אוֹמְרִין לָהֶם מִיָּד; וְאִם לֹא הָיָה הַדָּבָר בָּרוּר אֵצֶל בֵּית דִּין הַגָּדוֹל--דָּנִין בּוֹ בְּשָׁעָתָן וְנוֹשְׂאִין וְנוֹתְנִין בַּדָּבָר עַד שֶׁיַּסְכִּימוּ כֻּלָּן, אוֹ יַעַמְדוּ לְמִנְיָן וְיֵלְכוּ אַחַר הָרֹב, וְיֹאמְרוּ לְכָל הַשּׁוֹאֲלִין כָּךְ הֲלָכָה, וְיֵלְכוּ לָהֶם.</P>

<P><B>א,ט</B>  מִשֶּׁבָּטַל בֵּית דִּין הַגָּדוֹל, רָבְתָה מַחְלֹקֶת בְּיִשְׂרָאֵל:  זֶה מְטַמֵּא וְנוֹתֵן טַעַם לִדְבָרָיו, וְזֶה מְטַהֵר וְנוֹתֵן טַעַם לִדְבָרָיו; זֶה אוֹסֵר, וְזֶה מַתִּיר.  [ה] שְׁנֵי חֲכָמִים אוֹ שְׁנֵי בָּתֵּי דִּינִין שֶׁנֶּחְלְקוּ שֶׁלֹּא בִּזְמָן הַסַּנְהֶדְּרִין, אִם עַד שֶׁלֹּא הִגִּיעַ הַדָּבָר לָהֶן--בֵּין בִּזְמָן אֶחָד, בֵּין בְּזֶה אַחַר זֶה--אֶחָד מְטַמֵּא וְאֶחָד מְטַהֵר, אֶחָד אוֹסֵר וְאֶחָד מַתִּיר:  אִם אֵין אַתָּה יוֹדֵעַ לְהֵיכָן הַדִּין נוֹטֶה--בְּשֶׁלַּתּוֹרָה, הֲלֹךְ אַחַר הַמַּחְמִיר; וּבְשֶׁלְּדִבְרֵי סוֹפְרִים, הֲלֹךְ אַחַר הַמֵּקַל.
<BR> </P>

<H2>הִלְכּוֹת מַמְרִים פֵּרֶק ב</H2>

<P><B>ב,א</B>  בֵּית דִּין הַגָּדוֹל שֶׁדָּרְשׁוּ בְּאַחַת מִן הַמִּדּוֹת כְּפִי מַה שֶׁנִּרְאָה בְּעֵינֵיהֶם שֶׁהַדִּין כָּךְ, וְדָנוּ דִּין, וְעָמַד אַחֲרֵיהֶם בֵּית דִּין אַחֵר, וְנִרְאָה לוֹ טַעַם אַחֵר לִסְתֹּר אוֹתוֹ הַדִּין--הֲרֵי זֶה סוֹתֵר, וְדָן כְּפִי מַה שֶׁיֵּרָאֶה בְּעֵינָיו:  שֶׁנֶּאֱמָר "אֶל-הַשֹּׁפֵט, אֲשֶׁר יִהְיֶה בַּיָּמִים הָהֵם" (דברים יז,ט)--אֵין אַתָּה חַיָּב לָלֶכֶת, אֵלָא אַחַר בֵּית דִּין שֶׁבְּדוֹרָךְ.</P>

<P><B>ב,ב</B>  בֵּית דִּין שֶׁגָּזְרוּ גְּזֵרָה, אוֹ הִתְקִינוּ תַּקָּנָה, וְהִנְהִיגוּ מִנְהָג, וּפָשַׁט כָּל הַדָּבָר בְּכָל יִשְׂרָאֵל, וְעָמַד אַחֲרֵיהֶם בֵּית דִּין אַחֵר, וּבִקַּשׁ לְבַטַּל דִּבְרֵי הָרִאשׁוֹנִים וְלַעְקֹר אוֹתָהּ הַתַּקָּנָה וְאוֹתָהּ הַגְּזֵרָה וְאוֹתוֹ הַמִּנְהָג--אֵינוּ יָכוֹל, עַד שֶׁיִּהְיֶה גָּדוֹל מִן הָרִאשׁוֹנִים בְּחָכְמָה וּבְמִנְיָן.</P>

<P><B>ב,ג</B>  הָיָה גָּדוֹל בְּחָכְמָה אֲבָל לֹא בְּמִנְיָן, בְּמִנְיָן אֲבָל לֹא בְּחָכְמָה--אֵינוּ יָכוֹל לְבַטַּל אֶת דְּבָרָיו; אַפִלּוּ בָּטַל טַעַם שֶׁבִּגְלָלוֹ גָּזְרוּ הָרִאשׁוֹנִים אוֹ הִתְקִינוּ--אֵין הָאַחֲרוֹנִים יְכוּלִין לְבַטַּל, עַד שֶׁיִּהְיוּ גְּדוֹלִים מֵהֶם.</P>

<P><B>ב,ד</B>  וְהֵיאַךְ יִהְיוּ גְּדוֹלִים בְּמִנְיָן, הוֹאִיל וְכָל בֵּית דִּין וּבֵית דִּין שֶׁלְּשִׁבְעִים וְאֶחָד הוּא--זֶה מִנְיָן חַכְמֵי הַדּוֹר שֶׁהִסְכִּימוּ וְקִבְּלוּ הַדָּבָר שֶׁאָמְרוּ בֵּית דִּין הַגָּדוֹל, וְלֹא חָלְקוּ בּוֹ.</P>

<P><B>ב,ה</B>  [ג] בַּמֶּה דְּבָרִים אֲמוּרִים, בִּדְבָרִים שֶׁלֹּא אָסְרוּ אוֹתָן כְּדֵי לַעֲשׂוֹת סְיָג, אֵלָא בִּשְׁאָר דִּינֵי תּוֹרָה.  אֲבָל דְּבָרִים שֶׁרָאוּ בֵּית דִּין לִגְזֹר אוֹ לֶאֱסֹר אוֹתָן, לַעֲשׂוֹת סְיָג--אִם פָּשַׁט אִסּוּרָן בְּכָל יִשְׂרָאֵל--אֵין בֵּית דִּין הַגָּדוֹל אַחֵר יָכוֹל לְעָקְרָן וּלְהַתִּירָן, אַפִלּוּ הָיָה גָּדוֹל מִן הָרִאשׁוֹנִים.</P>

<P><B>ב,ו</B>  [ד] וְיֵשׁ לְבֵית דִּין לַעְקֹר אַף דְּבָרִים אֵלּוּ לְפִי שָׁעָה, אַף עַל פִּי שְׁהוּא קָטָן מִן הָרִאשׁוֹנִים--שֶׁלֹּא יִהְיוּ גְּזֵרוֹת אֵלּוּ חֲמוּרִין מִדִּבְרֵי תּוֹרָה עַצְמָהּ:  שֶׁאַפִלּוּ דִּבְרֵי תּוֹרָה--יֵשׁ לְכָל בֵּית דִּין לַעְקֹר אוֹתָן, הוֹרָאַת שָׁעָה.</P>

<P><B>ב,ז</B>  כֵּיצַד:  בֵּית דִּין שֶׁרָאוּ לְחַזַּק הַדָּת וְלַעֲשׂוֹת סְיָג, כְּדֵי שֶׁלֹּא יַעַבְרוּ הָעָם עַל הַתּוֹרָה--מַכִּין שֶׁלֹּא כַּדִּין, וְעוֹנְשִׁין שֶׁלֹּא כַּדִּין; אֲבָל אֵין קוֹבְעִין הַדָּבָר לַדּוֹרוֹת, וְאוֹמְרִין שֶׁהֲלָכָה כָּךְ הִיא.</P>

<P><B>ב,ח</B>  וְכֵן אִם רָאוּ לְפִי שָׁעָה לְבַטַּל מִצְוַת עֲשֵׂה, אוֹ לַעֲבֹר עַל מִצְוַת לֹא תַעֲשֶׂה, כְּדֵי לְהַחְזִיר רַבִּים לַדָּת, אוֹ לְהַצִּיל רַבִּים מִיִּשְׂרָאֵל מִלְּהִכָּשֵׁל בִּדְבָרִים אֲחֵרִים--עוֹשִׂין לְפִי מַה שֶׁהַשָּׁעָה צְרִיכָה.</P>

<P><B>ב,ט</B>  כְּשֵׁם שֶׁהָרוֹפֵא חוֹתֵךְ יָדוֹ אוֹ רַגְלוֹ שֶׁלְּזֶה, כְּדֵי שֶׁיִּחְיֶה כֻּלּוֹ:  כָּךְ בֵּית דִּין מוֹרִין בִּזְמָן מִן הַזְּמַנִּים לַעֲבֹר עַל מִקְצַת מִצְווֹת לְפִי שָׁעָה, כְּדֵי שֶׁיִּתְקַיְּמוּ כֻּלָּן--כְּדֶרֶךְ שֶׁאָמְרוּ חֲכָמִים הָרִאשׁוֹנִים, חַלַּל עָלָיו שַׁבָּת אַחַת כְּדֵי שֶׁיִּשְׁמֹר שַׁבָּתוֹת הַרְבֵּה.</P>

<P><B>ב,י</B>  [ה] בֵּית דִּין שֶׁנִּרְאָה לָהֶם לִגְזֹר גְּזֵרָה, אוֹ לְתַקַּן תַּקָּנָה, אוֹ לְהַנְהִיג מִנְהָג--צְרִיכִין לְהִתְיַשַּׁב בַּדָּבָר, וְלֵידַע תְּחִלָּה, אִם רֹב הַצִּבּוּר יְכוּלִין לַעֲמֹד בָּהּ, אוֹ אֵין רֹב הַצִּבּוּר יְכוּלִין לַעֲמֹד בְּדָבָר זֶה.  וּלְעוֹלָם אֵין גּוֹזְרִין גְּזֵרָה עַל הַצִּבּוּר, אֵלָא אִם כֵּן רֹב הַצִּבּוּר יְכוּלִין לַעֲמֹד בָּהּ.</P>

<P><B>ב,יא</B>  [ו] הֲרֵי שֶׁגָּזְרוּ בֵּית דִּין גְּזֵרָה, וְדִמּוּ שֶׁרֹב הַצִּבּוּר יְכוּלִין לַעֲמֹד בָּהּ, וְאַחַר שֶׁגָּזְרוּ אוֹתָהּ, פִּקְפְּקוּ הָעָם בָּהּ וְלֹא פָשְׁטָה בְּרֹב הַצִּבּוּר--הֲרֵי זוֹ בְּטֵלָה, וְאֵינָן רַשָּׁאִין לָכֹף אֶת הָעָם לָלֶכֶת בָּהּ.</P>

<P><B>ב,יב</B>  [ז] גָּזְרוּ וְדִמּוּ שֶׁפָּשְׁטָה בְּכָל יִשְׂרָאֵל, וְעָמַד הַדָּבָר כֵּן שָׁנִים רַבּוֹת, וּלְאַחַר זְמָן מְרֻבֶּה עָמַד בֵּית דִּין אַחֵר, וּבָדַק בְּכָל יִשְׂרָאֵל וְרָאָה שְׁאֵין אוֹתָהּ הַגְּזֵרָה פּוֹשֶׁטֶת בְּכָל יִשְׂרָאֵל--יֵשׁ לוֹ רְשׁוּת לְבַטְּלָהּ; וְאַפִלּוּ הָיָה פָּחוּת מֵאוֹתוֹ בֵּית דִּין הָרִאשׁוֹן בְּחָכְמָה וּבְמִנְיָן, יֵשׁ לוֹ לְבַטַּל.  [ח] וְכָל בֵּית דִּין שֶׁהִתִּיר שְׁנֵי דְּבָרִים, אַל יְמַהַר לְהַתִּיר דָּבָר שְׁלִישִׁי.</P>

<P><B>ב,יג</B>  [ט] הוֹאִיל וְיֵשׁ לְבֵית דִּין לִגְזֹר וְלֶאֱסֹר דָּבָר הַמֻּתָּר, וְיַעֲמֹד אִסּוּרוֹ לְדוֹרוֹת, וְכֵן יֵשׁ לָהֶן לְהַתִּיר אִסּוּרֵי תּוֹרָה, לְפִי שָׁעָה--מַה הוּא זֶה שֶׁהִזְהִירָה תּוֹרָה "לֹא-תֹסֵף עָלָיו, וְלֹא תִגְרַע מִמֶּנּוּ" (דברים יג,א):  שֶׁלֹּא לְהוֹסִיף עַל דִּבְרֵי תּוֹרָה וְלֹא לִגְרֹעַ מֵהֶן, וְלִקְבֹּעַ הַדָּבָר לְעוֹלָם שְׁהוּא מִן הַתּוֹרָה, בֵּין בְּתוֹרָה שֶׁבִּכְתָב, בֵּין בְּתוֹרָה שֶׁבְּעַל פֶּה.</P>

<P><B>ב,יד</B>  כֵּיצַד:  הֲרֵי כָּתוּב בַּתּוֹרָה "לֹא-תְבַשֵּׁל גְּדִי, בַּחֲלֵב אִמּוֹ" (שמות כג,יט; שמות לד,כו; דברים יד,כא).  וּמִפִּי הַשְּׁמוּעָה לָמְדוּ שֶׁזֶּה הַכָּתוּב, אָסַר לְבַשַּׁל וְלֶאֱכֹל בָּשָׂר בֶּחָלָב--בֵּין בְּשַׂר בְּהֵמָה, בֵּין בְּשַׂר חַיָּה; אֲבָל בְּשַׂר עוֹף, מֻתָּר בֶּחָלָב מִן הַתּוֹרָה.</P>

<P><B>ב,טו</B>  אִם יָבוֹא בֵּית דִּין וְיַתִּיר בְּשַׂר חַיָּה בֶּחָלָב, הֲרֵי זֶה גּוֹרֵעַ; וְאִם יֶאֱסֹר בְּשַׂר הָעוֹף, וְיֹאמַר שְׁהוּא בִּכְלַל הַגְּדִי, וְהוּא אָסוּר מִן הַתּוֹרָה--הֲרֵי זֶה מוֹסִיף.</P>

<P><B>ב,טז</B>  אֲבָל אִם אָמַר בְּשַׂר הָעוֹף מֻתָּר מִן הַתּוֹרָה, וְאָנוּ נֶאֱסֹר אוֹתוֹ, וְנוֹדִיעַ לָעָם שְׁהוּא גְּזֵרָה:  שֶׁלֹּא יָבוֹא מִן הַדָּבָר חֻרְבָה, וְיֹאמְרוּ בְּשַׂר הָעוֹף מֻתָּר מִפְּנֵי שֶׁלֹּא נִתְפָּרַשׁ בַּתּוֹרָה, כָּךְ הַחַיָּה מֻתֶּרֶת שֶׁהֲרֵי לֹא נִתְפָּרְשָׁה; וְיָבוֹא אַחֵר לוֹמַר אַף בְּשַׂר בְּהֵמָה מֻתָּר, חוּץ מִן הָעֵז; וְיָבוֹא אַחֵר לוֹמַר אַף בְּשַׂר הָעֵז מֻתָּר בַּחֲלֵב הַפָּרָה אוֹ הַכִּבְשָׂה, שֶׁלֹּא נֶאֱמָר אֵלָא "אִמּוֹ" (שמות כג,יט; שמות לד,כו; דברים יד,כא) שְׁהִיא מִינוֹ; וְיָבוֹא אַחֵר לוֹמַר אַף בַּחֲלֵב הָעֵז שְׁאֵינָהּ אִמּוֹ מֻתָּר, שֶׁלֹּא נֶאֱמָר אֵלָא "אִמּוֹ".  לְפִיכָּךְ נֶאֱסֹר כָּל בָּשָׂר בֶּחָלָב, וְאַפִלּוּ בְּשַׂר עוֹף.  אֵין זֶה מוֹסִיף, אֵלָא עוֹשֶׂה סְיָג לַתּוֹרָה.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת מַמְרִים פֵּרֶק ג</H2>

<P><B>ג,א</B>  מִי שְׁאֵינוּ מַאֲמִין בְּתוֹרָה שֶׁבְּעַל פֶּה, אֵינוּ זָקֵן מַמְרֵא הָאָמוּר בַּתּוֹרָה, אֵלָא הֲרֵי הוּא בִּכְלַל הַמִּינִים, וּמִיתָתוֹ בְּיַד כָּל אָדָם.  [ב] מֵאַחַר שֶׁנִּתְפַּרְסַם שְׁהוּא כּוֹפֵר בְּתוֹרָה שֶׁבְּעַל פֶּה--מוֹרִידִין וְלֹא מַעֲלִין, כִּשְׁאָר הַמִּינִים וְהָאֲפֵיקוֹרוֹסִין וְהָאוֹמְרִין אֵין תּוֹרָה מִן הַשָּׁמַיִם וְהַמּוֹסְרִים וְהַמְּשֻׁמָּדִים:  כָּל אֵלּוּ אֵינָן בִּכְלַל יִשְׂרָאֵל, וְאֵינָן צְרִיכִין לֹא עֵדִים וְלֹא הַתְרָאָה וְלֹא דַּיָּנִין; אֵלָא כָּל הַהוֹרֵג אֶחָד מֵהֶן, עָשָׂה מִצְוָה גְּדוֹלָה וְהֵסִיר מִכְשׁוֹל.</P>

<P><B>ג,ב</B>  [ג] בַּמֶּה דְּבָרִים אֲמוּרִים, בְּאִישׁ שֶׁכָּפַר בְּתוֹרָה שֶׁבְּעַל פֶּה מִמַּחְשַׁבְתּוֹ, וּבִדְבָרִים שֶׁנִּרְאוּ לוֹ, וְהָלַךְ אַחַר דַּעְתּוֹ הַקַּלָּה, וְאַחַר שְׁרִירוּת לִבּוּ, וְכָפַר בְּתוֹרָה שֶׁבְּעַל פֶּה תְּחִלָּה; וְכֵן כָּל הַטּוֹעִים אַחֲרָיו.</P>

<P><B>ג,ג</B>  אֲבָל בְּנֵי אוֹתָן הַטּוֹעִים וּבְנֵי בְּנֵיהֶם, שֶׁהִדִּיחוּ אוֹתָם אֲבוֹתָם וְנֻלְּדוּ בְּמִינוּת, וְגִדְּלוּ אוֹתָן עָלָיו--הֲרֵי הֶן כְּתִינוֹק שֶׁנִּשְׁבָּה לְבֵין הַגּוֹיִים וְגִדְּלוּהוּ הַגּוֹיִים עַל דָּתָם, שְׁהוּא אָנוּס; וְאַף עַל פִּי שֶׁשָּׁמַע אַחַר כָּךְ שֶׁהָיָה יְהוּדִי, וְרָאָה הַיְּהוּדִיִּים וְדָתָם--הֲרֵי הוּא כְּאָנוּס, שֶׁהֲרֵי גִּדְּלוּהוּ עַל טְעוּתָם.  כָּךְ אֵלּוּ הָאוֹחֲזִים בְּדַרְכֵּי אֲבוֹתֵיהֶם שֶׁתָּעוּ.  לְפִיכָּךְ רָאוּי לְהַחְזִירָן בִּתְשׁוּבָה, וְלִמְשֹׁךְ אוֹתָם בְּדַרְכֵּי שָׁלוֹם, עַד שֶׁיַּחזְרוּ לְאֵיתַן הַתּוֹרָה; וְלֹא יְמַהַר אָדָם לְהָרְגָן.</P>

<P><B>ג,ד</B>  אֲבֶל זָקֵן מַמְרֵא הָאָמוּר בַּתּוֹרָה--הוּא חָכָם אֶחָד מֵחַכְמֵי יִשְׂרָאֵל שֶׁיֵּשׁ בְּיָדוֹ קַבָּלָה, וְדָן וּמוֹרֶה בְּדִינֵי תּוֹרָה כְּמוֹ שֶׁיָּדוּנוּ וְיוֹרוּ כָּל חַכְמֵי יִשְׂרָאֵל, שֶׁבָּאָה לוֹ מַחְלֹקֶת בְּדִין מִן הַדִּינִין עִם בֵּית דִּין הַגָּדוֹל, וְלֹא חָזַר לְדִבְרֵיהֶם אֵלָא חָלַק עֲלֵיהֶם וְהוֹרָה לַעֲשׂוֹת שֶׁלֹּא כְּהוֹרָאָתָן:  גָּזְרָה תּוֹרָה עָלָיו מִיתָה; וּמִתְוַדֶּה, וְיֵשׁ לוֹ חֵלֶק לָעוֹלָם הַבָּא.</P>

<P><B>ג,ה</B>  אַף עַל פִּי שְׁהוּא דָּן וְהֶן דָּנִין, וְהוּא קִבַּל וְהֶם קִבְּלוּ--הֲרֵי הַתּוֹרָה חָלְקָה לָהֶם כָּבוֹד; וְאִם רָצוּ בֵּית דִּין לִמְחֹל עַל כְּבוֹדָן, וּלְהַנִּיחוֹ--אֵינָן יְכוּלִין, כְּדֵי שֶׁלֹּא יַרְבּוּ מַחְלֹקֶת בְּיִשְׂרָאֵל.</P>

<P><B>ג,ו</B>  [ה] אֵין זָקֵן מַמְרֵא חַיָּב מִיתָה, עַד שֶׁיִּהְיֶה חָכָם שֶׁהִגִּיעַ לַהוֹרָאָה, סָמוּךְ בְּסַנְהֶדְּרִין, וְיַחְלֹק עַל בֵּית דִּין בְּדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת, אוֹ בַּתְּפִלִּין; וְיוֹרֶה לַעֲשׂוֹת כְּהוֹרָאָתוֹ, אוֹ יַעֲשֶׂה הוּא עַל פִּי הוֹרָאָתוֹ; וְיַחְלֹק עֲלֵיהֶם, וְהֶם יוֹשְׁבִין בְּלִשְׁכַּת הַגָּזִית.</P>

<P><B>ג,ז</B>  אֲבָל אִם הָיָה תַּלְמִיד שֶׁלֹּא הִגִּיעַ לַהוֹרָאָה, וְהוֹרָה לַעֲשׂוֹת--פָּטוּר:  שֶׁנֶּאֱמָר "כִּי יִפָּלֵא מִמְּךָ דָבָר לַמִּשְׁפָּט" (דברים יז,ח), מִי שֶׁלֹּא יִפָּלֵא מִמֶּנּוּ אֵלָא דָּבָר מֻפְלָא.  [ו] הָיָה חָכָם מֻפְלָא שֶׁלְּבֵּית דִּין, וְחָלַק וְשָׁנָה וְלִמַּד לַאֲחֵרִים כִּדְבָרָיו, אֲבָל לֹא הוֹרָה לַעֲשׂוֹת--פָּטוּר:  שֶׁנֶּאֱמָר "וְהָאִישׁ אֲשֶׁר-יַעֲשֶׂה בְזָדוֹן" (דברים יז,יב)--לֹא שֶׁיֹּאמַר בְּזָדוֹן, אֵלָא יוֹרֶה לַעֲשׂוֹת אוֹ יַעֲשֶׂה הוּא בְּעַצְמוֹ.</P>

<P><B>ג,ח</B>  [ז] מְצָאָן חוּץ לִמְקוֹמָן, וְהִמְרָה עֲלֵיהֶן--פָּטוּר:  שֶׁנֶּאֱמָר "וְקַמְתָּ וְעָלִיתָ--אֶל-הַמָּקוֹם" (דברים יז,ח), מְלַמֵּד שֶׁהַמָּקוֹם גּוֹרֵם לוֹ מִיתָה.  וְכָל אֵלּוּ וְכַיּוֹצֶא בָּהֶן, שְׁהֶן פְּטוּרִין מִן הַמִּיתָה--יֵשׁ לְבֵית דִּין הַגָּדוֹל לְנַדּוֹתָן וּלְהַפְרִישָׁן וּלְהַכּוֹתָן וּלְמָנְעָן מִלְּלַמַּד כְּפִי מַה שֶׁיֵּרָאֶה לָהֶם שֶׁהַדָּבָר צָרִיךְ לְכָּךְ.</P>

<P><B>ג,ט</B>  [ח] וְכֵיצַד דָּנִין זָקֵן מַמְרֵא:  בְּעֵת שֶׁיִּפָּלֵא דָּבָר וְיוֹרֶה בּוֹ חָכָם הַמַּגִּיעַ לַהוֹרָאָה, בֵּין בְּדָבָר שֶׁיֵּרָאֶה בְּעֵינָיו, בֵּין בְּדָבָר שֶׁקִּבַּל מֵרִבּוֹתָיו--הֲרֵי הוּא וְהַחוֹלְקִין עִמּוֹ עוֹלִין לִירוּשָׁלַיִם, וּבָאִין לְבֵית דִּין שֶׁעַל פֶּתַח הַר הַבַּיִת; וְאוֹמְרִין לָהֶן בֵּית דִּין, כָּךְ הוּא הַדִּין.  אִם שָׁמַע וְקִבַּל מֵהֶן, מוּטָב.</P>

<P><B>ג,י</B>  וְאִם לָאו--כֻּלָּם בָּאִין לְבֵית דִּין שֶׁעַל פֶּתַח הָעֲזָרָה, וְאוֹמְרִים גַּם הֶם לָהֶם, כָּךְ הוּא הַדִּין.  אִם קִבַּל, יֵלְכוּ לָהֶן.  וְאִם לָאו--כֻּלָּם בָּאִין לְבֵית דִּין הַגָּדוֹל שֶׁבְּלִשְׁכַּת הַגָּזִית, שֶׁמִּשָּׁם תּוֹרָה יוֹצְאָה לְכָל יִשְׂרָאֵל:  שֶׁנֶּאֱמָר "מִן-הַמָּקוֹם הַהוּא, אֲשֶׁר יִבְחַר ה'" (דברים יז,י).  וּבֵית דִּין אוֹמֵר לָהֶם, כָּךְ הוּא הַדִּין; וְיוֹצְאִין כֻּלָּן.</P>

<P><B>ג,יא</B>  חָזַר זֶה הֶחָכָם שֶׁחָלַק עַל בֵּית דִּין לְעִירוֹ, וְשָׁנָה וְלִמַּד כְּדֶרֶךְ שְׁהוּא לָמוּד--הֲרֵי זֶה פָּטוּר; הוֹרָה לַעֲשׂוֹת, אוֹ שֶׁעָשָׂה כְּהוֹרָאָתוֹ--חַיָּב מִיתָה, וְאֵינוּ צָרִיךְ הַתְרָאָה.  אַפִלּוּ נָתַן טַעַם לִדְבָרָיו, אֵין שׁוֹמְעִין לוֹ; אֵלָא כֵּיוָן שֶׁבָּאוּ עֵדִים שֶׁעָשָׂה כְּהוֹרָאָתוֹ, אוֹ שֶׁהוֹרָה לַאֲחֵרִים לַעֲשׂוֹת--גּוֹמְרִין דִּינוֹ לְמִיתָה לְבֵית דִּין שֶׁבְּעִירוֹ.</P>

<P><B>ג,יב</B>  וְתוֹפְסִין אוֹתוֹ, וּמַעֲלִין אוֹתוֹ מִשָּׁם לִירוּשָׁלַיִם.  וְאֵין מְמִיתִין אוֹתוֹ לֹא בְּבֵית דִּין שֶׁבְּעִירוֹ, וְלֹא בְּבֵית דִּין הַגָּדוֹל שֶׁיָּצָא חוּץ לִירוּשָׁלַיִם, אֵלָא מַעֲלִין אוֹתוֹ לְבֵית דִּין הַגָּדוֹל שֶׁבִּירוּשָׁלַיִם.  וּמְשַׁמְּרִין אוֹתוֹ עַד הָרֶגֶל, וְחוֹנְקִין אוֹתוֹ בָּרֶגֶל--שֶׁנֶּאֱמָר "וְכָל-יִשְׂרָאֵל, יִשְׁמְעוּ וְיִרָאוּ" (ראה דברים יג,יב; דברים יז,יג), מִכְּלַל שֶׁצָּרִיךְ הַכְרָזָה.  וְאַרְבָּעָה צְרִיכִין הַכְרָזָה--זָקֵן מַמְרֵא, וְעֵדִים זוֹמְמִין, וְהַמַּסִּית, וּבֵן סוֹרֵר וּמוֹרֶה:  שֶׁהֲרֵי בְּכֻלָּם נֶאֱמָר "יִשְׁמְעוּ וְיִרָאוּ" (ראה דברים יג,יב; דברים יז,יג; דברים יט,כ; דברים כא,כא).
<BR> </P>

<H2>הִלְכּוֹת מַמְרִים פֵּרֶק ד</H2>

<P><B>ד,א</B>  זָקֵן שֶׁחָלָק עַל בֵּית דִּין בְּדָבָר שֶׁחַיָּבִין עַל זְדוֹנוֹ כָּרֵת, וְעַל שִׁגְגָתוֹ חַטָּאת--בֵּין שֶׁהָיוּ הֶן אוֹסְרִין וְהוּא מַתִּיר, בֵּין שֶׁהָיוּ הֶן מַתִּירִין וְהוּא אוֹסֵר--הֲרֵי זֶה חַיָּב מִיתָה.</P>

<P><B>ד,ב</B>  אַפִלּוּ הָיָה הוּא אוֹמֵר מִפִּי הַקַּבָּלָה, וְאָמַר כָּךְ קִבַּלְתִּי מֵרִבּוֹתַי, וְהֶן אוֹמְרִים כָּךְ נִרְאֶה בְּעֵינֵינוּ, שֶׁהַדִּין נוֹתֵן--הוֹאִיל וְחָלַק עֲלֵיהֶן בַּדָּבָר, אוֹ עָשָׂה אוֹ הוֹרָה לַעֲשׂוֹת--הֲרֵי זֶה חַיָּב מִיתָה.  וְאֵין צָרִיךְ לוֹמַר, אִם הָיוּ הֶם מוֹרִים מִפִּי הַקַּבָּלָה.</P>

<P><B>ד,ג</B>  וְכֵן אִם חָלַק עֲלֵיהֶם בִּגְזֵרָה מִן הַגְּזֵרוֹת שֶׁגָּזְרוּ בְּדָבָר שֶׁיֵּשׁ בְּשִׁגְגָתוֹ חַטָּאת וּבִזְדוֹנוֹ כָּרֵת, כְּגוֹן שֶׁהִתִּיר הֶחָמֵץ יוֹם אַרְבָּעָה עָשָׂר בְּשָׁעָה שִׁשִּׁית, אוֹ אֲסָרוֹ בַּהֲנָיָה בְּשָׁעָה חֲמִישִׁית--הֲרֵי זֶה חַיָּב מִיתָה; וְכֵן כָּל כַּיּוֹצֶא בְּזֶה.</P>

<P><B>ד,ד</B>  [ב] אֶחָד דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת שֶׁנֶּחְלְקוּ בּוֹ, אוֹ שֶׁנֶּחְלְקוּ בְּדָבָר הַמֵּבִיא לִידֵי דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת.</P>

<P><B>ד,ה</B>  כֵּיצַד:  נֶחְלְקוּ בְּאִשָּׁה זוֹ אִם הִיא עֶרְוָה אוֹ אֵינָהּ, אִם מַרְאֵה דָּם זֶה מְטַמֵּא בְּאִשָּׁה אוֹ אֵינוּ מְטַמֵּא, אִם זוֹ טְמֵאָה לִידָה אוֹ אֵינָהּ טְמֵאָה לִידָה, אִם זוֹ זָבָה אוֹ אֵינָהּ זָבָה, אִם חֵלֶב זֶה אָסוּר אוֹ מֻתָּר, וְכָל כַּיּוֹצֶא בְּאֵלּוּ--הֲרֵי זֶה חָלַק בְּדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת.</P>

<P><B>ד,ו</B>  וְכֵיצַד דָּבָר הַמֵּבִיא לִידֵי דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת:  כְּגוֹן שֶׁנֶּחְלְקוּ בְּעִבּוּר הַשָּׁנָה, אִם מְעַבְּרִין עַד הַפּוּרִים אוֹ בְּכָל אֲדָר--הֲרֵי זֶה חַיָּב, שֶׁזֶּה מֵבִיא לִידֵי אֲכִילַת חָמֵץ בַּפֶּסַח.</P>

<P><B>ד,ז</B>  וְכֵן אִם נֶחְלְקוּ בְּדִין מִדִּינֵי מְמוֹנוֹת, אוֹ בְּמִנְיַן הַדַּיָּנִין שֶׁדָּנוּ דִּינֵי מְמוֹנוֹת--הֲרֵי זֶה חַיָּב:  לִדְבָרָיו שֶׁלְּאֶחָד שֶׁזֶּה חַיָּב לְזֶה וְכָל שֶׁנָּטַל מִמֶּנּוּ, כַּדִּין נָטַל וְעַל פִּי בֵּית דִּין נָטַל; וְלִדְבָרָיו שֶׁלְּזֶה שֶׁאוֹמֵר פָּטוּר, אוֹ שֶׁאָמַר שְׁאֵין אֵלּוּ רְאוּיִין לָדוּן--כָּל שֶׁנָּטַל גָּזֵל הוּא בְּיָדוֹ, וְאִם קִדַּשׁ בּוֹ אִשָּׁה אֵינָהּ מְקֻדֶּשֶׁת; וּלְדִבְרֵי הָאוֹמֵר שֶׁלּוֹ נָטַל--הַבָּא עָלֶיהָ בְּמֵזִיד עָנוּשׁ כָּרֵת, וּבְשׁוֹגֵג מֵבִיא חַטָּאת.  וְנִמְצָא הַדָּבָר מֵבִיא לִידֵי דָּבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת.</P>

<P><B>ד,ח</B>  וְכֵן אִם נֶחְלְקוּ בְּדִינֵי מַכּוֹת, אִם זֶה חַיָּב מַלְקוּת אוֹ אֵינוּ, אוֹ שֶׁחָלַק בְּמִנְיַן הַדַּיָּנִין שֶׁלּוֹקִין בִּפְנֵיהֶם--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר אֵינוּ לוֹקֶה--חוֹבְלִים הֶם בּוֹ, וְחַיָּבִין לְשַׁלַּם, וְכָל שֶׁיִּטֹּל מֵהֶן, כַּדִּין נוֹטֵל; וּלְדִבְרֵי הָאוֹמֵר בֶּן מַלְקוּת הוּא--כָּל שֶׁיִּטֹּל מֵהֶן גָּזֵל הוּא בְּיָדוֹ, וְאִם קִדַּשׁ בּוֹ אִשָּׁה אֵינָהּ מְקֻדֶּשֶׁת.</P>

<P><B>ד,ט</B>  וְכֵן אִם נֶחְלְקוּ בַּעֲרָכִין אוֹ בַּחֲרָמִין, אִם זֶה חַיָּב לִתֵּן אוֹ אֵינוּ חַיָּב--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר אֵינוּ חַיָּב לִתֵּן--אִם לָקְחוּ מִמֶּנּוּ--הֲרֵי זֶה גָּזֵל, וְהַמְּקַדֵּשׁ בּוֹ אִשָּׁה אֵינָהּ מְקֻדֶּשֶׁת.</P>

<P><B>ד,י</B>  וְכֵן אִם חָלַק עֲלֵיהֶן בְּפִדְיוֹן הַקֳּדָשִׁים, אִם נִפְדּוּ אוֹ לֹא נִפְדּוּ--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר אֵין זֶה פִּדְיוֹן, אִם קִדַּשׁ בּוֹ אִשָּׁה אֵינָהּ מְקֻדֶּשֶׁת.</P>

<P><B>ד,יא</B>  נֶחְלְקוּ בַּעֲרִיפַת הָעֶגְלָה, אִם אֵלּוּ חַיָּבִין לְהָבִיא אוֹ אֵינָן חַיָּבִין--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר חַיָּבִין לְהָבִיא--הֲרֵי הִיא אֲסוּרָה בַּהֲנָיָה, וְהַמְּקַדֵּשׁ בָּהּ אִשָּׁה אֵינָהּ מְקֻדֶּשֶׁת.  וְכֵן אִם נֶחְלְקוּ בְּעָרְלָה.</P>

<P><B>ד,יב</B>  וְכֵן אִם נֶחְלְקוּ בְּלֶקֶט שִׁכְחָה וּפֵאָה, אִם זֶה לָעֲנִיִּים אוֹ לְבַעַל הַבַּיִת--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר לְבַעַל הַבַּיִת--הֲרֵי זֶה גָּזֵל בְּיַד הֶעָנִי, וְאִם קִדַּשׁ בּוֹ אִשָּׁה אֵינָהּ מְקֻדֶּשֶׁת.</P>

<P><B>ד,יג</B>  וְכֵן אִם חָלַק עֲלֵיהֶן בְּאָב מֵאָבוֹת הַטְּמָאוֹת, כְּגוֹן נִגְעֵי בָּשָׂר אוֹ נִגְעֵי בָּתִּים אוֹ נִגְעֵי בְּגָדִים--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר טָהוֹר, מֻתָּר לְהִכָּנֵס לַמִּקְדָּשׁ וְלֶאֱכֹל קֳדָשִׁים; וּלְדִבְרֵי הָאוֹמֵר טָמֵא, אִם נִכְנַס אוֹ אָכַל בְּמֵזִיד עָנוּשׁ כָּרֵת וּבְשׁוֹגֵג מֵבִיא חַטָּאת.  וְכֵן אִם נֶחְלְקוּ בְּטַהְרַת מְצֹרָע, אִם יֵשׁ לְזֶה טַהְרָה אוֹ אֵין לוֹ.</P>

<P><B>ד,יד</B>  וְכֵן אִם נֶחְלְקוּ בְּהַשְׁקָאַת סוֹטָה, אִם זוֹ צְרִיכָה לִשְׁתּוֹת אוֹ אֵינָהּ צְרִיכָה--הֲרֵי זֶה חַיָּב:  שֶׁהֲרֵי לְדִבְרֵי הָאוֹמֵר צְרִיכָה--אִם מֵת הַבַּעַל קֹדֶם שֶׁתִּשְׁתֶּה, הֲרֵי זוֹ אֲסוּרָה לַיָּבָם; וּלְדִבְרֵי הָאוֹמֵר אֵינָהּ צְרִיכָה, מִתְיַבֶּמֶת.</P>

<P><B>ד,טו</B>  וְכֵן כָּל כַּיּוֹצֶא בְּזֶה.  צְרִיכִין לִבְדֹּק וְלַחְקֹר אִם הָיְתָה מַחְלֹקֶת זוֹ מְבִיאָה לִידֵי דָּבָר זֶה, וְדָבָר זֶה מֵבִיא לְדָבָר שֵׁנִי, אַפִלּוּ אַחַר מֵאָה דְּבָרִים, אִם יָבוֹא בְּסוֹף לְדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת--בֵּין שֶׁהָיָה הַזָּקֵן מֵקַל וְהֶן מַחְמִירִין, בֵּין שֶׁהָיָה הוּא מַחְמִיר וְהֶן מְקִילִין--הֲרֵי זֶה חַיָּב.  [ג] וְאִם לֹא תָּבִיא הַמַּחְלֹקֶת לִידֵי כָּךְ, הֲרֵי זֶה פָּטוּר--חוּץ מִמִּצְוַת תְּפִלִּין בִּלְבָד.</P>

<P><B>ד,טז</B>  כֵּיצַד:  הוֹרָה שֶׁמֻּתָּר לְהוֹסִיף טוֹטֶפֶת חֲמִישִׁית בַּתְּפִלִּין, וְיַעֲשֶׂה אוֹתָהּ חָמֵשׁ טוֹטָפוֹת--הֲרֵי זֶה חַיָּב:  וְהוּא שֶׁיַּעֲשֶׂה כַּתְּחִלָּה אַרְבָּעָה בָּתִּים כְּהִלְכָּתָן, וְיָבִיא חֲמִישִׁי וְיִדְבַּק בַּחִיצוֹן--שֶׁהַבַּיִת הַחִיצוֹן שְׁאֵינוּ רוֹאֶה אֶת הָאַוֵּיר, פָּסוּל.  וְחִיּוּב זָקֵן מַמְרֵא עַל דָּבָר זֶה, הֲלָכָה מִפִּי הַקַּבָּלָה.</P>

<P><B>ד,יז</B>  אֲבָל אִם נֶחְלְקוּ בִּשְׁאָר מִצְווֹת, כְּגוֹן שֶׁחָלַק בְּדָבָר מִדִּבְרֵי לוֹלָב אוֹ צִיצִית אוֹ שׁוֹפָר, זֶה אוֹמֵר פָּסוּל וְזֶה אוֹמֵר כָּשֵׁר, זֶה אוֹמֵר יָצָא יְדֵי חוֹבָתוֹ וְזֶה אוֹמֵר לֹא יָצָא, זֶה אוֹמֵר טָהוֹר וְזֶה אוֹמֵר שֵׁנִי לַטֻּמְאָה--הֲרֵי זֶה פָּטוּר מִן הַמִּיתָה; וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת מַמְרִים פֵּרֶק ה</H2>

<P><B>ה,א</B>  הַמְּקַלֵּל אָבִיו אוֹ אִמּוֹ--נִסְקָל, שֶׁנֶּאֱמָר "אָבִיו וְאִמּוֹ קִלֵּל, דָּמָיו בּוֹ" (ויקרא כ,ט).  וְאֶחָד הַמְּקַלֵּל אוֹתָם בְּחַיֵּיהֶם, אוֹ לְאַחַר מוֹתָם--הֲרֵי זֶה נִסְקָל; וְצָרִיךְ עֵדִים וְהַתְרָאָה, כִּשְׁאָר כָּל מְחֻיְּבֵי מִיתוֹת בֵּית דִּין.  וְאֶחָד הָאִישׁ וְאֶחָד הָאִשָּׁה, וְכֵן הַטֻּמְטוֹם וְהָאַנְדְּרֻגִּינוֹס:  וְהוּא שֶׁיִּהְיוּ גְּדוֹלִים, שֶׁהִגִּיעוּ לִכְלַל הָעֻנְשִׁין.</P>

<P><B>ה,ב</B>  אֵינוּ חַיָּב סְקֵלָה, עַד שֶׁיְּקַלְּלֵם בְּשֵׁם מִן הַשֵּׁמוֹת הַמְּיֻחָדִין; אֲבָל אִם קִלְּלָם בְּכִנּוּי--פָּטוּר מִן הַסְּקֵלָה, וְלוֹקֶה כְּדֶרֶךְ שֶׁלּוֹקֶה עַל קִלְלַת כָּל אָדָם כָּשֵׁר מִיִּשְׂרָאֵל.  [ג] וְכֵן הַמְּקַלֵּל אֲבִי אָבִיו, וַאֲבִי אִמּוֹ--הֲרֵי זֶה כִּמְקַלֵּל אֶחָד מִשְּׁאָר הַקָּהָל.</P>

<P><B>ה,ג</B>  [ד] אַזְהָרָה שֶׁלַּמְּקַלֵּל אָבִיו וְאִמּוֹ מְנַיִן:  עֹנֶשׁ שָׁמַעְנוּ בַּפֵּרוּשׁ; אֲבָל הָאַזְהָרָה, הֲרֵי הִיא בִּכְלַל "לֹא-תְקַלֵּל חֵרֵשׁ" (ויקרא יט,יד).  הוֹאִיל וְהוּא מֻזְהָר שֶׁלֹּא לְקַלַּל אָדָם מִיִּשְׂרָאֵל, הֲרֵי אָבִיו בִּכְלַל כָּל יִשְׂרָאֵל.</P>

<P><B>ה,ד</B>  [ה] הַמַּכֶּה אָבִיו אוֹ אִמּוֹ--מִיתָתוֹ בְּחָנֵק, שֶׁנֶּאֱמָר "וּמַכֵּה אָבִיו וְאִמּוֹ, מוֹת יוּמָת" (שמות כא,טו); וְצָרִיךְ עֵדִים וְהַתְרָאָה, כִּשְׁאָר כָּל מְחֻיְּבֵי מִיתוֹת בֵּית דִּין.  וְאֶחָד הָאִישׁ וְאֶחָד הָאִשָּׁה, וְכֵן הַטֻּמְטוֹם וְהָאַנְדְּרֻגִּינוֹס:  וְהוּא, שֶׁיַּגִּיעוּ לִכְלַל עֻנְשִׁין.</P>

<P><B>ה,ה</B>  אֵינוּ חַיָּב חָנֵק, עַד שֶׁיַּעֲשֶׂה בָּהֶן חַבּוּרָה; אֲבָל אִם לֹא עָשָׂה חַבּוּרָה, הֲרֵי זֶה כְּמַכֶּה אֶחָד מִשְּׁאָר יִשְׂרָאֵל.  וְהַמַּכֶּה אוֹתָם לְאַחַר מִיתָה, פָּטוּר.  [ו] וּמִי שֶׁהִכָּה אֶת אָבִיו עַל אָזְנוֹ, וְחֵרְשׁוֹ--חַיָּב, וְנֶהְרָג:  שְׁאֵי אִפְשָׁר לוֹ שֶׁיֵּעָשֶׂה חֵרֵשׁ בְּלֹא חַבּוּרָה--אַפִלּוּ טִפַּת דָּם יָצַאת בִּפְנִים בָּאֹזֶן, וְנִתְחָרַשׁ.</P>

<P><B>ה,ו</B>  [ז] הַמַּקִּיז דָּם לְאָבִיו, אוֹ שֶׁהָיָה רוֹפֵא וְחָתַךְ לוֹ בָּשָׂר אוֹ אֵבֶר--פָּטוּר.  אַף עַל פִּי שְׁהוּא פָּטוּר, לְכַתְּחִלָּה לֹא יַעֲשֶׂה:  אַפִלּוּ לְהוֹצִיא סִילוֹן מִבְּשַׂר אָבִיו אוֹ אִמּוֹ--לֹא יוֹצִיא, שֶׁמֶּא יַעֲשֶׂה חַבּוּרָה.</P>

<P><B>ה,ז</B>  בַּמֶּה דְּבָרִים אֲמוּרִים, בְּשֶׁיֵּשׁ שָׁם אַחֵר לַעֲשׂוֹת.  אֲבָל אִם אֵין שָׁם מִי שֶׁיַּעֲשֶׂה אֵלָא הוּא, וַהֲרֵי הֶן מִצְטַעֲרִין--הֲרֵי זֶה מַקִּיז וְחוֹתֵךְ, כְּפִי מַה שֶׁיַּרְשׁוּהוּ לַעֲשׂוֹת.</P>

<P><B>ה,ח</B>  אַזְהָרָה שֶׁלַּמַּכֵּה אָבִיו וְאִמּוֹ מְנַיִן--עֹנֶשׁ שָׁמַעְנוּ, אַזְהָרָה לֹא שָׁמַעְנוּ:  הוֹאִיל וְהוּא מֻזְהָר שֶׁלֹּא לְהַכּוֹת אָדָם מִיִּשְׂרָאֵל, הֲרֵי אָבִיו וְאִמּוֹ בִּכְלָל.  [ט] שְׁתוּקִי חַיָּב עַל אִמּוֹ, וְאֵינוּ חַיָּב עַל אָבִיו:  אַף עַל פִּי שֶׁנִּבְדְּקָה אִמּוֹ וְאָמְרָה, בֶּן פְּלוֹנִי הוּא--אֵין זֶה נִסְקָל אוֹ נֶחְנָק, עַל פִּיהָ.  אֲבָל בְּנוֹ מִן הַשִּׁפְחָה, וּמִן הַנָּכְרִית--אֵינוּ חַיָּב לֹא עַל אָבִיו, וְלֹא עַל אִמּוֹ.</P>

<P><B>ה,ט</B>  וְכֵן גֵּר שֶׁהוֹרָתוֹ שֶׁלֹּא בִּקְדֻשָּׁה--אֵינוּ חַיָּב עַל מַכַּת אָבִיו, וְקִלְלָתוֹ.  [י] וּכְשֵׁם שְׁאֵינוּ חַיָּב עַל אָבִיו, כָּךְ אֵינוּ חַיָּב עַל אִמּוֹ:  שֶׁנֶּאֱמָר "וּמְקַלֵּל אָבִיו וְאִמּוֹ" (שמות כא,יז)--אֶת שְׁהוּא חַיָּב עַל אָבִיו, חַיָּב עַל אִמּוֹ, וְזֶה שְׁאֵינוּ חַיָּב עַל אָבִיו, אֵינוּ חַיָּב עַל אִמּוֹ.</P>

<P><B>ה,י</B>  [יא] הַגֵּר אָסוּר לְקַלַּל אָבִיו הַגּוֹי, וּלְהַכּוֹתוֹ וּלְבַזֵּהוּ--כְּדֵי שֶׁלֹּא יֹאמְרוּ, בָּאוּ מִקְּדֻשָּׁה חֲמוּרָה לִקְדֻשָּׁה קַלָּה, שֶׁהֲרֵי זֶה מְבַזֶּה אָבִיו; וְנוֹהֵג בּוֹ, מִקְצַת כָּבוֹד.  אֲבָל הָעֶבֶד, אֵין לוֹ יֵחוּס, אֵלָא הֲרֵי אָבִיו כְּמִי שְׁאֵינוּ אָבִיו לְכָל דָּבָר, אַף עַל פִּי שֶׁנִּשְׁתַּחְרְרוּ.</P>

<P><B>ה,יא</B>  [יב] מִי שֶׁהָיוּ אָבִיו וְאִמּוֹ רְשָׁעִים גְּמוּרִים, וְעוֹבְרֵי עֲבֵרוֹת--אַפִלּוּ נִגְמַר דִּינָם לַהֲרִיגָה, וְהֶם יוֹצְאִין לֵהָרֵג--אָסוּר לוֹ לְהַכּוֹתָן וּלְקַלְּלָם; וְאִם קִלַּל אוֹ חָבַל בָּהֶן, פָּטוּר.  וְאִם עָשׂוּ תְּשׁוּבָה--הֲרֵי זֶה חַיָּב וְנֶהְרָג עֲלֵיהֶן, אַף עַל פִּי שֶׁהֲרֵי הֶן יוֹצְאִין לְמִיתָה.</P>

<P><B>ה,יב</B>  בַּמֶּה דְּבָרִים אֲמוּרִים, בִּבְנוֹ.  אֲבָל אַחֵר שֶׁבָּא וְהִכָּהוּ אוֹ קִלְּלוֹ, אַחַר שֶׁנִּגְמַר דִּינוֹ--אַף עַל פִּי שֶׁעָשָׂה תְּשׁוּבָה--הֲרֵי זֶה פָּטוּר, הוֹאִיל וְהוּא הוֹלֵךְ לְמִיתָה.  וְאִם בִּיְּשׁוֹ, חַיָּב בִּקְנַס הַמְּבַיֵּשׁ.</P>

<P><B>ה,יג</B>  עָבַר אָבִיו אוֹ אִמּוֹ עַל עֲבֵרָה שֶׁלּוֹקִין עָלֶיהָ, וְהָיָה הוּא חַזָּן לִפְנֵי הַדַּיָּנִין--לֹא יַכֶּה אוֹתָם; וְכֵן אִם נִתְחַיְּבוּ נִדּוּי, לֹא יִהְיֶה שָׁלִיחַ לְנַדּוֹתָם.  וְלֹא יִדְחֹף אוֹתָם, וְלֹא יְבַזֶּה אוֹתָם בִּשְׁלִיחוּת בֵּית דִּין, אַף עַל פִּי שְׁהֶן רְאוּיִין לְכָּךְ, וְלֹא עָשׂוּ תְּשׁוּבָה.  [יד] לַכֹּל, אֵין הַבֵּן נַעֲשֶׂה שָׁלִיחַ לְאָבִיו לְהַכּוֹתוֹ וּלְקַלְּלוֹ--חוּץ מִמַּסִּית, שֶׁהֲרֵי אָמְרָה תּוֹרָה "לֹא-תַחְמֹל וְלֹא-תְכַסֶּה עָלָיו" (דברים יג,ט).</P>

<P><B>ה,יד</B>  [טו] מִי שֶׁנִּתְחַיַּב שְׁבוּעָה לִבְנוֹ--כָּךְ רָאִינוּ בּוֹ תָּמִיד שְׁאֵינוּ מַשְׁבִּיעוֹ בִּשְׁבוּעַת הָאָלָה, שֶׁהֲרֵי זֶה בָּא לְקִלְלַת אָבִיו:  אֵלָא מַשְׁבִּיעוֹ, שְׁבוּעָה שְׁאֵין בָּהּ אָלָה.  וּכְבָר בֵּאַרְנוּ שֶׁהָאָב שֶׁהָרַג אֶת בְּנוֹ, אֵין אֶחָד מֵאֶחָיו שֶׁלַּנֶּהְרָג נַעֲשֶׂה גּוֹאֵל הַדָּם.</P>

<P><B>ה,טו</B>  וְלֹא עַל הַכָּיָה וְעַל הַקְּלָלָה בִּלְבָד הִקְפִּידָה תּוֹרָה, אֵלָא אַף עַל הַבִּזָּיוֹן:  שֶׁכָּל הַמְּבַזֶּה אָבִיו אוֹ אִמּוֹ--אַפִלּוּ בִּדְבָרִים, אַפִלּוּ בִּרְמִיזָה--הֲרֵי זֶה בִּכְלַל אָרוּר מִפִּי הַגְּבוּרָה, שֶׁנֶּאֱמָר "אָרוּר, מַקְלֶה אָבִיו וְאִמּוֹ" (דברים כז,טז).  וַהֲרֵי הוּא אוֹמֵר "עַיִן, תִּלְעַג לְאָב--וְתָבֻז לִיקְּהַת-אֵם . . ." (משלי ל,יז).  וְיֵשׁ לְבֵית דִּין לְהַכּוֹתוֹ עַל זֶה מַכַּת מַרְדּוּת, וְלַעֲנֹשׁ כְּפִי מַה שֶׁיִּרְאוּ.
<BR> </P>

<H2>הִלְכּוֹת מַמְרִים פֵּרֶק ו</H2>

<P><B>ו,א</B>  כִּבּוּד אָב וָאֵם מִצְוַת עֲשֵׂה גְּדוֹלָה, וְכֵן מוֹרָא אָב וָאֵם--שְׁקָלָם הַכָּתוּב בִּכְבוֹדוֹ וּבְמוֹרָאוֹ:  כָּתוּב "כַּבֵּד אֶת-אָבִיךָ, וְאֶת-אִמֶּךָ" (שמות כ,יא; דברים ה,טו), וְכָתוּב "כַּבֵּד אֶת-ה', מֵהוֹנֶךָ" (משלי ג,ט); וּבְאָבִיו וְאִמּוֹ כָּתוּב "אִישׁ אִמּוֹ וְאָבִיו תִּירָאוּ" (ויקרא יט,ג), וְכָתוּב "אֶת-ה' אֱלֹהֶיךָ תִּירָא" (דברים ו,יג; דברים י,כ).  כְּדֶרֶךְ שֶׁצִּוָּה עַל כְּבוֹד שְׁמוֹ הַגָּדוֹל וּמוֹרָאוֹ, כָּךְ צִוָּה עַל כְּבוֹדָם וּמוֹרָאָם.</P>

<P><B>ו,ב</B>  הַמְּקַלֵּל אָבִיו אוֹ אִמּוֹ בִּסְקֵלָה, וְהַמְּגַדֵּף בִּסְקֵלָה--הִנֵּה הִשְׁוָה אוֹתָן בָּעֹנֶשׁ.  הִקְדִּים אָב לְאֵם בַּכָּבוֹד, וְהִקְדִּים אֵם לָאָב בַּמּוֹרָא--לְלַמַּד שֶׁשְּׁנֵיהֶם שׁוֹוִין, בֵּין לַכָּבוֹד בֵּין לַמּוֹרָא.</P>

<P><B>ו,ג</B>  אֵיזֶה הוּא מוֹרָא, וְאֵיזֶה הוּא כָּבוֹד:  מוֹרָא--לֹא עוֹמֵד בִּמְקוֹמוֹ, וְלֹא יוֹשֵׁב בִּמְקוֹמוֹ, וְלֹא סוֹתֵר אֶת דְּבָרָיו, וְלֹא מַכְרִיעַ אֶת דְּבָרָיו, וְלֹא יִקְרָא לוֹ בִּשְׁמוֹ לֹא בְּחַיָּיו וְלֹא בְּמוֹתוֹ, אֵלָא אוֹמֵר אַבָּא מָרִי.  הָיָה שֵׁם אָבִיו אוֹ שֵׁם רִבּוֹ כְּשֵׁם אֲחֵרִים, מְשַׁנֶּה אֶת שְׁמָם.</P>

<P><B>ו,ד</B>  יֵרָאֶה לִי, שְׁאֵין נִזְהָר בְּכָּךְ אֵלָא בְּשֵׁם שְׁהוּא פָּלִיא שְׁאֵין הַכֹּל דָּשִׁין בּוֹ; אֲבָל הַשֵּׁמוֹת שֶׁקּוֹרְאִין בָּהֶן כָּל הָעָם, כְּגוֹן אַבְרָהָם יִצְחָק וְיַעֲקוֹב מֹשֶׁה וְאַהֲרוֹן וְכַיּוֹצֶא בָּהֶן, בְּכָל לָשׁוֹן וּבְכָל זְמָן--קוֹרֶא בָּהֶן לַאֲחֵרִים שֶׁלֹּא בְּפָנָיו, וְאֵין בְּכָּךְ כְּלוּם.</P>

<P><B>ו,ה</B>  אֵיזֶה הוּא כָּבוֹד--מַאֲכִיל וּמַשְׁקֶה, מַלְבִּישׁ וּמְכַסֶּה מִשֶּׁלְּאָב.  וְאִם אֵין מָמוֹן לָאָב, וְיֵשׁ לַבֵּן--כּוֹפִין אוֹתוֹ, וְזָן אָבִיו וְאִמּוֹ כְּפִי מַה שְׁהוּא יָכוֹל.  וּמוֹצִיא וּמַכְנִיס וּמְשַׁמְּשׁוֹ בִּשְׁאָר הַדְּבָרִים שֶׁהַשַּׁמָּשִׁים מְשַׁמְּשִׁים בָּהֶן אֶת הָרָב, וְעוֹמֵד בְּפָנָיו כְּדֶרֶךְ שֶׁעוֹמֵד מִפְּנֵי רִבּוֹ.  [ד] וְהָאָב שֶׁהָיָה תַּלְמִיד בְּנוֹ, אֵין הָאָב עוֹמֵד בִּפְנֵי הַבֵּן, אֲבָל הַבֵּן עוֹמֵד מִפְּנֵי אָבִיו, אַף עַל פִּי שְׁהוּא תַּלְמִידוֹ.</P>

<P><B>ו,ו</B>  וְחַיָּב לְכַבְּדוֹ בִּשְׁאָר דְּרָכָיו, בְּשָׁעַת מַשָּׂאוֹ וּמַתָּנוֹ וַעֲשִׂיַּת חֲפָצָיו.  כֵּיצַד:  הַנִּשְׁמָע בִּדְבַר אָבִיו לְמָקוֹם--לֹא יֹאמַר מַהֲרוּנִי בִּשְׁבִיל עַצְמִי, פִּטְרוּנִי בִּשְׁבִיל עַצְמִי, אֵלָא מַהֲרוּנִי בִּשְׁבִיל אַבָּא, פִּטְרוּנִי בִּשְׁבִיל אַבָּא; וְכֵן כָּל כַּיּוֹצֶא בְּזֶה.  לְעוֹלָם יִכְלֹל בִּכְלַל דְּבָרָיו שְׁהוּא חוֹשֵׁשׁ בִּכְבוֹד אָבִיו, וּשְׁהוּא מִתְיָרֵא מִמֶּנּוּ.</P>

<P><B>ו,ז</B>  [ה] וְחַיָּב לְכַבְּדוֹ, אַפִלּוּ לְאַחַר מוֹתוֹ.  כֵּיצַד:  הָיָה אוֹמֵר שְׁמוּעָה מִפִּיו--לֹא יֹאמַר כָּךְ אָמַר אַבָּא, אֵלָא אוֹמֵר כָּךְ אָמַר אַבָּא מָרִי, אֲנִי כַּפָּרַת מִשְׁכָּבוֹ.  בַּמֶּה דְּבָרִים אֲמוּרִים, בְּתוֹךְ שְׁנֵים עָשָׂר חֹדֶשׁ שֶׁלְּאַחַר מִיתָתוֹ; אֲבָל אַחַר הַשְּׁנֵים עָשָׂר חֹדֶשׁ, אוֹמֵר זִכְרוֹנוֹ לְחַיֵּי הָעוֹלָם הַבָּא.</P>

<P><B>ו,ח</B>  [ו] אֶחָד הָאִישׁ וְאֶחָד הָאִשָּׁה, חַיָּבִין בְּמוֹרָא וְכָבוֹד:  אֵלָא שֶׁהָאִישׁ בְּיָדוֹ לַעֲשׂוֹת; וְהָאִשָּׁה אֵין בְּיָדָהּ לַעֲשׂוֹת, שֶׁהֲרֵי רְשׁוּת אֲחֵרִים עָלֶיהָ.  לְפִיכָּךְ אִם נִתְגָרְשָׁה, אוֹ נִתְאַלְמְנָה--הֲרֵי שְׁנֵיהֶם שׁוֹוִין.</P>

<P><B>ו,ט</B>  [ז] עַד הֵיכָן כִּבּוּד אָב וָאֵם:  אַפִלּוּ נָטְלוּ כִּיס שֶׁלִּזְהוּבִים שֶׁלּוֹ, וְהִשְׁלִיכוּהוּ לְפָנָיו לַיָּם--לֹא יַכְלִים אוֹתָן, וְלֹא יִצְעַק בִּפְנֵיהֶם, וְלֹא יִכְעֹס כְּנֶגְדָם; אֵלָא יְקַבַּל גְּזֵרַת הַכָּתוּב, וְיִשְׁתֹּק.</P>

<P><B>ו,י</B>  וְעַד הֵיכָן מוֹרָאָן:  אַפִלּוּ הָיָה לוֹבֵשׁ בְּגָדִים חֲמוּדוֹת, וְיוֹשֵׁב בָּרֹאשׁ בִּפְנֵי קָהָל, וּבָא אָבִיו אוֹ אִמּוֹ וְקָרְעוּ בְּגָדָיו, אוֹ הִכּוּהוּ עַל רֹאשׁוֹ, וְיָרְקוּ בְּפָנָיו--לֹא יַכְלִים אוֹתָן, אֵלָא יִשְׁתֹּק, וְיִירָא וְיִפְחַד מִמֶּלֶךְ הַמְּלָכִים, שֶׁצִּוָּהוּ בְּכָּךְ:  שֶׁאִלּוּ מֶלֶךְ בָּשָׂר וָדָם גָּזַר עָלָיו דָּבָר שְׁהוּא מִצְטַעֵר יָתֵר מִזֶּה, לֹא הָיָה יָכוֹל לְפַרְכַּס בַּדָּבָר; קַל וְחֹמֶר, לְמִי שֶׁאָמַר וְהָיָה הָעוֹלָם בִּרְצוֹנוֹ.</P>

<P><B>ו,יא</B>  [ח] אַף עַל פִּי שֶׁבְּכָּךְ נִצְטַוִּינוּ, אָסוּר לָאָדָם לְהַכְבִּיד עֻלּוֹ עַל בָּנָיו וּלְדַקְדַּק בִּכְבוֹדוֹ עִמָּהֶם, שֶׁלֹּא יְבִיאֵם לִידֵי מִכְשׁוֹל, אֵלָא יִמְחֹל וְיִתְעַלַּם:  שֶׁהָאָב שֶׁמָּחַל עַל כְּבוֹדוֹ, כְּבוֹדוֹ מָחוּל.  [ט] וְהַמַּכֶּה בְּנוֹ גָּדוֹל--מְנַדִּין אוֹתוֹ, שֶׁהֲרֵי הוּא עוֹבֵר עַל "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).</P>

<P><B>ו,יב</B>  [י] מִי שֶׁנִּטְרְפָה דַּעְתּוֹ שֶׁלְּאָבִיו אוֹ שֶׁלְּאִמּוֹ, יִשְׁתַּדַּל לִנְהֹג עִמָּהֶם כְּפִי דַּעְתָּם, עַד שֶׁיְּרֻחַם עֲלֵיהֶן.  וְאִם אֵי אִפְשָׁר לוֹ לַעֲמֹד, מִפְּנֵי שֶׁנִּשְׁתַּטּוּ בְּיוֹתֵר--יַנִּיחֵם וְיֵלֵךְ לוֹ, וִיצַוֶּה אֲחֵרִים לְהַנְהִיגָם כָּרָאוּי לָהֶם.</P>

<P><B>ו,יג</B>  [יא] הַמַּמְזֵר חַיָּב בִּכְבוֹד אָבִיו וּמוֹרָאוֹ, אַף עַל פִּי שְׁהוּא פָּטוּר עַל מַכָּתוֹ וְעַל קִלְלָתוֹ, עַד שֶׁיַּעֲשֶׂה תְּשׁוּבָה:  שֶׁאַפִלּוּ הָיָה אָבִיו רָשָׁע וּבַעַל עֲבֵרוֹת, מְכַבְּדוֹ וּמִתְיָרֵא מִמֶּנּוּ.  רָאָה אוֹתוֹ עוֹבֵר עַל דִּבְרֵי תּוֹרָה--לֹא יֹאמַר לוֹ אַבָּא עָבַרְתָּ עַל דִּבְרֵי תּוֹרָה, אֵלָא יֹאמַר לוֹ אַבָּא כָּתוּב בַּתּוֹרָה כָּךְ וְכָּךְ, כְּאִלּוּ הוּא שׁוֹאֵל מִמֶּנּוּ, לֹא כְּמַזְהִירוֹ.</P>

<P><B>ו,יד</B>  [יב] מִי שֶׁאָמַר לוֹ אָבִיו לַעֲבֹר עַל דִּבְרֵי תּוֹרָה, בֵּין שֶׁאָמַר לוֹ לַעֲבֹר עַל מִצְוַת לֹא תַעֲשֶׂה אוֹ לְבַטַּל מִצְוַת עֲשֵׂה--אַפִלּוּ שֶׁלְּדִבְרֵיהֶם--הֲרֵי זֶה לֹא יִשְׁמַע לוֹ:  שֶׁנֶּאֱמָר "אִישׁ אִמּוֹ וְאָבִיו תִּירָאוּ, וְאֶת-שַׁבְּתֹתַי תִּשְׁמֹרוּ" (ויקרא יט,ג), כֻּלְּכֶם חַיָּבִין בִּכְבוֹדִי.</P>

<P><B>ו,טו</B>  [יג] אָמַר לוֹ אָבִיו הַשְׁקֵנִי מַיִם, וּמִצְוָה לַעֲשׂוֹת--אִם אִפְשָׁר לַמִּצְוָה שֶׁתֵּעָשֶׂה עַל יְדֵי אֲחֵרִים--תֵּעָשֶׂה, וְיִתְעַסַּק בִּכְבוֹד אָבִיו:  שְׁאֵין מְבַטְּלִין מִצְוָה, מִפְּנֵי מִצְוָה.  וְאִם אֵין שָׁם אֲחֵרִים לַעֲשׂוֹתָהּ--יִתְעַסַּק בַּמִּצְוָה, וְיַנִּיחַ כְּבוֹד אָבִיו:  שְׁהוּא וְאָבִיו חַיָּבִין בִּדְבַר מִצְוָה.  וְתַלְמוּד תּוֹרָה, גָּדוֹל מִכִּבּוּד אָב וָאֵם.</P>

<P><B>ו,טז</B>  [יד] אָמַר לוֹ אָבִיו, הַשְׁקֵנִי מַיִם, וְאָמְרָה לוֹ אִמּוֹ, הַשְׁקֵנִי מַיִם--מַנִּיחַ כְּבוֹד אִמּוֹ, וְעוֹסֵק בִּכְבוֹד אָבִיו תְּחִלָּה:  מִפְּנֵי שְׁהוּא וְאִמּוֹ חַיָּבִין בִּכְבוֹד אָבִיו.</P>

<P><B>ו,יז</B>  [טו] חַיָּב אָדָם לְכַבַּד אֶת אֵשֶׁת אָבִיו, אַף עַל פִּי שְׁאֵינָהּ אִמּוֹ, כָּל זְמָן שֶׁאָבִיו קַיָּם, שֶׁזֶּה בִּכְלַל כְּבוֹד אָבִיו; וְכֵן מְכַבֵּד בַּעַל אִמּוֹ, כָּל זְמָן שֶׁאִמּוֹ קַיֶּמֶת.  אֲבָל לְאַחַר מִיתָתָן, אֵינוּ חַיָּב.  וּמִדִּבְרֵי סוֹפְרִים, שֶׁיִּהְיֶה אָדָם חַיָּב בִּכְבוֹד אָחִיו הַגָּדוֹל כִּכְבוֹד אָבִיו.
<BR> </P>

<H2>הִלְכּוֹת מַמְרִים פֵּרֶק ז</H2>

<P><B>ז,א</B>  "בֵּן סוֹרֵר וּמוֹרֶה" (דברים כא,יח) הָאָמוּר בַּתּוֹרָה--הֲרֵי נִתְפָּרְשָׁה בּוֹ סְקֵלָה, וְלֹא עָנַשׁ הַכָּתוּב אֵלָא אִם כֵּן הִזְהִיר.  וְהֵיכָן הִזְהִיר--"לֹא תֹאכְלוּ, עַל-הַדָּם" (ויקרא יט,כו), לֹא תֹּאכְלוּ אֲכִילָה הַמְּבִיאָה לִידֵי שְׁפִיכוּת דָּמִים:  הֲרֵי זוֹ אֲכִילַת בֵּן סוֹרֵר וּמוֹרֶה--שְׁאֵינוּ נֶהְרָג אֵלָא עַל אֲכִילָה מְכֹעֶרֶת שֶׁאָכַל, שֶׁנֶּאֱמָר "זוֹלֵל, וְסֹבֵא" (דברים כא,כ); מִפִּי הַשְּׁמוּעָה לָמְדוּ שֶׁהַזּוֹלֵל הוּא הָאוֹכֵל בָּשָׂר בְּרַעַבְתָנוּת, וְסוֹבֵא הַשּׁוֹתֶה יַיִן בְּרַעַבְתָנוּת.</P>

<P><B>ז,ב</B>  אֲכִילָה זוֹ שְׁהוּא חַיָּב עָלֶיהָ--דְּבָרִים הַרְבֵּה יֵשׁ בָּהּ, וְהֶן כֻּלָּן הֲלָכָה מִפִּי הַקַּבָּלָה.  אֵינוּ חַיָּב סְקֵלָה, עַד שֶׁיִּגְנֹב מִשֶּׁלְּאָבִיו, וְיִקְנֶה בָּשָׂר בְּזוֹל וְיַיִן בְּזוֹל, וְיֹאכַל אוֹתָם חוּץ מֵרְשׁוּת אָבִיו, בַּחֲבוּרָה שֶׁכֻּלָּהּ רֵיקָנִין פְּחוּתִין.  וְיֹאכַל הַבָּשָׂר חַי וְאֵינוּ חַי, בָּשֵׁל וְאֵינוּ בָּשֵׁל, כְּדֶרֶךְ שֶׁהַגַּנָּבִים אוֹכְלִים; וְיִשְׁתֶּה הַיַּיִן מָזוּג וְאֵינוּ מָזוּג, כְּדֶרֶךְ שֶׁהַגַּרְגְּרָנִין שׁוֹתִים.  וְהוּא שֶׁיֹּאכַל מִשְׁקַל חֲמִשִּׁים דֵּינָר מִבָּשָׂר זֶה בִּמְלֻגְמָה אַחַת, וְיִשְׁתֶּה חֲצִי לוֹג מִיַּיִן זֶה בְּבַת אַחַת.</P>

<P><B>ז,ג</B>  גָּנַב מִשֶּׁלְּאָבִיו, וְאָכַל אֲכִילָה זוֹ בִּרְשׁוּת אָבִיו, אוֹ שֶׁגָּנַב מִשֶּׁלַּאֲחֵרִים, וְאָכַל אֲכִילָה זוֹ הַמְּכֹעֶרֶת בֵּין בִּרְשׁוּת אָבִיו בֵּין בִּרְשׁוּת אֲחֵרִים--הֲרֵי זֶה פָּטוּר.</P>

<P><B>ז,ד</B>  וְכֵן אִם גָּנַב מִשֶּׁלְּאָבִיו, וְאָכַל אֲכִילָה מְכֹעֶרֶת כְּזוֹ בִּרְשׁוּת אֲחֵרִים, וְהָיְתָה אֲכִילַת מִצְוָה אַפִלּוּ מִדִּבְרֵיהֶם, אוֹ אֲכִילַת עֲבֵרָה אַפִלּוּ מִדִּבְרֵיהֶם--הֲרֵי זֶה פָּטוּר:  שֶׁנֶּאֱמָר "אֵינֶנּוּ שֹׁמֵעַ, בְּקֹלֵנוּ" (דברים כא,כ)--שְׁאֵינוּ עוֹבֵר בַּאֲכִילָה זוֹ, אֵלָא עַל קוֹלָם; יָצָא זֶה שֶׁעָבַר בָּהּ עַל דִּבְרֵי תּוֹרָה, אוֹ שֶׁאֲכָלָהּ בִּדְבַר מִצְוָה.</P>

<P><B>ז,ה</B>  כֵּיצַד:  אָכַל אֲכִילָה זוֹ הַמְּכֹעֶרֶת עִם הַחֲבוּרָה הָרָעָה שֶׁאוֹכֵל עִמָּהֶם, בִּדְבַר מִצְוָה, אוֹ שֶׁאָכְלוּ מַעֲשֵׂר שֵׁנִי בִּירוּשָׁלַיִם, אַפִלּוּ אָכְלוּ בְּתַנְחוּמֵי אֲבֵלִים שְׁהִיא מִצְוָה מִדִּבְרֵיהֶם--הֲרֵי זֶה פָּטוּר.  וְכֵן אִם אֲכָלָהּ מִנְּבֵלוֹת וּטְרֵפוֹת שְׁקָצִים וּרְמָשִׂים, אַפִלּוּ אָכַל בְּתַעְנִית צִבּוּר שְׁהִיא עֲבֵרָה מִדִּבְרֵיהֶם--הֲרֵי זֶה פָּטוּר מִן הַמִּיתָה.</P>

<P><B>ז,ו</B>  [ג] אָכַל כָּל מַאֲכָל, וְלֹא אָכַל בְּשַׂר בְּהֵמָה--אַף עַל פִּי שֶׁאָכַל אֲכִילָה זוֹ מִבְּשַׂר הָעוֹף, פָּטוּר.  וְאִם אָכַל אֲכִילָה זוֹ מִבְּשַׂר בְּהֵמָה, וְהִשְׁלִים שֵׁעוּר הַחֲמִשִּׁים דֵּינָר מִבְּשַׂר הָעוֹף--חַיָּב.</P>

<P><B>ז,ז</B>  שָׁתָה כָּל מַשְׁקֶה, וְלֹא שָׁתָה יַיִן--פָּטוּר.  [ד] אָכַל בָּשָׂר חַי, וְשָׁתָה יַיִן חַי--פָּטוּר:  שֶׁזֶּה קֶרִי הוּא, וְאֵין אָדָם יָכוֹל לְהִמָּשֵׁךְ בְּזֶה.  וְכֵן אִם אָכַל בָּשָׂר מָלִיחַ בַּיּוֹם הַשְּׁלִישִׁי לִמְלִיחָתוֹ, אוֹ שֶׁשָּׁתָה יַיִן מִגִּתּוֹ--פָּטוּר, שְׁאֵין אָדָם יָכוֹל לְהִמָּשֵׁךְ בְּזֶה.</P>

<P><B>ז,ח</B>  [ה] לֹא עָנַשׁ הַכָּתוּב קָטָן שֶׁלֹּא בָא לִכְלַל הַמִּצְווֹת.  וְכֵן אִישׁ שֶׁגָּדַל וַהֲרֵי הוּא בִּרְשׁוּת עַצְמוֹ, אֵינוּ נִסְקָל מִפְּנֵי שֶׁגָּנַב וְאָכַל וְשָׁתָה אֲכִילָה זוֹ הַמְּכֹעֶרֶת.  הַא כֵּיצַד:  מִפִּי הַשְּׁמוּעָה לָמְדוּ שְׁאֵין דִּין זֶה אֵלָא בְּבֶן שְׁלוֹשׁ עֶשְׂרֵה שָׁנָה וְיוֹם אֶחָד, שֶׁהֵבִיא שְׁתֵּי שְׂעָרוֹת, וּמִשֶּׁיָּבִיא שְׁתֵּי שְׂעָרוֹת, עַד שֶׁיַּקִּיף הַשֵּׂעָר אֶת כָּל הַגִּיד.  וְאַחַר שֶׁהִקִּיף הַשֵּׂעָר אֶת כָּל הַגִּיד--הֲרֵי הוּא בִּרְשׁוּת עַצְמוֹ, וְאֵינוּ נִסְקָל.</P>

<P><B>ז,ט</B>  [ו] כָּל יָמָיו שֶׁלְּבֵן סוֹרֵר וּמוֹרֶה, אֵינָן אֵלָא שְׁלוֹשָׁה חֳדָשִׁים מֵאַחַר שֶׁיָּבִיא שְׁתֵּי שְׂעָרוֹת.  לְפִי שֶׁאִפְשָׁר שֶׁתִּתְעַבַּר אִשְׁתּוֹ, וְיִהְיֶה עֻבְרָהּ נִכָּר בִּשְׁלוֹשָׁה חֳדָשִׁים; וְנֶאֱמָר "כִּי-יִהְיֶה לְאִישׁ, בֵּן סוֹרֵר וּמוֹרֶה" (דברים כא,יח), וְלֹא אָב סוֹרֵר וּמוֹרֶה.  הַא לָמַדְתָּ שְׁאִם הִקִּיף הַשֵּׂעָר אֶת כָּל הַגִּיד, קֹדֶם שֶׁיַּשְׁלִים שְׁלוֹשָׁה חֳדָשִׁים--הֲרֵי זֶה פָּטוּר.</P>

<P><B>ז,י</B>  [ז] כֵּיצַד דָּנִין בֵּן סוֹרֵר וּמוֹרֶה:  מְבִיאִין אוֹתוֹ אָבִיו וְאִמּוֹ תְּחִלָּה לְבֵית דִּין שֶׁלִּשְׁלוֹשָׁה, וְאוֹמְרִין לָהֶן "בְּנֵנוּ זֶה סוֹרֵר וּמֹרֶה" (דברים כא,כ).  וּמְבִיאִין שְׁנֵי עֵדִים שֶׁגָּנַב מִשֶּׁלְּאָבִיו, וְקָנָה בָּשָׂר וְיַיִן בְּמַה שֶׁגָּנַב, וְאָכַל אוֹתָם אֲכִילָה הָאֲמוּרָה, אַחַר הַהַתְרָאָה; וְזוֹ הִיא עֵדוּת הָרִאשׁוֹנָה.  וּמַלְקִין אוֹתוֹ, כִּשְׁאָר מְחֻיְּבֵי מַלְקוּת--שֶׁנֶּאֱמָר "וְיִסְּרוּ אֹתוֹ, וְלֹא יִשְׁמַע אֲלֵיהֶם" (דברים כא,יח).</P>

<P><B>ז,יא</B>  חָזַר וְגָנַב מִשֶּׁלְּאָבִיו, וְאָכַל אֲכִילָה זוֹ--אָבִיו וְאִמּוֹ מְבִיאִין אוֹתוֹ לְבֵית דִּין שֶׁלְּעֶשְׂרִים וּשְׁלוֹשָׁה, וּמְבִיאִין שְׁנַיִם וּמְעִידִין עָלָיו שֶׁגָּנַב, וְאָכַל אֲכִילָה זוֹ הָאֲמוּרָה, אַחַר שֶׁהִתְרוּ בּוֹ; וְזוֹ הִיא עֵדוּת אַחֲרוֹנָה--אַפִלּוּ הָיוּ הַשְּׁנַיִם הָרִאשׁוֹנִים, הֶם הָאַחֲרוֹנִים.  וְאַחַר שֶׁמְּקַבְּלִין עֵדוּתָן, בּוֹדְקִין אוֹתוֹ, שֶׁמֶּא הִקִּיף הַשֵּׂעָר אֶת כָּל הַגִּיד.  אִם לֹא הִקִּיף, וְלֹא שָׁלְמוּ לוֹ שְׁלוֹשָׁה חֳדָשִׁים--גּוֹמְרִין דִּינוֹ כְּדֶרֶךְ כָּל הֲרוּגֵי בֵּית דִּין, וְסוֹקְלִין אוֹתוֹ.  וְאֵינוּ נִסְקָל עַד שֶׁיִּהְיוּ שָׁם שְׁלוֹשָׁה הָרִאשׁוֹנִים--שֶׁנֶּאֱמָר "בְּנֵנוּ זֶה" (דברים כא,כ), זֶה הוּא שֶׁלָּקָה בִּפְנֵיכֶם.  [ח] וְאִם מָחֲלוּ לוֹ אָבִיו וְאִמּוֹ, קֹדֶם שֶׁיִּגָּמֵר דִּינוֹ--פָּטוּר.</P>

<P><B>ז,יב</B>  [ט] בָּרַח עַד שֶׁלֹּא נִגְמַר דִּינוֹ, וְאַחַר כָּךְ הִקִּיף הַשֵּׂעָר מִלְּמַטָּה--פָּטוּר.  וְאִם מִשֶּׁנִּגְמַר דִּינוֹ בָּרַח--אַפִלּוּ הִזְקִין--כָּל עֵת שֶׁיִּמָּצֵא, יִסָּקֵל:  שֶׁכָּל מִי שֶׁנִּגְמַר דִּינוֹ--הֲרֵי הוּא כְּהָרוּג, וְאֵין לוֹ דָּם.</P>

<P><B>ז,יג</B>  [י] הָיָה אָבִיו רוֹצֶה, וְאִמּוֹ אֵינָהּ רוֹצָה, אִמּוֹ רוֹצָה, וְאָבִיו אֵינוּ רוֹצֶה--אֵינוּ נַעֲשֶׂה בֵּן סוֹרֵר וּמוֹרֶה, שֶׁנֶּאֱמָר "וְתָפְשׂוּ בוֹ, אָבִיו וְאִמּוֹ" (דברים כא,יט).  הָיָה אֶחָד מֵהֶן גִּדֵּם, אוֹ חִגֵּר, אוֹ אִלֵּם, אוֹ סוֹמֶה, אוֹ חֵרֵשׁ--אֵינוּ נַעֲשֶׂה בֵּן סוֹרֵר וּמוֹרֶה:  שֶׁנֶּאֱמָר "וְתָפְשׂוּ בוֹ", וְלֹא גִּדְּמִים; "וְהוֹצִיאוּ אֹתוֹ" (שם), וְלֹא חִגְּרִים; "וְאָמְרוּ" (דברים כא,כ), וְלֹא אִלְּמִים; "בְּנֵנוּ זֶה" (שם), וְלֹא סוֹמִים; "אֵינֶנּוּ שֹׁמֵעַ, בְּקֹלֵנוּ" (שם), וְלֹא חֵרְשִׁים.</P>

<P><B>ז,יד</B>  [יא] גְּזֵרַת הַכָּתוּב הִיא, שֶׁלֹּא יִסָּקֵל אֵלָא בֵּן סוֹרֵר וּמוֹרֶה; אֲבָל הַבַּת אֵינָהּ נִדֹּנֶת בְּדִין זֶה, שְׁאֵין דַּרְכָּהּ לְהִמָּשֵׁךְ בַּאֲכִילָה וּשְׁתִיָּה כְּאִישׁ:  שֶׁנֶּאֱמָר "בֵּן סוֹרֵר וּמוֹרֶה" (דברים כא,יח)--וְלֹא בַּת, וְלֹא טֻמְטוֹם, וְאַנְדְּרֻגִּינוֹס.</P>

<P><B>ז,טו</B>  [יב] טֻמְטוֹם שֶׁנִּקְרַע, וְנִמְצָא זָכַר--אֵינוּ נַעֲשֶׂה בֵּן סוֹרֵר וּמוֹרֶה:  שֶׁנֶּאֱמָר "כִּי-יִהְיֶה לְאִישׁ, בֵּן" (דברים כא,יח), עַד שֶׁיִּהְיֶה בֵּן מִשָּׁעַת הֲוִיָּה.</P>

<P><B>ז,טז</B>  [יג] בֵּן סוֹרֵר וּמוֹרֶה, צָרִיךְ הַכְרָזָה.  וְכֵיצַד מַכְרִיזִין עָלָיו:  כּוֹתְבִין לְכָל יִשְׂרָאֵל, בְּבֵית דִּין שֶׁלִּפְלוֹנִי סָקַלְנוּ פְּלוֹנִי מִפְּנֵי שֶׁהָיָה סוֹרֵר וּמוֹרֶה.</P>

<P><B>ז,יז</B>  [יד] בֵּן סוֹרֵר וּמוֹרֶה--הֲרֵי הוּא כְּכָל הֲרוּגֵי בֵּית דִּין, שֶׁמְּמוֹנָם לְיוֹרְשֵׁיהֶן:  שֶׁאַף עַל פִּי שֶׁאָבִיו גָּרַם לוֹ סְקֵלָה, הֲרֵי הוּא יוֹרֵשׁ כָּל נְכָסָיו.
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2016 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר שופטים - הלכות אבל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת אֵבֶל</H1>

<P>יֵשׁ בִּכְלָלָן אַרְבַּע מִצְווֹת--אַחַת מִצְוַת עֲשֵׂה, וְשָׁלוֹשׁ מִצְווֹת לֹא תַעֲשֶׂה; וְזֶה הוּא פְּרָטָן:  (א) לְהִתְאַבַּל עַל הַקְּרוֹבִים, וְאַפִלּוּ כּוֹהֵן מִטַּמֵּא וּמִתְאַבֵּל עַל הַקְּרוֹבִים, וְאֵין אָדָם מִתְאַבֵּל עַל הֲרוּגֵי בֵּית דִּין, וּלְפִי זֶה כָּלַלְתִּי הֲלָכוֹת אֵלּוּ בְּסֵפֶר זֶה שְׁהֶן מֵעֵין קְבוּרָה בְּיוֹם מִיתָה שְׁהִיא מִצְוַת עֲשֵׂה; (ב) שֶׁלֹּא יִטַּמֵּא כּוֹהֵן גָּדוֹל לַקְּרוֹבִים; (ג) שֶׁלֹּא יִכָּנֵס עִם הַמֵּת בְּאֹהֶל; (ד) שֶׁלֹּא יִטַּמֵּא כּוֹהֵן הִדְיוֹט לְנֶפֶשׁ אָדָם אֵלָא לַקְּרוֹבִים בִּלְבָד.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת אֵבֶל פֵּרֶק א</H2>

<P><B>א,א</B>  מִצְוַת עֲשֵׂה לְהִתְאַבַּל עַל הַקְּרוֹבִים, שֶׁנֶּאֱמָר "וְאָכַלְתִּי חַטָּאת הַיּוֹם, הַיִּיטַב בְּעֵינֵי ה'" (ויקרא י,יט).  וְאֵין אֲבֵלוּת מִן הַתּוֹרָה אֵלָא בְּיוֹם רִאשׁוֹן בִּלְבָד, שְׁהוּא יוֹם הַמִּיתָה וְיוֹם הַקְּבוּרָה.  אֲבָל שְׁאָר הַשִּׁבְעָה אֵינָן דִּין תּוֹרָה, אַף עַל פִּי שֶׁנֶּאֱמָר בַּתּוֹרָה "וַיַּעַשׂ לְאָבִיו אֵבֶל, שִׁבְעַת יָמִים" (בראשית נ,י):  נִתְּנָה תּוֹרָה, וְנִתְחַדְּשָׁה הֲלָכָה; וּמֹשֶׁה רַבֵּנוּ תִּקַּן לָהֶם לְיִשְׂרָאֵל שִׁבְעַת יְמֵי אֲבֵלוּת, וְשִׁבְעַת יְמֵי הַמִּשְׁתֶּה.</P>

<P><B>א,ב</B>  מֵאֵימָתַי יִתְחַיַּב אָדָם בָּאֵבֶל, מִשֶּׁיִּסָּתֵם הַגּוֹלָל.  אֲבָל כָּל זְמָן שֶׁלֹּא נִקְבַּר הַמֵּת, אֵינוּ אָסוּר בְּדָבָר מִן הַדְּבָרִים שֶׁהֶאָבֵל אָסוּר בָּהֶן; וּמִפְּנֵי טַעַם זֶה, רָחַץ דָּוִיד הַמֶּלֶךְ וְסָךְ כְּשֶׁמֵּת הַיֶּלֶד, קֹדֶם שֶׁיִּקָּבֵר.</P>

<P><B>א,ג</B>  הֲרוּגֵי מַלְכוּת, שְׁאֵין מַנִּיחִין אוֹתָן לְהִקָּבֵר--מֵאֵימָתַי מַתְחִילִין לְהִתְאַבַּל עֲלֵיהֶן, וְלִמְנוֹת שִׁבְעָה וּשְׁלוֹשִׁים:  מִשֶּׁנִּתְיָאֲשׁוּ מִלִּשְׁאֹל לַמֶּלֶךְ לְקָבְרָן, אַף עַל פִּי שֶׁלֹּא נִתְיָאֲשׁוּ מִלִּגְנֹב אוֹתָן.  [ד] מִי שֶׁטָּבַע בַּנָּהָר, אוֹ מִי שֶׁאֲכָלַתְהוּ חַיָּה רָעָה--מִשֶּׁנִּתְיָאֲשׁוּ לְבַקַּשׁ.  מְצָאוּהוּ אֵבָרִים אֵבָרִים--אֵין מוֹנִין לוֹ עַד שֶׁיִּמָּצֵא רֹאשׁוֹ וְרֻבּוֹ, אוֹ יִתְיָאֲשׁוּ מִלְּבַקַּשׁ.</P>

<P><B>א,ד</B>  [ה] מִי שֶׁדַּרְכָּן לְשַׁלַּח הַמֵּת לִמְדִינָה אַחֶרֶת לְקָבְרוֹ, וְאֵינָם יוֹדְעִים מָתַי יִקָּבֵר--מֵעֵת שֶׁיַּחְזִירוּ פְּנֵיהֶן מִלְּלַוּוֹתוֹ, מַתְחִילִין לִמְנוֹת שִׁבְעָה וּשְׁלוֹשִׁים, וּמַתְחִילִין לְהִתְאַבַּל.</P>

<P><B>א,ה</B>  [ו] הַנְּפָלִים, אֵין מִתְאַבְּלִין עֲלֵיהֶן.  וְכָל שֶׁלֹּא שָׁהָה שְׁלוֹשִׁים יוֹם בָּאָדָם, הֲרֵי זֶה נֵפֶל; אַפִלּוּ מֵת בְּיוֹם שְׁלוֹשִׁים, אֵין מִתְאַבְּלִין עָלָיו.  [ז] וְאִם יָדַע בַּוַּדַּאי שֶׁנֻּלַּד לְתִשְׁעָה חֳדָשִׁים גְּמוּרִים--אַפִלּוּ מֵת בַּיּוֹם שֶׁנֻּלַּד, מִתְאַבְּלִין עָלָיו.</P>

<P><B>א,ו</B>  [ח] בֶּן תִּשְׁעָה חֳדָשִׁים שֶׁנֻּלַּד מֵת, וּבֶן שְׁמוֹנָה שֶׁמֵּת אַפִלּוּ לְאַחַר שְׁלוֹשִׁים יוֹם, וּמִי שֶׁיָּצָא מְחֻתָּךְ אוֹ מְסֹרָס, אַף עַל פִּי שֶׁכָּלוּ לוֹ חֳדָשָׁיו--הֲרֵי זֶה כְּנֵפֶל, וְאֵין מִתְאַבְּלִין עֲלֵיהֶן, וְלֹא יִתְעַסְּקוּ עִמָּהֶם.</P>

<P><B>א,ז</B>  [ט] כָּל הֲרוּגֵי מַלְכוּת--אַף עַל פִּי שֶׁבְּדִין הַמֶּלֶךְ נֶהֶרְגוּ, וְהַתּוֹרָה נָתְנָה לוֹ רְשׁוּת לְהָרְגָן--הֲרֵי אֵלּוּ מִתְאַבְּלִין עֲלֵיהֶן, וְאֵין מוֹנְעִין מֵהֶן כָּל דָּבָר; וּמְמוֹנָם לַמֶּלֶךְ, וְנִקְבָּרִין בְּקִבְרֵי אֲבוֹתֵיהֶן.  אֲבָל כָּל הֲרוּגֵי בֵּית דִּין--אֵין מִתְאַבְּלִין עֲלֵיהֶן אֲבָל אוֹנְנִין, שְׁאֵין אֲנִינוּת אֵלָא בַּלֵּב; וְאֵין נִקְבָּרִין עִם אֲבוֹתֵיהֶן עַד שֶׁיִּתְאַכַּל הַבָּשָׂר, וּמְמוֹנָם לְיוֹרְשֵׁיהֶם.</P>

<P><B>א,ח</B>  [י] כָּל הַפּוֹרְשִׁין מִדַּרְכֵּי צִבּוּר, וְהֶם הָאֲנָשִׁים שֶׁפָּרְקוּ עֹל הַמִּצְווֹת מֵעַל צַוָּארָן, וְאֵינָן נִכְלָלִין בִּכְלַל יִשְׂרָאֵל בַּעֲשִׂיַּת הַמִּצְווֹת וּכְבוֹד הַמּוֹעֲדוֹת, וִישִׁיבַת בָּתֵּי כְּנָסִיּוֹת וּבָתֵּי מִדְרָשׁוֹת, אֵלָא הֲרֵי הֶן כָּךְ בְּנֵי חוֹרִין לְעַצְמָן, כִּשְׁאָר הָאֻמּוֹת, וְכֵן הַמִּינִים וְהַמְּשֻׁמָּדִים וְהַמּוֹסְרִין--כָּל אֵלּוּ אֵין מִתְאַבְּלִין עֲלֵיהֶן; אֵלָא אֲחֵיהֶם וּשְׁאָר קְרוֹבֵיהֶם לוֹבְשִׁין לְבָנִים וּמִתְעַטְּפִים לְבָנִים, וְאוֹכְלִים וְשׁוֹתִים וּשְׂמֵחִים:  שֶׁאָבְדוּ שׂוֹנְאָיו שֶׁלְּהַקָּדוֹשׁ בָּרוּךְ הוּא, וַעֲלֵיהֶם הַכָּתוּב אוֹמֵר "הֲלוֹא-מְשַׂנְאֶיךָ ה' אֶשְׂנָא" (תהילים קלט,כא).</P>

<P><B>א,ט</B>  [יא] הַמְּאַבֵּד עַצְמוֹ לַדַּעַת--אֵין מִתְעַסְּקִין עִמּוֹ לְכָל דָּבָר, וְלֹא מִתְאַבְּלִין עָלָיו, וְלֹא מַסְפִּידִין אוֹתוֹ.  אֲבָל עוֹמְדִין עָלָיו בַּשּׁוּרָה, וְאוֹמְרִין עָלָיו בִּרְכַת אֲבֵלִים וְכָל דָּבָר שְׁהוּא כָּבוֹד לַחַיִּים.  וְאֵיזֶה הוּא הַמְּאַבֵּד עַצְמוֹ לַדַּעַת:  לֹא שֶׁעָלָה לְרֹאשׁ הַגָּג, וְנָפַל וּמֵת; אֵלָא הָאוֹמֵר הֲרֵינִי עוֹלֶה לְרֹאשׁ הַגָּג, וְרָאָה אוֹתוֹ שֶׁעָלָה מִיַּד דֶּרֶךְ כַּעַס, אוֹ שֶׁהָיָה מֵצֵר, וְנָפַל וּמֵת--הֲרֵי זֶה בְּחֶזְקַת שֶׁאִבַּד עַצְמוֹ לַדַּעַת.</P>

<P><B>א,י</B>  אֲבָל אִם רָאוּ אוֹתוֹ חָנוּק וְתָלוּי בָּאִילָן, אוֹ הָרוּג וּמֻשְׁלָךְ עַל גַּב סֵיפוֹ--הֲרֵי זֶה בְּחֶזְקַת כָּל הַמֵּתִים, וּמִתְעַסְּקִין עִמּוֹ, וְאֵין מוֹנְעִין מִמֶּנּוּ דָּבָר.
<BR> </P>

<H2>הִלְכּוֹת אֵבֶל פֵּרֶק ב</H2>

<P><B>ב,א</B>  אֵלּוּ שֶׁאָדָם חַיָּב לְהִתְאַבַּל עֲלֵיהֶן דִּין תּוֹרָה--אִמּוֹ וְאָבִיו, בְּנוֹ וּבִתּוֹ, אָחִיו וַאֲחוֹתוֹ מֵאָבִיו.  וּמִדִּבְרֵיהֶם--שֶׁיִּתְאַבַּל הָאִישׁ עַל אִשְׁתּוֹ הַנְּשׂוּאָה, וְכֵן הָאִשָּׁה עַל בַּעְלָהּ, וּמִתְאַבֵּל עַל אָחִיו וְעַל אֲחוֹתוֹ שְׁהֶן מֵאִמּוֹ.</P>

<P><B>ב,ב</B>  אַפִלּוּ הַכּוֹהֵן, שְׁאֵינוּ מִטַּמֵּא לְאָחִיו וַאֲחוֹתוֹ מֵאִמּוֹ, וְלֹא לַאֲחוֹתוֹ הַנְּשׂוּאָה, אַף עַל פִּי שְׁהִיא מֵאָבִיו--מִתְאַבֵּל הוּא עֲלֵיהֶן; וְאִם הָיְתָה אֲחוֹתוֹ זוֹ הַנְּשׂוּאָה מֵאָבִיו, הֲרֵי הוּא מִתְאַבֵּל עָלֶיהָ דִּין תּוֹרָה.</P>

<P><B>ב,ג</B>  בְּנוֹ אוֹ אָחִיו הַבָּא מִן הַשִּׁפְחָה, אוֹ מִן הַנָּכְרִית--אֵינוּ מִתְאַבֵּל עֲלֵיהֶן כְּלָל.  וְכֵן מִי שֶׁנִּתְגַּיַּר הוּא וּבָנָיו, אוֹ נִשְׁתַּחְרַר הוּא וּבָנָיו--אֵין מִתְאַבְּלִין זֶה עַל זֶה.  וְכֵן אִשְׁתּוֹ אֲרוּסָה, אֵינוּ מִתְאַבֵּל עָלֶיהָ וְלֹא אוֹנֵן; וְכֵן הִיא לֹא אוֹנֶנֶת וְלֹא מִתְאַבֶּלֶת עָלָיו.</P>

<P><B>ב,ד</B>  כָּל הַקְּרוֹבִים שְׁהוּא חַיָּב לְהִתְאַבַּל עֲלֵיהֶן--הֲרֵי זֶה מִתְאַבֵּל עִמָּהֶם בִּפְנֵיהֶם, מִדִּבְרֵי סוֹפְרִים.  כֵּיצַד:  הֲרֵי שֶׁמֵּת בֶּן בְּנוֹ, אוֹ אֲחִי בְּנוֹ, אוֹ אֵם בְּנוֹ--חַיָּב לִקְרֹעַ בִּפְנֵי בְּנוֹ, וְלִנְהֹג אֲבֵלוּת בְּפָנָיו; אֲבָל שֶׁלֹּא בְּפָנָיו, אֵינוּ חַיָּב.  וְכֵן בִּשְׁאָר הַקְּרוֹבִים.</P>

<P><B>ב,ה</B>  אִשְׁתּוֹ הַנְּשׂוּאָה--אַף עַל פִּי שְׁהוּא מִתְאַבֵּל עָלֶיהָ--אֵינוּ מִתְאַבֵּל עִמָּהּ עַל שְׁאָר קְרוֹבֶיהָ, אֵלָא עַל אָבִיהָ וְעַל אִמָּהּ בִּלְבָד:  מִשּׁוֹם כְּבוֹד אִשְׁתּוֹ, נוֹהֵג אֲבֵלוּת עֲלֵיהֶן בְּפָנֶיהָ.</P>

<P><B>ב,ו</B>  כֵּיצַד:  מִי שֶׁמֵּתָה חֲמוֹתוֹ אוֹ חָמִיו--כּוֹפֶה מִטָּתוֹ, וְנוֹהֵג אֲבֵלוּת עִם אִשְׁתּוֹ בְּפָנֶיהָ; אֲבָל שֶׁלֹּא בְּפָנֶיהָ, אֵינוּ נוֹהֵג אֲבֵלוּת.  וְכֵן הָאִשָּׁה שֶׁמֵּת חָמִיהָ אוֹ חֲמוֹתָהּ--נוֹהֶגֶת אֲבֵלוּת, בִּפְנֵי בַּעְלָהּ.  אֲבָל שְׁאָר קְרוֹבֵיהֶן--כְּגוֹן שֶׁמֵּת אֲחִי אִשְׁתּוֹ אוֹ בְּנָהּ, וְהָאִשָּׁה שֶׁמֵּת אֲחִי בַּעְלָהּ אוֹ בְּנוֹ--אֵין מִתְאַבְּלִין זֶה עִם זֶה.</P>

<P><B>ב,ז</B>  וְכֵן יֵרָאֶה לִי שְׁאִם מֵתָה אֵשֶׁת קְרוֹבוֹ אוֹ בַּעַל קְרוֹבָתוֹ, כְּגוֹן שֶׁמֵּתָה אֵשֶׁת בְּנוֹ אוֹ בַּעַל בִּתּוֹ--אֵינוּ חַיָּב לְהִתְאַבַּל עִמָּהֶן.  וְכֵן כָּל כַּיּוֹצֶא בְּזֶה.</P>

<P><B>ב,ח</B>  [ו] כַּמָּה חֲמוּרָה מִצְוַת אֵבֶל--שֶׁהֲרֵי הַכּוֹהֵן נִדְחֵית לוֹ הַטֻּמְאָה מִפְּנֵי קְרוֹבָיו, כְּדֵי שֶׁיִּתְעַסַּק עִמָּהֶן וְיִתְאַבַּל עֲלֵיהֶן:  שֶׁנֶּאֱמָר "כִּי, אִם-לִשְׁאֵרוֹ, הַקָּרֹב, אֵלָיו:  לְאִמּוֹ וּלְאָבִיו . . . לָהּ, יִטַּמָּא" (ויקרא כא,ב-ג), מִצְוַת עֲשֵׂה--שְׁאִם לֹא רָצָה לְהִטָּמֵּא, מְטַמְּאִין אוֹתוֹ בְּעַל כָּרְחוֹ.</P>

<P><B>ב,ט</B>  בַּמֶּה דְּבָרִים אֲמוּרִים, בַּזְּכָרִים שֶׁהֻזְהֲרוּ עַל הַטֻּמְאָה.  אֲבָל הַכּוֹהֲנוֹת--הוֹאִיל וְאֵינָן מֻזְהָרוֹת עַל הַטֻּמְאָה, כָּךְ אֵינָן מְצֻוּוֹת לְהִטַּמֵּא לַקְּרוֹבִים:  אֵלָא אִם רָצוּ, מִטַּמְּאוֹת; וְאִם לֹא רָצוּ, לֹא יִטַּמְּאוּ.</P>

<P><B>ב,י</B>  [ז] אִשְׁתּוֹ שֶׁלַּכּוֹהֵן--מִטַּמֵּא לָהּ עַל כָּרְחוֹ, וְאֵינוּ מִטַּמֵּא לָהּ אֵלָא מִדִּבְרֵי סוֹפְרִים:  עָשׂוּ אוֹתָהּ כְּמֵת מִצְוָה--כֵּיוָן שְׁאֵין לָהּ יוֹרֵשׁ אֵלָא הוּא, לֹא תִמְצָא מִי שֶׁיִּתְעַסַּק בָּהּ אֵלָא הוּא.  וְאֵינוּ מִטַּמֵּא אֵלָא לַנְּשׂוּאָה בִּלְבָד; אֲבָל הָאֲרוּסָה, לֹא יִטַּמֵּא לָהּ.</P>

<P><B>ב,יא</B>  [ח] וְכֵן כָּל אוֹתָן שֶׁאָמַרְנוּ שְׁאֵין מִתְאַבְּלִין עֲלֵיהֶן, כְּגוֹן הֲרוּגֵי בֵּית דִּין, וְהַפּוֹרְשִׁים מִדַּרְכֵּי צִבּוּר, וְהַנְּפָלִים, וְהַמְּאַבֵּד עַצְמוֹ לַדַּעַת--אֵין הַכּוֹהֵן מִטַּמֵּא לָהֶן.</P>

<P><B>ב,יב</B>  וְעַד מָתַי הוּא מְצֻוֶּה לְהִטַּמֵּא לִקְרוֹבָיו, עַד שֶׁיִּסָּתֵם הַגּוֹלָל.  אֲבָל מֵאַחַר שֶׁנִּסְתַּם הַגּוֹלָל, הֲרֵי הֶן כִּשְׁאָר כָּל הַמֵּתִים--שְׁאִם נִטַּמֵּא בָּהֶן, לוֹקֶה.</P>

<P><B>ב,יג</B>  [ט] אִשְׁתּוֹ הַפְּסוּלָה, אֵינוּ מִטַּמֵּא לָהּ; לְפִיכָּךְ מִי שֶׁשָּׁמְעָה שֶׁמֵּת בַּעְלָהּ וְנִשֵּׂאת, וּבָא בַּעְלָהּ--שְׁנֵיהֶן אֵין מִטַּמְּאִין לָהּ, שֶׁהֲרֵי הִיא פְּסוּלָה לִשְׁנֵיהֶן.  אֲבָל מִטַּמֵּא הוּא לְאִמּוֹ, אַף עַל פִּי שְׁהִיא חֲלָלָה; וְכֵן מִטַּמֵּא לִבְנוֹ וּלְבִתּוֹ וּלְאָחִיו וְלַאֲחוֹתוֹ, אַף עַל פִּי שְׁהֶן פְּסוּלִין--אַפִלּוּ הָיוּ מַמְזְרִין, מִטַּמֵּא לָהֶן.</P>

<P><B>ב,יד</B>  [י] אֲחוֹתוֹ הַנְּשׂוּאָה--אֵינוּ מִטַּמֵּא לָהּ, אַף עַל פִּי שְׁהִיא נְשׂוּאָה לְכוֹהֵן:  שֶׁנֶּאֱמָר "הַבְּתוּלָה הַקְּרוֹבָה אֵלָיו, אֲשֶׁר לֹא-הָיְתָה לְאִישׁ" (ויקרא כא,ג).  "הַבְּתוּלָה", פְּרָט לַאֲנוּסָה וּמְפֻתָּה; יָכוֹל שֶׁאֲנִי מוֹצִיא אַף הַבּוֹגֶרֶת, אוֹ מֻכַּת עֵץ--תִּלְמֹד לוֹמַר "אֲשֶׁר לֹא-הָיְתָה לְאִישׁ", מִי שֶׁהֲוִיָּתָהּ בִּידֵי אִישׁ.</P>

<P><B>ב,טו</B>  "אֲשֶׁר לֹא-הָיְתָה לְאִישׁ" (ויקרא כא,ג)--פְּרָט לַאֲרוּסָה, שְׁאֵינוּ מִטַּמֵּא לָהּ, אַף עַל פִּי שְׁהִיא אֲרוּסָה לְכוֹהֵן.  [יא] נִתְגָּרְשָׁה אֲחוֹתוֹ מִן הָאֵרוּסִין, מִטַּמֵּא לָהּ--שֶׁנֶּאֱמָר "הַקְּרוֹבָה אֵלָיו" (שם), לְהָבִיא אֶת הַמִּתְגָּרֶשֶׁת מִן הָאֵרוּסִין.  [יב] אָחִיו וַאֲחוֹתוֹ מֵאִמּוֹ, אֵינוּ מִטַּמֵּא לָהֶן:  שֶׁנֶּאֱמָר "וְלִבְנוֹ וּלְבִתּוֹ וּלְאָחִיו.  וְלַאֲחֹתוֹ" (ויקרא כא,ב-ג)--מַה בְּנוֹ הָרָאוּי לִירֻשָּׁתוֹ, אַף אָחִיו וַאֲחוֹתוֹ הָרְאוּיִים לִירֻשָּׁתוֹ.</P>

<P><B>ב,טז</B>  [יג] הַסְּפֵקוֹת, אֵינוּ מִטַּמֵּא לָהֶן:  שֶׁנֶּאֱמָר "לָהּ, יִטַּמָּא" (ויקרא כא,ג)--מִטַּמֵּא הוּא עַל הַוַּדַּאי, וְאֵינוּ מִטַּמֵּא עַל הַסָּפֵק.  לְפִיכָּךְ הַוְּלָדוֹת שֶׁנִּתְעָרְבוּ, וְהַבֵּן שְׁהוּא סְפֵק בֶּן שִׁבְעָה לָאַחֲרוֹן אוֹ בֶּן תִּשְׁעָה לָרִאשׁוֹן, וְכֵן כָּל כַּיּוֹצֶא בָּהֶן--אֵינוּ מִטַּמֵּא לָהֶן מִסָּפֵק.  וְכֵן כָּל הַמִּתְגָּרֶשֶׁת סְפֵק גֵּרוּשִׁין, אוֹ בְּגֶט פָּסוּל--אֵינוּ מִטַּמֵּא לָהּ.</P>

<P><B>ב,יז</B>  [יד] אֵין הַכּוֹהֵן מִטַּמֵּא לְאֵבֶר מִן הַחַי מֵאָבִיו, וְלֹא לְעֶצֶם מֵעַצְמוֹת אָבִיו.  וְכֵן הַמְּלַקֵּט עַצְמוֹת אָבִיו--אֵינוּ מִטַּמֵּא לָהֶן, אַף עַל פִּי שֶׁהַשִּׁדְרָה קַיֶּמֶת.  [טו] נִקְטַע רֹאשׁוֹ שֶׁלְּאָבִיו, אֵינוּ מִטַּמֵּא לוֹ:  שֶׁנֶּאֱמָר "לְאָבִיו" (ויקרא כא,ב)--בִּזְמָן שְׁהוּא שָׁלֵם, וְלֹא בִּזְמָן שְׁהוּא חָסֵר.  וְכֵן שְׁאָר הַקְּרוֹבִים.</P>

<P><B>ב,יח</B>  הַטֻּמְאָה לַקְּרוֹבִים דְּחוּיָה הִיא, וְלֹא הֻתְּרָה לַכֹּל.  לְפִיכָּךְ אָסוּר לַכּוֹהֵן לְהִטַּמֵּא לַמֵּת, אַפִלּוּ בְּעֵת שֶׁמִּטַּמֵּא לִקְרוֹבָיו--שֶׁנֶּאֱמָר "לָהּ, יִטַּמָּא" (ויקרא כא,ג), אֵינוּ מִטַּמֵּא לַאֲחֵרִים עִמָּהּ:  שֶׁלֹּא יֹאמַר הוֹאִיל וְנִטַּמֵּאתִי עַל אֲבִי, אֲלַקַּט עַצְמוֹת פְּלוֹנִי, אֶגַּע בְּקֶבֶר פְּלוֹנִי.</P>

<P><B>ב,יט</B>  לְפִיכָּךְ כּוֹהֵן שֶׁמֵּת לוֹ מֵת--צָרִיךְ לְהִזָּהֵר וּלְקָבְרוֹ בְּסוֹף בֵּית הַקְּבָרוֹת, כְּדֵי שֶׁלֹּא יִכָּנֵס לְבֵית הַקְּבָרוֹת, וְלֹא יִטַּמֵּא בִּקְבָרוֹת אֲחֵרִים, כְּשֶׁיִּקְבֹּר מֵתוֹ.
<BR> </P>

<H2>הִלְכּוֹת אֵבֶל פֵּרֶק ג</H2>

<P><B>ג,א</B>  כָּל כּוֹהֵן שֶׁנִּטַּמֵּא לַמֵּת, חוּץ מִשִּׁשָּׁה מֵתִים הַמְּפֹרָשִׁים בַּתּוֹרָה אוֹ אִשְׁתּוֹ, בְּעֵדִים וְהַתְרָאָה--הֲרֵי זֶה לוֹקֶה, שֶׁנֶּאֱמָר "לְנֶפֶשׁ לֹא-יִטַּמָּא בְּעַמָּיו" (ויקרא כא,א).  וְאֶחָד הַנּוֹגֵעַ בְּמֵת אוֹ הַמַּאֲהִיל אוֹ הַנּוֹשֵׂא, וְאֶחָד הַמֵּת אוֹ שְׁאָר הַטְּמָאוֹת הַפּוֹרְשׁוֹת מִן הַמֵּת--שֶׁנֶּאֱמָר "לְנֶפֶשׁ לֹא-יִטַּמָּא".  וּכְבָר פֵּרַשְׁנוּ בְּהִלְכּוֹת טֻמְאַת מֵת, כָּל הַדְּבָרִים הַמְּטַמְּאִין מִן הַמֵּת, מִן הַתּוֹרָה אוֹ מִדִּבְרֵיהֶם.</P>

<P><B>ג,ב</B>  וְכֵן אִם נָגַע הַכּוֹהֵן בְּקֶבֶר, לוֹקֶה.  אֲבָל נוֹגֵעַ הוּא בִּבְגָדִים שֶׁנָּגְעוּ בְּמֶת, אַף עַל פִּי שֶׁמִּטַּמֵּא בָּהֶן טֻמְאַת שִׁבְעָה.</P>

<P><B>ג,ג</B>  וְכֵן אִם נִכְנַס לְאֹהֶל טָמֵא, שֶׁנִּכְנְסָה לוֹ הַטֻּמְאָה--לוֹקֶה, אַף עַל פִּי שֶׁעַצְמָהּ שֶׁלְּטֻמְאָה בְּבַיִת אַחֵר.  וּכְבָר בֵּאַרְנוּ כָּל הָאֹהָלִים שֶׁתִּכָּנֵס לָהֶם הַטֻּמְאָה, אוֹ שֶׁתֵּצֵא מֵהֶם, וְדִין הַסְּכָכוֹת וְהַפְּרָעוֹת, וְכָל הַדְּבָרִים הַמְּבִיאִין אֶת הַטֻּמְאָה, וְהַחוֹצְצִין בִּפְנֵי הַטֻּמְאָה, וְאֵיזֶה מֵהֶן דִּין תּוֹרָה, וְאֵיזֶה מֵהֶן מִדִּבְרֵיהֶן--הַכֹּל בְּהִלְכּוֹת טֻמְאַת מֵת.</P>

<P><B>ג,ד</B>  וְשָׁם בֵּאַרְנוּ שְׁאֵין הַגּוֹיִים מְטַמְּאִין בָּאֹהֶל, וּלְפִיכָּךְ קִבְרוֹתֵיהֶן טְהוֹרִים, וּמֻתָּר לְכוֹהֵן לְהִכָּנֵס לְשָׁם, וְלִדְרֹךְ עַל קִבְרוֹתֵיהֶן; וְאֵינוּ אָסוּר אֵלָא שֶׁיִּגַּע בַּטֻּמְאָה אוֹ יִשָּׂאֶנָּה, כְּמוֹ שֶׁבֵּאַרְנוּ שָׁם.</P>

<P><B>ג,ה</B>  [ד] כּוֹהֵן שֶׁנִּכְנַס לְאֹהֶל הַמֵּת אוֹ לְבֵית הַקְּבָרוֹת בִּשְׁגָגָה, וְאַחַר שֶׁיָּדַע הִתְרוּ בּוֹ--אִם קָפַץ וְיָצָא, פָּטוּר; וְאִם יָשַׁב שָׁם כְּדֵי הִשְׁתַּחֲוָיָה כְּמוֹ שֶׁבֵּאַרְנוּ בְּעִנְיַן טֻמְאַת מִקְדָּשׁ, הֲרֵי זֶה לוֹקֶה.  נִכְנַס וְיָצָא, וְחָזַר וְנִכְנַס וְיָצָא--אִם הִתְרוּ בּוֹ עַל כָּל פַּעַם וּפַעַם, לוֹקֶה עַל כָּל כְּנִיסָה וּכְנִיסָה.</P>

<P><B>ג,ו</B>  וְכֵן אִם נָגַע בַּמֵּת וְהִתְרוּ בּוֹ וּפֵרַשׁ, וְחָזַר וְנָגַע וְהִתְרוּ בּוֹ--אַפִלּוּ מֵאָה פְּעָמִים--לוֹקֶה עַל כָּל אַחַת וְאַחַת.  הָיָה נוֹגֵעַ וְלֹא פֵרַשׁ, אוֹ שֶׁהָיָה עוֹמֵד בְּבֵית הַקְּבָרוֹת וְנָגַע בְּמֵתִים אֲחֵרִים--אַף עַל פִּי שֶׁהִתְרוּ בּוֹ כַּמָּה פְּעָמִים, אֵינוּ לוֹקֶה אֵלָא אַחַת:  שֶׁהֲרֵי הוּא מְחֻלָּל וְעוֹמֵד, כָּל זְמָן שֶׁלֹּא פֵרַשׁ.</P>

<P><B>ג,ז</B>  [ה] הַמְּטַמֵּא אֶת הַכּוֹהֵן--אִם הָיוּ שְׁנֵיהֶם מְזִידִין--לוֹקֶה הַכּוֹהֵן, וְזֶה שֶׁטִּמְּאוֹ עוֹבֵר עַל "וְלִפְנֵי עִוֵּר, לֹא תִתֵּן מִכְשֹׁל" (ויקרא יט,יד).  הָיָה הַכּוֹהֵן שׁוֹגֵג, וְזֶה שֶׁטִּמְּאוֹ מֵזִיד--הֲרֵי זֶה שֶׁטִּמְּאוֹ לוֹקֶה.</P>

<P><B>ג,ח</B>  [ו] כּוֹהֵן גָּדוֹל אֵינוּ מִטַּמֵּא לַקְּרוֹבִים, שֶׁנֶּאֱמָר "לְאָבִיו וּלְאִמּוֹ, לֹא יִטַּמָּא" (ויקרא כא,יא); וְכֵן אֵינוּ נִכְנָס עִם הַמֵּת בָּאֹהֶל, אַפִלּוּ קְרוֹבָיו--שֶׁנֶּאֱמָר "וְעַל כָּל-נַפְשֹׁת מֵת, לֹא יָבֹא" (שם).  הַא לָמַדְתָּ שְׁהוּא חַיָּב בְּ"לֹא יָבֹא", וְחַיָּב בְּ"לֹא יִטַּמָּא".</P>

<P><B>ג,ט</B>  כֵּיצַד:  נָגַע אוֹ נָשָׂא, לוֹקֶה אַחַת.  נִכְנַס לָאֹהֶל וְיָשַׁב שָׁם עַד שֶׁמֵּת עָלָיו הַמֵּת, אוֹ שֶׁנִּכְנַס בְּשִׁדָּה תֵּבָה וּמִגְדָּל וּבָא חֲבֵרוֹ וּפָרַע עָלָיו גַּג הַשִׁדָּה שֶׁהֲרֵי טֻמְאָה וּבִיאָה בָּאִין כְּאֶחָד--לוֹקֶה שְׁתַּיִם:  מִשּׁוֹם "לֹא יָבֹא" (ויקרא כא,יא), וּמִשּׁוֹם "לֹא יִטַּמָּא" (שם).  [ז] נִטְמָא מִקֹּדֶם, וְאַחַר כָּךְ נִכְנַס לָאֹהֶל--אִם הִתְרוּ בּוֹ, לוֹקֶה אַף עַל הַבִּיאָה.</P>

<P><B>ג,י</B>  [ח] כּוֹהֵן שֶׁפָּגַע בְּמֵת מִצְוָה בַּדֶּרֶךְ, הֲרֵי זֶה מִטַּמֵּא לוֹ:  אַפִלּוּ כּוֹהֵן גָּדוֹל, חַיָּב לְהִטַּמֵּא לוֹ וּלְקָבְרוֹ.  וְאֵיזֶה הוּא מֵת מִצְוָה--זֶה אֶחָד מִיִּשְׂרָאֵל שֶׁהָיָה מֻשְׁלָךְ בַּדֶּרֶךְ, וְאֵין לוֹ קוֹבְרִים.  וְדָבָר זֶה, הֲלָכָה מִפִּי הַקַּבָּלָה.</P>

<P><B>ג,יא</B>  בַּמֶּה דְּבָרִים אֲמוּרִים, בְּשֶׁהָיָה הַכּוֹהֵן לְבַדּוֹ, וְאֵין עִמּוֹ אַחֵר, וְאַפִלּוּ קָרָא שָׁם בַּדֶּרֶךְ, וְאֵין לוֹ עוֹנֶה.  אֲבָל אִם כְּשֶׁיִּקְרָא אֲחֵרִים עוֹנִין אוֹתוֹ, אֵין זֶה מֵת מִצְוָה, אֵלָא קוֹרֶא לַאֲחֵרִים, וְיָבוֹאוּ וְיִתְעַסְּקוּ בּוֹ.</P>

<P><B>ג,יב</B>  [ט] הָיָה כּוֹהֵן וְנָזִיר מְהַלְּכִין בַּדֶּרֶךְ, וּפָגְעוּ בְּמֵת מִצְוָה--יִתְעַסַּק בּוֹ הַנָּזִיר, שֶׁהֲרֵי אֵין קְדֻשָּׁתוֹ קְדֻשָּׁת עוֹלָם, וְאַל יִטַּמֵּא בּוֹ הַכּוֹהֵן, אַף עַל פִּי שְׁהוּא כּוֹהֵן הִדְיוֹט.</P>

<P><B>ג,יג</B>  הָיָה כּוֹהֵן גָּדוֹל וְכוֹהֵן הִדְיוֹט, יִטַּמֵּא כּוֹהֵן הִדְיוֹט.  וְכָל הַקּוֹדֵם אֶת חֲבֵרוֹ, מִתְאַחֵר בַּטֻּמְאָה; וּסְגַן עִם מָשׁוּחַ מִלְחָמָה שֶׁפָּגְעוּ בְּמֵת מִצְוָה--יִטַּמֵּא מָשׁוּחַ מִלְחָמָה, וְאַל יִטַּמֵּא הַסְּגַן.</P>

<P><B>ג,יד</B>  [י] נָשִׂיא שֶׁמֵּת--הַכֹּל מִטַּמְּאִין לוֹ, אַפִלּוּ כּוֹהֲנִים:  עָשׂוּהוּ כְּמֵת מִצְוָה לַכֹּל, מִפְּנֵי שֶׁהַכֹּל חַיָּבִין בִּכְבוֹדוֹ.  וְכֵן הַכֹּל אוֹנְנִין עָלָיו.</P>

<P><B>ג,טו</B>  [יא] בְּנוֹת אַהֲרוֹן, לֹא הֻזְהֲרוּ עַל טֻמְאַת מֵת:  שֶׁנֶּאֱמָר "אֱמֹר אֶל-הַכֹּהֲנִים בְּנֵי אַהֲרֹן" (ויקרא כא,א)--"בְּנֵי אַהֲרֹן", וְלֹא בְּנוֹת אַהֲרוֹן.  וְכֵן הַחֲלָלִים מֻתָּרִין לְהִטַּמֵּא--שֶׁנֶּאֱמָר "אֱמֹר אֶל-הַכֹּהֲנִים בְּנֵי אַהֲרֹן", עַד שֶׁיִּהְיוּ בְּכֵהוּנָם.  [יב] כּוֹהֵן קָטָן, הֲרֵי הַגְּדוֹלִים מֻזְהָרִים שֶׁלֹּא יְטַמְּאוּהוּ; וְאִם בָּא לְהִטָּמֵּא מֵעַצְמוֹ--אֵין בֵּית דִּין מְצֻוִּין עָלָיו לְהַפְרִישׁוֹ, אֲבָל אָבִיו צָרִיךְ לְחַנְּכוֹ בִּקְדֻשָּׁה.</P>

<P><B>ג,טז</B>  [יג] מֵת תּוֹפֵס אַרְבַּע אַמּוֹת שֶׁלּוֹ לַטֻּמְאָה; וְכָל כּוֹהֵן שֶׁנִּכְנַס לְתוֹךְ אַרְבַּע אַמּוֹת, מַכִּין אוֹתוֹ מַכַּת מַרְדּוּת.  וְכֵן אִם נִכְנַס לְבֵית הַפְּרָס, אוֹ יָצָא לְחוּצָה לָאָרֶץ, אוֹ שֶׁנִּטְמָא בְּדַם תְּבוּסָה, אוֹ בְּגוֹלָל וּבְדֹפֶק וְכַיּוֹצֶא בָּהֶן--מַכִּין אוֹתוֹ מַכַּת מַרְדּוּת, מִפְּנֵי שְׁהֶן אָבוֹת שֶׁלְּדִבְרֵיהֶם, כְּמוֹ שֶׁבֵּאַרְנוּ בְּהִלְכּוֹת טֻמְאַת מֵת.  אֲבָל אִם נִכְנַס לְבֵית הַקְּבָרוֹת, לוֹקֶה מִן הַתּוֹרָה.</P>

<P><B>ג,יז</B>  [יד] מֻתָּר לַכּוֹהֵן לְהִטַּמֵּא בְּבֵית הַפְּרָס אוֹ בְּחוּצָה לָאָרֶץ לִדְבַר מִצְוָה, בִּזְמָן שְׁאֵין שָׁם דֶּרֶךְ אֵלָא הִיא--כְּגוֹן שֶׁהָלַךְ לִשָּׂא אִשָּׁה, אוֹ לִלְמֹד תּוֹרָה:  אַף עַל פִּי שֶׁיֵּשׁ שָׁם מִי שֶׁיְּלַמְּדוֹ בְּאֶרֶץ יִשְׂרָאֵל, לֹא מִן הַכֹּל אָדָם זוֹכֶה לִלְמֹד.</P>

<P><B>ג,יח</B>  וְכֵן מִטַּמֵּא בְּטֻמְאָה שֶׁלְּדִבְרֵיהֶם, לִכְבוֹד הַבְּרִיּוֹת.  כֵּיצַד:  אָבֵל שֶׁהָלַךְ לְבֵית הַפְּרָס, הַכֹּל הוֹלְכִין אַחֲרָיו לְנַחֲמוֹ שָׁם.  וְכֵן מְדַלְּגִין עַל גַּבֵּי אֲרוֹנוֹת שֶׁלְּמֵתִים לִקְרַאת מְלָכִים--וְאַפִלּוּ מַלְכֵי גּוֹיִים, כְּדֵי לְהַבְחִין בֵּינָם לְבֵין מַלְכֵי יִשְׂרָאֵל כְּשֶׁיַּחְזֹר כְּבוֹדָן לִמְקוֹמָן.  וְכֵן כָּל כַּיּוֹצֶא בְּזֶה.  וְכֵן מִטַּמֵּא בְּטֻמְאָה שֶׁלְּדִבְרֵיהֶם לָדוּן עִם הַגּוֹיִים וּלְעַרְעַר עִמָּהֶן, מִפְּנֵי שְׁהוּא מַצִּיל מִיָּדָם.  וְכֵן כָּל כַּיּוֹצֶא בְּזֶה.
<BR> </P>

<H2>הִלְכּוֹת אֵבֶל פֵּרֶק ד</H2>

<P><B>ד,א</B>  מִנְהַג יִשְׂרָאֵל בַּמֵּתִים וּבַקְּבוּרָה, כָּךְ הוּא:  מְאַמְּצִין עֵינָיו שֶׁלַּמֵּת, וְאִם נִפְתַּח פִּיו, קוֹשְׁרִין אֶת לְחָיָיו; וּפוֹקְקִין אֶת נְקָבָיו, אַחַר שֶׁמְּדִיחִין אוֹתוֹ, וְסָכִין אוֹתוֹ בְּמִינֵי בְּשָׂמִים, וְגוֹזְזִין שְׂעָרוֹ.  וּמַלְבִּישִׁין אוֹתוֹ תַּכְרִיכִין תְּפוּרִין שֶׁלְּפִשְׁתָּן לְבָנִים, וְלֹא יִהְיוּ דְּמֵיהֶם יְקָרִים; נָהֲגוּ חֲכָמִים בְּצוּדָר שׁוֹוֶה זוּז, שֶׁלֹּא לְבַיַּשׁ אֶת מִי שְׁאֵין לוֹ.  וּמְכַסִּין פְּנֵי הַמֵּת, שֶׁלֹּא לְבַיַּשׁ אֶת הָעֲנִיִּים שֶׁפְּנֵיהֶם מֻשְׁחָרִין בָּרָעָב.</P>

<P><B>ד,ב</B>  וְאָסוּר לִקְבֹּר בְּתַכְרִיכִין שֶׁלְּמֶשִׁי וּבִבְגָדִים הַמֻּזְהָבִין הַמְּרֻקָּמִין, אַפִלּוּ לַנָּשִׂיא שֶׁבְּיִשְׂרָאֵל, שֶׁזּוֹ גַּסּוּת רוּחַ וְהַשְׁחָתָה, וּמַעֲשֵׂה גּוֹיִים.</P>

<P><B>ד,ג</B>  וְסוֹבְלִין אֶת הַמֵּת עַל הַכָּתֵף, עַד בֵּית הַקְּבָרוֹת.  [ג] וְנוֹשְׂאֵי הַמִּטָּה אֲסוּרִין בִּנְעִילַת הַסַּנְדָּל--שֶׁמֶּא תִּפָּסֵק רְצוּעָה מִסַּנְדָּלוֹ שֶׁלְּאֶחָד מֵהֶן, וְנִמְצָא מִתְעַכֵּב מִן הַמִּצְוָה.  [ד] וְחוֹפְרִין בֶּעָפָר מְעָרוֹת, וְעוֹשִׂין כּוּךְ בְּצַד הַמְּעָרָה; וְקוֹבְרִין אוֹתוֹ בּוֹ וּפָנָיו לְמַעְלָה, וּמַחְזִירִין הֶעָפָר וְהָאֲבָנִים לְמַעְלָה.  וְיֵשׁ לָהֶן לִקְבֹּר בְּאָרוֹן שֶׁלְּעֵץ.  וְהַמְּלַוִּין אֶת הַמֵּת אוֹמְרִין לוֹ לֵךְ בְּשָׁלוֹם, שֶׁנֶּאֱמָר "וְאַתָּה תָּבוֹא אֶל-אֲבֹתֶיךָ, בְּשָׁלוֹם" (בראשית טו,טו).</P>

<P><B>ד,ד</B>  וּמְצַיְּנִין אֶת הַקְּבָרוֹת, וּבוֹנִין נֶפֶשׁ עַל הַקֶּבֶר; וְהַצַּדִּיקִים, אֵין בּוֹנִים לָהֶם נֶפֶשׁ עַל קִבְרוֹתֵיהֶן--דִּבְרֵיהֶם הֶם זִכְרוֹנָם.  וְלֹא יִפְנֶה אָדָם לְבַקַּר הַקְּבָרוֹת.</P>

<P><B>ד,ה</B>  הַגּוֹסֵס, הֲרֵי הוּא כְּחַי לְכָל דָּבָר:  אֵין קוֹשְׁרֵין לְחָיָיו, וְאֵין פּוֹקְקִין נְקָבָיו, וְאֵין מַנִּיחִין כְּלֵי מַתְּכוֹת וּכְלֵי מֵקַר עַל טַבּוּרוֹ שֶׁלֹּא יִתְפַּח, וְלֹא סָכִין אוֹתוֹ, וְלֹא מְדִיחִין אוֹתוֹ, וְלֹא מְטִילִין אוֹתוֹ עַל הַחוֹל וְלֹא עַל הַמֶּלַח--עַד שָׁעָה שֶׁיָּמוּת; וְהַנּוֹגֵעַ בּוֹ, הֲרֵי זֶה שׁוֹפֵךְ דָּמִים.  לְמַה זֶה דּוֹמֶה:  לְנֵר שֶׁמְּטַפְטֵף--כֵּיוָן שֶׁיִּגַּע בּוֹ אָדָם, יִכְבֶּה.  וְכָל הַמְּאַמֵּץ עִם יְצִיאַת נֶפֶשׁ, הֲרֵי זֶה שׁוֹפֵךְ דָּמִים, אֵלָא יִשְׁהֶה מְעַט, שֶׁמֶּא נִתְעַלַּף.  וְכֵן אֵין קוֹרְעִין עָלָיו, וְלֹא חוֹלְצִין כָּתֵף, וְלֹא מַסְפִּידִין, וְלֹא מַכְנִיסִין עִמּוֹ אָרוֹן וְתַכְרִיכִין בַּבַּיִת--עַד שֶׁיָּמוּת.</P>

<P><B>ד,ו</B>  מִי שֶׁמֵּתוֹ מֻטָּל לְפָנָיו, אוֹכֵל בְּבַיִת אַחֵר; אֵין לוֹ בַּיִת אַחֵר, עוֹשֶׂה מְחִצָּה וְאוֹכֵל; אֵין לוֹ דָּבָר לַעֲשׂוֹת מְחִצָּה, מַחְזִיר פָּנָיו וְאוֹכֵל.  וּבֵין כָּךְ וּבֵין כָּךְ, אֵינוּ מֵסֶב וְאוֹכֵל, וְלֹא אוֹכֵל בָּשָׂר, וְאֵינוּ שׁוֹתֶה יַיִן, וְאֵינוּ מְבָרֵךְ, וְאֵינוּ מְזָמֵן, וְאֵין מְבָרְכִין עָלָיו, וְאֵין מְזָמְנִין עָלָיו, וּפָטוּר מִקִּרְיַת שְׁמַע, וּמִן הַתְּפִלָּה, וּמִן הַתְּפִלִּין, וּמִכָּל מִצְווֹת הָאֲמוּרוֹת בַּתּוֹרָה.</P>

<P><B>ד,ז</B>  בַּשַּׁבָּת--מֵסֶב, וְאוֹכֵל בָּשָׂר, וְשׁוֹתֶה יַיִן, וּמְזָמֵן, וּמְבָרֵךְ, וּמְבָרְכִין עָלָיו, וּמְזָמְנִין עָלָיו; וְחַיָּב בְּכָל מִצְווֹת הָאֲמוּרוֹת בַּתּוֹרָה, חוּץ מִתַּשְׁמִישׁ הַמִּטָּה.  נִקְבַּר הַמֵּת--הֲרֵי זֶה מֻתָּר לֶאֱכֹל בָּשָׂר, וְלִשְׁתּוֹת יַיִן מְעַט כְּדֵי לִשְׁרוֹת אֲכִילָה שֶׁבְּמֵעָיו, אֲבָל לֹא לִרְווֹת.</P>

<P><B>ד,ח</B>  [ז] אֵין מַשְׁהִין אֶת הַמֵּת, אֵלָא מַדְחִין מִטָּתוֹ מִיָּד; וְכָל הַמַּדְחֶה מִטָּתוֹ, הֲרֵי זֶה מְשֻׁבָּח.  וְעַל אָבִיו וְעַל אִמּוֹ, הֲרֵי זֶה מְגֻנֶּה:  [ח] הָיָה עֶרֶב שַׁבָּת, אוֹ עֶרֶב יוֹם טוֹב, אוֹ שֶׁהָיוּ גְּשָׁמִים מְזַלְּפִין עַל הַמִּטָּה--מֻתָּר, שֶׁלֹּא אֵחַר אֵלָא לִכְבוֹד אָבִיו וְאִמּוֹ.  וְכָל הַמֵּלִין אֶת מֵתוֹ--עוֹבֵר בְּלֹא תַעֲשֶׂה, אֵלָא אִם כֵּן הֱלִינוֹ לִכְבוֹדוֹ וּלְהַשְׁלִים צְרָכָיו.</P>

<P><B>ד,ט</B>  הָאָבֵל בְּיוֹם הָרִאשׁוֹן בִּלְבָד אָסוּר לְהַנִּיחַ תְּפִלִּין, וְלֶאֱכֹל מִשֶּׁלּוֹ, וְחַיָּב לֵישֵׁב עַל מִטָּה כְּפוּיָה.  וּבִשְׁאָר יְמֵי הָאֵבֶל מֻתָּר לוֹ לֶאֱכֹל מִשֶּׁלּוֹ, וְלֵישֵׁב עַל גַּבֵּי מַפָּץ אוֹ קַרְקָע, וּמַנִּיחַ תְּפִלִּין.</P>

<P><B>ד,י</B>  וּמְנַיִן שְׁהוּא אָסוּר בָּרִאשׁוֹן לְהַנִּיחַ תְּפִלִּין--שֶׁהֲרֵי נֶאֱמָר לִיחֶזְקֵאל "פְּאֵרְךָ חֲבוֹשׁ עָלֶיךָ" (יחזקאל כד,יז), מִכְּלָל שֶׁכָּל הָעָם אֲסוּרִין.  וְנֶאֱמָר לוֹ "וְלֶחֶם אֲנָשִׁים לֹא תֹאכֵל" (שם)--מִכְּלָל שֶׁכָּל הָעָם אוֹכְלִין מִשֶּׁלַּאֲחֵרִים בְּיוֹם רִאשׁוֹן, וַאֲסוּרִין לֶאֱכֹל מִשֶּׁלְּעַצְמָן.
<BR> </P>

<H2>הִלְכּוֹת אֵבֶל פֵּרֶק ה</H2>

<P><B>ה,א</B>  אֵלּוּ דְּבָרִים שֶׁהָאָבֵל אָסוּר בָּהֶן בְּיוֹם הָרִאשׁוֹן מִן הַתּוֹרָה, וּבִשְׁאָר שִׁבְעַת יְמֵי הָאֵבֶל מִדִּבְרֵיהֶם--אָסוּר לְסַפַּר, וּלְכַבַּס, וְלִרְחֹץ, וְלָסוּךְ, וּלְשַׁמַּשׁ מִטָּתוֹ, וְלִנְעֹל אֶת הַסַּנְדָּל, וְלַעֲשׂוֹת מְלָאכָה, וְלִקְרוֹת בְּדִבְרֵי תּוֹרָה, וְלִזְקֹף אֶת הַמִּטָּה, וְלִפְרֹעַ אֶת רֹאשׁוֹ, וְלִשְׁאֹל שָׁלוֹם:  הַכֹּל אַחַד עָשָׂר דָּבָר.</P>

<P><B>ה,ב</B>  וּמְנַיִן שֶׁהָאָבֵל אָסוּר בַּתַּסְפֹּרֶת:  שֶׁהֲרֵי הִזְהִיר בְּנֵי אַהֲרוֹן "רָאשֵׁיכֶם אַל-תִּפְרָעוּ" (ויקרא י,ו)--מִכְּלָל שֶׁכָּל הַמִּתְאַבֵּל אָסוּר לְסַפַּר שְׂעָרוֹ, אֵלָא מְגַדֵּל פֶּרַע.  וּכְשֵׁם שֶׁאָסוּר לְגַלַּח שְׂעַר רֹאשׁוֹ, כָּךְ אָסוּר לְגַלַּח שְׂעַר זְקָנוֹ, וְכָל שֵׂעָר שֶׁיֵּשׁ בּוֹ--אֶחָד הַמְּגַלֵּחַ, וְאֶחָד הַמִּתְגַּלֵּחַ.  הָיָה מְגַלֵּחַ, וְשָׁמַע שֶׁמֵּת אָבִיו--מַשְׁלִים תַּגְלָחַת רֹאשׁוֹ, אֶחָד הַמְּגַלֵּחַ וְאֶחָד הַמִּתְגַּלֵּחַ.  וְכֵן אָסוּר לְגַלַּח שָׂפָה, וְלִטֹּל צִפָּרְנָיו בִּכְלִי; אֲבָל בְּשִׁנָּיו אוֹ שֶׁנָּטַל צִפֹּרֶן בְּצִפֹּרֶן, מֻתָּר.</P>

<P><B>ה,ג</B>  וּמְנַיִן שֶׁהָאָבֵל אָסוּר לְכַבַּס בְּגָדָיו, וְלִרְחֹץ גּוּפוֹ, וְלָסוּךְ:  שֶׁנֶּאֱמָר "הִתְאַבְּלִי-נָא וְלִבְשִׁי-נָא בִגְדֵי-אֵבֶל, וְאַל-תָּסוּכִי שֶׁמֶן" (שמואל ב יד,ב); וּרְחִיצָה בִּכְלַל סִיכָה--שֶׁהָרְחִיצָה קוֹדֶמֶת לַסִּיכָה, שֶׁנֶּאֱמָר "וְרָחַצְתְּ וָסַכְתְּ" (רות ג,ג).  וּכְשֵׁם שֶׁהָאָבֵל אָסוּר בְּכִבּוּס בְּגָדִים, כָּךְ אָסוּר לִלְבֹּשׁ כֵּלִים לְבָנִים חֲדָשִׁים וּמְגֹהָצִין.</P>

<P><B>ה,ד</B>  אָסוּר לָסוּךְ מִקְצַת גּוּפוֹ, כְּכָל גּוּפוֹ; וְאִם לְהַעְבִיר אֶת הַזֻּהְמָה, מֻתָּר.  וְכֵן בִּרְחִיצַת מִקְצַת גּוּפוֹ בְּחַמִּין; אֲבָל בְּצוֹנֵן רוֹחֵץ פָּנָיו יָדָיו וְרַגְלָיו, אֲבָל לֹא כָּל גּוּפוֹ.</P>

<P><B>ה,ה</B>  מְנַיִן לָאָבֵל שֶׁאָסוּר בְּתַשְׁמִישׁ הַמִּטָּה--שֶׁנֶּאֱמָר "וַיְנַחֵם דָּוִד, אֵת בַּת-שֶׁבַע אִשְׁתּוֹ, וַיָּבֹא אֵלֶיהָ, וַיִּשְׁכַּב עִמָּהּ" (שמואל ב יב,כד), מִכְּלָל שֶׁהָיָה אָסוּר מִקֹּדֶם.  וְכֵן לֹא יִשָּׂא הָאָבֵל אִשָּׁה, וְלֹא תִנָּשֵׂא הָאִשָּׁה, אַף עַל פִּי שְׁאֵין מְשַׁמְּשִׁין מִטָּתָן.  וּמֻתָּר לְהִתְיַחַד עִם אִשְׁתּוֹ, אַף עַל פִּי שְׁהוּא אָסוּר בְּתַשְׁמִישׁ הַמִּטָּה.</P>

<P><B>ה,ו</B>  מְנַיִן שֶׁהָאָבֵל אָסוּר בִּנְעִילַת הַסַּנְדָּל--שֶׁהֲרֵי נֶאֱמָר בִּיחֶזְקֵאל "וּנְעָלֶיךָ תָּשִׂים בְּרַגְלֶיךָ" (יחזקאל כד,יז), מִכְּלָל שֶׁכָּל הָעָם אֲסוּרִין.  הָיָה בָּא בַּדֶּרֶךְ, נוֹעֵל וְהוֹלֵךְ; וּכְשֶׁיִּכָּנֵס בַּמְּדִינָה, חוֹלֵץ מַנְעָלָיו.</P>

<P><B>ה,ז</B>  רְמָז לָאָבֵל שֶׁאָסוּר בַּעֲשִׂיַּת מְלָאכָה:  זֶה שֶׁנֶּאֱמָר "וְהָפַכְתִּי חַגֵּיכֶם לְאֵבֶל" (עמוס ח,י)--מַה חָג אָסוּר בַּעֲשִׂיַּת מְלָאכָה, אַף אָבֵל אָסוּר בַּעֲשִׂיַּת מְלָאכָה.  וּכְשֵׁם שְׁהוּא אָסוּר בַּעֲשִׂיַּת מְלָאכָה--כָּךְ הוּא אָסוּר לִשָּׂא וְלִתֵּן בִּסְחוֹרָה, וְלֵילֵךְ מִמְּדִינָה לִמְדִינָה בִּסְחוֹרָה.</P>

<P><B>ה,ח</B>  כָּל שְׁלוֹשָׁה יָמִים הָרִאשׁוֹנִים, אָסוּר בַּעֲשִׂיַּת מְלָאכָה, אַפִלּוּ הָיָה עָנִי הַמִּתְפַּרְנֵס מִן הַצְּדָקָה.  מִכָּאן וְאִלַּךְ, אִם הָיָה עָנִי--עוֹשֶׂה בְּצִנְעָה בְּתוֹךְ בֵּיתוֹ, וְהָאִשָּׁה טוֹוָה בַּפֶּלֶךְ בְּתוֹךְ בֵּיתָהּ.  [ט] שְׁנֵי אַחִים אוֹ שְׁנֵי שֻׁתָּפִין שְׁהֶן בְּחָנוּת אַחַת, וְאֵרַע אֵבֶל לְאֶחָד מֵהֶן--נוֹעֲלִין אֶת הֶחָנוּת כָּל שִׁבְעָה.</P>

<P><B>ה,ט</B>  [י] אַפִלּוּ דְּבָרִים הַמֻּתָּרִין לַעֲשׂוֹתָן בְּחֻלּוֹ שֶׁלַּמּוֹעֵד, אָסוּר לָאָבֵל לַעֲשׂוֹתָן בְּיָדוֹ בִּימֵי אֶבְלוֹ; אֲבָל אֲחֵרִים עוֹשִׂים לוֹ.  כֵּיצַד:  הָיוּ זֵיתָיו לַהְפֹּךְ, וְכַדָּיו לָגוּף, וּפִשְׁתָּנוֹ לַעֲלוֹת מִן הַמִּשְׁרָה, וְצַמְרוֹ מִן הַיּוּרָה--שׂוֹכֵר אֲחֵרִים לַעֲשׂוֹתָן לוֹ, כְּדֵי שֶׁלֹּא יֹאבְדוּ.  וּמְרַבְּצִין לוֹ שָׂדֵהוּ, מִשֶּׁתַּגִּיעַ עוֹנַת הַמַּיִם.</P>

<P><B>ה,י</B>  [יא] הָאֲרִיסִין וְהַחֲכִירִין שֶׁלּוֹ וְהַקַּבְלָנִין, הֲרֵי אֵלּוּ יַעֲשׂוּ כְּדַרְכָּן.  אֲבָל הַחַמָּרִין וְהַגַּמָּלִין בַּבְּהֵמוֹת שֶׁלּוֹ, וְהַסַּפָּנִין בַּסְּפִינָה שֶׁלּוֹ--הֲרֵי אֵלּוּ לֹא יַעֲשׂוּ; וְאִם הָיוּ מֻחְכָּרִין אוֹ מֻשְׂכָּרִין מִקֹּדֶם לִזְמָן קָצוּב, הֲרֵי אֵלּוּ יַעֲשׂוּ.  [יב] שְׂכִיר יוֹם, אַפִלּוּ בְּעִיר אַחֶרֶת--לֹא יַעֲשֶׂה לוֹ.</P>

<P><B>ה,יא</B>  [יג] הָאָבֵל שֶׁהָיְתָה מְלֶאכֶת אֲחֵרִים בְּיָדוֹ, בֵּין בְּקַבְלָנוּת בֵּין שְׁאֵינָהּ בְּקַבְלָנוּת--לֹא יַעֲשֶׂה.  הָיְתָה מְלַאכְתּוֹ בְּיַד אֲחֵרִים--בְּבֵיתוֹ, לֹא יַעֲשׂוּ; בְּבֵית אֲחֵרִים, עוֹשִׂין.  [יד] הָיָה לוֹ דִּין עִם אָדָם, אֵינוּ תּוֹבֵעַ אוֹתוֹ כָּל שִׁבְעַת יְמֵי הָאֲבֵלוּת; וְאִם הָיָה דָּבָר אָבֵד, עוֹשֶׂה שָׁלִיחַ.  כְּזֶה הוֹרוּ הַגְּאוֹנִים.</P>

<P><B>ה,יב</B>  [טו] מְנַיִן שֶׁהָאָבֵל אָסוּר בְּדִבְרֵי תּוֹרָה, שֶׁהֲרֵי נֶאֱמָר לִיחֶזְקֵאל "הֵאָנֵק דֹּם" (יחזקאל כד,יז).  [טז] אָסוּר לִקְרוֹת בַּתּוֹרָה וּבַנְּבִיאִים וּבַכְּתוּבִים, וְלִשְׁנוֹת בַּמִּשְׁנָה וּבַמִּדְרָשׁ וּבַהֲלָכוֹת וּבַהַגָּדוֹת.  וְאִם הָיוּ רַבִּים צְרִיכִין לוֹ, מֻתָּר:  וּבִלְבָד שֶׁלֹּא יַעְמִיד תֻּרְגְּמָן, אֵלָא יִלְחֹשׁ לְאַחֵר בְּצִדּוֹ; וְזֶה שֶׁבְּצִדּוֹ אוֹמֵר לַתֻּרְגְּמָן, וְהַתֻּרְגְּמָן מַשְׁמִיעַ לָרַבִּים.</P>

<P><B>ה,יג</B>  [יז] וּמְנַיִן שְׁאֵין הָאָבֵל יוֹשֵׁב עַל הַמִּטָּה, שֶׁנֶּאֱמָר "וַיָּקָם הַמֶּלֶךְ וַיִּקְרַע אֶת-בְּגָדָיו, וַיִּשְׁכַּב אָרְצָה" (שמואל ב יג,לא).  [יח] וְחַיָּב לִכְפּוֹת אֶת הַמִּטָּה, כָּל שִׁבְעָה.  וְלֹא מִטָּתוֹ בִּלְבָד הוּא כּוֹפֶה, אֵלָא כָּל מִטּוֹת שֶׁיֵּשׁ לוֹ בְּתוֹךְ בֵּיתוֹ הוּא כּוֹפֶה:  אַפִלּוּ עֶשֶׂר מִטּוֹת בַּעֲשָׂרָה בָּתִּים, וּבְעֶשֶׂר עֲיָרוֹת--חַיָּב לִכְפּוֹת אֶת כֻּלָּן.  וְאַפִלּוּ חֲמִשָּׁה אַחִים, וּמֵת אֶחָד מֵהֶן--כֻּלָּן כּוֹפִין אֶת כָּל מִטּוֹתֵיהֶן.</P>

<P><B>ה,יד</B>  הַמִּטָּה הַמְּיֻחֶדֶת לְכֵלִים אוֹ לְמָעוֹת, אֵינוּ צָרִיךְ לִכְפּוֹתָהּ.  דַּרְגַּשׁ, אֵינוּ צָרִיךְ לִכְפּוֹתוֹ; אֵלָא מַתִּיר אֶת קַרְבִּיטָיו, וְהוּא נוֹפֵל מֵאֵלָיו.  מִטָּה שֶׁנַּקְלִיטֶיהָ יוֹצְאִין מִמֶּנָּה, שֶׁהֲרֵי אֵי אִפְשָׁר לְהָפְכָהּ--זוֹקְפָהּ וְדַיּוֹ.  הָפַךְ כָּל מִטּוֹתָיו, וְהָיָה הוּא יָשֵׁן עַל גַּבֵּי מִטּוֹת אֲחֵרִים, אוֹ עַל גַּבֵּי כִּסֵּא, אוֹ עַל גַּבֵּי אָרוֹן, אוֹ עַל גַּבֵּי קַרְקָע--לֹא יָצָא יְדֵי חוֹבָתוֹ; אֵלָא יִישַׁן עַל גַּבֵּי מִטָּה הַכְּפוּיָה.</P>

<P><B>ה,טו</B>  [יט] מְנַיִן לָאָבֵל שֶׁאָסוּר בִּפְרִיעַת הָרֹאשׁ:  שֶׁהֲרֵי נֶאֱמָר לִיחֶזְקֵאל "לֹא תַעְטֶה עַל-שָׂפָם" (יחזקאל כד,יז), מִכְּלָל שֶׁשְּׁאָר הָאֲבֵלִים חַיָּבִין בַּעֲטִיפַת הָרֹאשׁ; וְהַסּוּדָר שֶׁמְּכַסֶּה בּוֹ רֹאשׁוֹ, עוֹטֶה מִמִּקְצָתוֹ מְעַט עַל פִּיו, שֶׁנֶּאֱמָר "וְעַל-שָׂפָם, יַעְטֶה" (ויקרא יג,מה), וְתִרְגַּם אֻנְקֳלוֹס הַגֵּר כַּאֲבִילָא יִתְעַטַּף.</P>

<P><B>ה,טז</B>  [כ] וּמְנַיִן שֶׁהָאָבֵל אָסוּר בִּשְׁאֵלַת שָׁלוֹם, שֶׁנֶּאֱמָר "הֵאָנֵק דֹּם" (יחזקאל כד,יז).  כָּל שְׁלוֹשָׁה יָמִים הָרִאשׁוֹנִים--מִי שֶׁנָּתַן לוֹ שָׁלוֹם, אֵינוּ מַחְזִיר לוֹ אֵלָא מוֹדִיעוֹ שְׁהוּא אָבֵל.  וּמִשְּׁלוֹשָׁה וְעַד שִׁבְעָה--מִי שֶׁשָּׁאַל בִּשְׁלוֹמוֹ, מַחְזִיר לוֹ שָׁלוֹם.  וּמִשִּׁבְעָה וְעַד שְׁלוֹשִׁים, שׁוֹאֵל בִּשְׁלוֹם אֲחֵרִים; אֲבָל אֲחֵרִים אֵין שׁוֹאֲלִין בִּשְׁלוֹמוֹ, עַד לְאַחַר שְׁלוֹשִׁים יוֹם.  וְעַל אָבִיו וְעַל אִמּוֹ--אֵין שׁוֹאֲלִין בִּשְׁלוֹמוֹ, עַד לְאַחַר שְׁנֵים עָשָׂר חֹדֶשׁ.</P>

<P><B>ה,יז</B>  אִם בִּשְׁאֵלַת שָׁלוֹם נֶאֱסָר הָאָבֵל--קַל וְחֹמֶר שְׁהוּא אָסוּר לְהַרְבּוֹת דְּבָרִים וְלִשְׂחֹק, שֶׁנֶּאֱמָר "דֹּם" (יחזקאל כד,יז).  וְלֹא יֶאֱחֹז תִּינוֹק בְּחֵיקוֹ, שֶׁלֹּא יְבִיאֶנּוּ לִידֵי שְׂחוֹק; וְלֹא יִכָּנֵס לִמְקוֹם שִׂמְחָה, כְּגוֹן בָּתֵּי הַמִּשְׁתָּאוֹת וְכַיּוֹצֶא בָּהֶן.
<BR> </P>

<H2>הִלְכּוֹת אֵבֶל פֵּרֶק ו</H2>

<P><B>ו,א</B>  מִדִּבְרֵי סוֹפְרִים שֶׁיִּהְיֶה הָאָבֵל נוֹהֵג בְּמִקְצַת דִּבְרֵי אֲבֵלוּת, כָּל שְׁלוֹשִׁים יוֹם.  וּמְנַיִן סָמְכוּ לִשְׁלוֹשִׁים יוֹם--שֶׁהֲרֵי הוּא אוֹמֵר "וּבָכְתָה אֶת-אָבִיהָ וְאֶת-אִמָּהּ, יֶרַח יָמִים" (דברים כא,יג), מִכְּלָל שֶׁהָאָבֵל מִצְטַעֵר כָּל שְׁלוֹשִׁים יוֹם.</P>

<P><B>ו,ב</B>  וְאֵלּוּ דְּבָרִים שֶׁהָאָבֵל אָסוּר בָּהֶן כָּל שְׁלוֹשִׁים יוֹם--אָסוּר בַּתַּסְפֹּרֶת, וּבַגִּהוּץ, וּבַנִּשּׂוּאִין, וּבְשִׂמְחַת מְרֵעוּת, וְלֵילֵךְ בִּסְחוֹרָה מִמְּדִינָה לִמְדִינָה:  הַכֹּל חֲמִשָּׁה דְּבָרִים.</P>

<P><B>ו,ג</B>  בַּתַּסְפֹּרֶת כֵּיצַד:  כְּשֵׁם שֶׁאָסוּר לְסַפַּר כָּל שְׂעַר גּוּפוֹ, אוֹ לְגַלַּח שְׂפָמוֹ, אוֹ לָקֹץ צִפָּרְנָיו בִּכְלִי, כָּל שִׁבְעָה--כָּךְ אָסוּר כָּל שְׁלוֹשִׁים.  בַּמֶּה דְּבָרִים אֲמוּרִים, בְּאִישׁ; אֲבָל הָאִשָּׁה מֻתֶּרֶת בִּנְטִילַת שֵׂעָר לְאַחַר שִׁבְעָה, וְהָאִישׁ עַד שְׁלוֹשִׁים יוֹם.  וְעַל אָבִיו וְעַל אִמּוֹ--חַיָּב לְגַדַּל שְׂעָרוֹ עַד שֶׁיִּשְׁלַח פֶּרַע, אוֹ עַד שֶׁיִּגְעֲרוּ בּוֹ חֲבֵרָיו.</P>

<P><B>ו,ד</B>  וְכֵן אָסוּר לִלְבֹּשׁ כֵּלִים לְבָנִים חֲדָשִׁים וּמְגֹהָצִין כָּל שְׁלוֹשִׁים, אֶחָד הָאִישׁ וְאֶחָד הָאִשָּׁה.  הָיוּ צְבוּעִין וּמְגֹהָצִין, מֻתָּרִין; וְכֵן אִם לֹא הָיוּ חֲדָשִׁים--אַף עַל פִּי שְׁהֶן לְבָנִים וּמְגֹהָצִין, מֻתָּרִין.  וּכְלֵי פִּשְׁתָּן, אֵין בָּהֶן מִשּׁוֹם גִּהוּץ.  וּלְאַחַר שְׁלוֹשִׁים יוֹם, מֻתָּר בַּגִּהוּץ, אַפִלּוּ עַל אָבִיו וְעַל אִמּוֹ.</P>

<P><B>ו,ה</B>  בַּנִּשּׂוּאִין כֵּיצַד:  אָסוּר לִשָּׂא אִשָּׁה, כָּל שְׁלוֹשִׁים יוֹם; וּמֻתָּר לְאָרַס, אַפִלּוּ בְּיוֹם הַמִּיתָה.  וּמִי שֶׁמֵּתָה אִשְׁתּוֹ--אִם כְּבָר קִיַּם מִצְוַת פִּרְיָה וְרִבְיָה, וְיֵשׁ לוֹ מִי שֶׁיְּשַׁמְּשֶׁנּוּ, וְאֵין לוֹ בָּנִים קְטַנִּים--הֲרֵי זֶה אָסוּר לִשָּׂא אִשָּׁה אַחֶרֶת, עַד שֶׁיַּעַבְרוּ עָלָיו שְׁלוֹשָׁה רְגָלִים.</P>

<P><B>ו,ו</B>  אֲבָל מִי שֶׁלֹּא קִיַּם עֲדַיִן מִצְוַת פִּרְיָה וְרִבְיָה, אוֹ שֶׁקִּיַּם וְיֵשׁ לוֹ בָּנִים קְטַנִּים, אוֹ מִי שְׁאֵין לוֹ מִי שֶׁיְּשַׁמְּשֶׁנּוּ--הֲרֵי זֶה מֻתָּר לְאָרַס, וְלִכְנֹס מִיָּד; וְאָסוּר לוֹ לָבוֹא עָלֶיהָ, עַד שְׁלוֹשִׁים יוֹם.  וְכֵן הָאִשָּׁה שֶׁהָיְתָה אֲבֵלָה--לֹא תִבָּעֵל, עַד שְׁלוֹשִׁים יוֹם.</P>

<P><B>ו,ז</B>  [ו] שִׂמְחַת מְרֵעוּת שֶׁהָיָה חַיָּב לִפְרֹעַ אוֹתָהּ, מֻתָּר לַעֲשׂוֹתָהּ מִיָּד לְאַחַר שִׁבְעָה.  אֲבָל אִם אֵינוּ חַיָּב לְפָרְעָהּ--אָסוּר לְהִכָּנֵס לָהּ, עַד שְׁלוֹשִׁים יוֹם.  [ז] בַּמֶּה דְּבָרִים אֲמוּרִים, בִּשְׁאָר מֵתִים; אֲבָל עַל אָבִיו וְעַל אִמּוֹ--בֵּין כָּךְ וּבֵין כָּךְ--לֹא יִכָּנֵס לְשִׂמְחַת מְרֵעוּת, עַד שְׁנֵים עָשָׂר חֹדֶשׁ.</P>

<P><B>ו,ח</B>  עַל כָּל הַמֵּתִים כֻּלָּן--מֻתָּר לֵילֵךְ בִּסְחוֹרָה, לְאַחַר שְׁלוֹשִׁים יוֹם.  וְעַל אָבִיו וְעַל אִמּוֹ--עַד שֶׁיִּגְעֲרוּ בּוֹ חֲבֵרָיו, וְיֹאמְרוּ לוֹ לֵךְ עִמָּנוּ.  [ט] וְכֵן עַל כָּל הַמֵּתִים כֻּלָּן--רָצָה, מְמַעֵט בַּעֲסָקוֹ; רָצָה, אֵינוּ מְמַעֵט.  עַל אָבִיו וְעַל אִמּוֹ, מְמַעֵט בַּעֲסָקוֹ.  [י] הַהוֹלֵךְ מִמָּקוֹם לְמָקוֹם--אִם יָכוֹל לְמַעַט בַּעֲסָקוֹ, מְמַעֵט; וְאִם לָאו, יִקְנֶה צָרְכֵּי הַדֶּרֶךְ וּדְבָרִים שֶׁיֵּשׁ בָּהֶן חַיֵּי נֶפֶשׁ.</P>

<P><B>ו,ט</B>  [יא] מִי שֶׁהָיָה בַּעְלָהּ צָלוּב עִמָּהּ בָּעִיר, אוֹ אִשְׁתּוֹ צְלוּבָה, אוֹ אָבִיו אוֹ אִמּוֹ--אָסוּר לוֹ לִשְׁכֹּן בְּאוֹתָהּ הָעִיר, עַד שֶׁיִּכְלֶה הַבָּשָׂר.  וְאִם הָיְתָה עִיר גְּדוֹלָה כְּאַנְטוּכְיָה, יֵשׁ לוֹ לִשְׁכֹּן בְּצַד הָאַחֵר שְׁאֵינָן צְלוּבִין בּוֹ.</P>

<P><B>ו,י</B>  [יב] יוֹם שְׁבִיעִי--מִקְצָתוֹ כְּכֻלּוֹ, וְהוּא עוֹלֶה לְכָאן וּלְכָאן; לְפִיכָּךְ מֻתָּר לְכַבַּס וְלִרְחֹץ וְלַעֲשׂוֹת שְׁאָר הַדְּבָרִים, בְּיוֹם שְׁבִיעִי.  וְכֵן יוֹם שְׁלוֹשִׁים--מִקְצָתוֹ כְּכֻלּוֹ, וּמֻתָּר לְסַפַּר וּלְגַהַץ בְּיוֹם שְׁלוֹשִׁים.</P>

<P><B>ו,יא</B>  [יג] מִי שֶׁתְּכָפוּהוּ אֲבָלָיו--הִכְבִּיד שְׁעָרוֹ, מֵקַל בְּתַעַר לֹא בְּמִסְפָּרַיִם; וּמְכַבֵּס כְּסוּתוֹ בַּמַּיִם, אֲבָל לֹא בְּנֶתֶר וְלֹא בְּחוֹל; וְרוֹחֵץ כָּל גּוּפוֹ בְּצוֹנֵן, אֲבָל לֹא בְּחַמִּין.  וְכֵן מִי שֶׁתְּכָפוּהוּ אֲבָלָיו, וּבָא מִמְּדִינַת הַיָּם, וּמִבֵּית הַשִּׁבְיָה, אוֹ שֶׁיָּצָא מִבֵּית הָאֲסוּרִים, אוֹ שֶׁהָיָה מְנֻדֶּה וְהֻתַּר, אוֹ שֶׁהָיָה מֻדָּר וְנִשְׁאַל עַל נִדְרוֹ וְהֻתַּר, וְכָל הַיּוֹצֶא מִטֻּמְאָה לְטַהְרָה--הֲרֵי אֵלּוּ מְגַלְּחִין בִּימֵי אֶבְלָם, הוֹאִיל וְתָכַף אוֹתָם אֵבֶל אַחַר אֵבֶל וְלֹא מָצְאוּ פְּנָאי.
<BR> </P>

<H2>הִלְכּוֹת אֵבֶל פֵּרֶק ז</H2>

<P><B>ז,א</B>  מִי שֶׁבָּאָה לוֹ שְׁמוּעָה שֶׁמֵּת לוֹ קָרוֹב--אִם בְּתוֹךְ שְׁלוֹשִׁים יוֹם הִגִּיעָה הַשְּׁמוּעָה, אַפִלּוּ בְּיוֹם שְׁלוֹשִׁים עַצְמוֹ--הֲרֵי זוֹ שְׁמוּעָה קְרוֹבָה; וְחַיָּב לִנְהֹג שִׁבְעַת יְמֵי אֲבֵלוּת מִיּוֹם שֶׁהִגִּיעָה הַשְּׁמוּעָה, וְקוֹרֵעַ, וּמוֹנֶה שְׁלוֹשִׁים יוֹם לְאִסּוּר הַתַּסְפֹּרֶת, עִם שְׁאָר הַדְּבָרִים.  כְּלָלוֹ שֶׁלַּדָּבָר--יוֹם שְׁמוּעָתוֹ הַקְּרוֹבָה, כְּיוֹם הַקְּבוּרָה.</P>

<P><B>ז,ב</B>  אֲבָל אִם הִגִּיעָה לוֹ הַשְּׁמוּעָה אַחַר שְׁלוֹשִׁים--הֲרֵי זוֹ שְׁמוּעָה רְחוֹקָה, וְאֵינָהּ נוֹהֶגֶת אֵלָא יוֹם אֶחָד בִּלְבָד; וְאֵינוּ קוֹרֵעַ.  וּכְאִלּוּ יוֹם הַשְּׁמוּעָה הוּא יוֹם שְׁבִיעִי וְיוֹם שְׁלוֹשִׁים, וּמִקְצַת הַיּוֹם כְּכֻלּוֹ.</P>

<P><B>ז,ג</B>  [ב] כֵּיצַד מִקְצַת הַיּוֹם כְּכֻלּוֹ:  כֵּיוָן שֶׁנָּהַג אֲבֵלוּת שָׁעָה אַחַת--כְּאִלּוּ נָהַג כָּל הַיּוֹם כֻּלּוֹ, וּמֻתָּר לִנְעֹל וְלִרְחֹץ וְלָסוּךְ וּלְגַלַּח בִּשְׁאָר הַיּוֹם; וְכֵן הוּא מֻתָּר בְּכָל הַדְּבָרִים.</P>

<P><B>ז,ד</B>  [ג] מִי שֶׁבָּאָה לוֹ שְׁמוּעָה קְרוֹבָה בְּתוֹךְ הָרֶגֶל אוֹ בְּיוֹם הַשַּׁבָּת, וּלְאַחַר הַשַּׁבָּת אוֹ אַחַר הָרֶגֶל נַעֲשָׂת רְחוֹקָה--עוֹלָה לוֹ; וְאֵינוּ נוֹהֵג לְאַחַר הָרֶגֶל אוֹ לְאַחַר הַשַּׁבָּת, אֵלָא יוֹם אֶחָד בִּלְבָד, וּמִקְצַת הַיּוֹם כְּכֻלּוֹ, כְּמוֹ שֶׁבֵּאַרְנוּ.</P>

<P><B>ז,ה</B>  [ד] מִי שֶׁמֵּת לוֹ קָרוֹב, וְלֹא יָדַע עַד שֶׁבָּא--אִם הָיָה בְּמָקוֹם קָרוֹב שְׁהוּא מַהְלַךְ עֶשֶׂר פַּרְסָאוֹת, שֶׁאִפְשָׁר שֶׁיָּבוֹא בְּיוֹם אֶחָד--אַפִלּוּ בָּא בַּיּוֹם הַשְּׁבִיעִי:  אִם מָצָא מְנַחֲמִין אֵצֶל גְּדוֹל הַבַּיִת--אַף עַל פִּי שֶׁנִּנְעֲרוּ לַעֲמֹד--הוֹאִיל וּמָצָא מְנַחֲמִין, עוֹלֶה לוֹ וּמוֹנֶה עִמָּהֶן תַּשְׁלוּם שְׁלוֹשִׁים יוֹם; וְאִם לֹא מָצָא מְנַחֲמִין, מוֹנֶה לְעַצְמוֹ.  וְכֵן אִם הָיָה בְּמָקוֹם רָחוֹק--אַפִלּוּ בָּא בְּיוֹם שֵׁנִי, מוֹנֶה לְעַצְמוֹ שִׁבְעָה וּשְׁלוֹשִׁים מִיּוֹם שֶׁבָּא.</P>

<P><B>ז,ו</B>  [ה] הָאָבֵל בִּשְׁלוֹשָׁה יָמִים הָרִאשׁוֹנִים--אֵינוּ הוֹלֵךְ, אַפִלּוּ לְבֵית אָבֵל אַחֵר; מִכָּאן וְאִלַּךְ--הוֹלֵךְ, וְאֵינוּ יוֹשֵׁב בִּמְקוֹם הַמְּנַחֲמִין אֵלָא בִּמְקוֹם הַמִּתְנַחֲמִין.  וְלֹא יֵצֵא לְמָקוֹם אַחֵר מִפֶּתַח בֵּיתוֹ, כָּל שַׁבָּת הָרִאשׁוֹנָה; שְׁנִיָּה, יוֹצֶא וְאֵינוּ יוֹשֵׁב בִּמְקוֹמוֹ; שְׁלִישִׁית, יוֹשֵׁב בִּמְקוֹמוֹ וְאֵינוּ מְדַבֵּר כְּדַרְכּוֹ; רְבִיעִית, הֲרֵי הוּא כְּכָל אָדָם.</P>

<P><B>ז,ז</B>  [ו] כּוֹהֵן גָּדוֹל--חַיָּב בְּכָל דִּבְרֵי אֲבֵלוּת, אֵלָא שֶׁאָסוּר לוֹ לִקְרֹעַ בְּגָדָיו לְמַעְלָה, וּלְגַדַּל פֶּרַע, וְלָצֵאת אַחַר הַמִּטָּה.  וְכָל הָעָם בָּאִין לְנַחֲמוֹ לְבֵיתוֹ.  וּכְשֶׁמַּבְרִין אוֹתוֹ--כָּל הָעָם מְסֻבִּין עַל הָאָרֶץ, וְהוּא מֵסֶב עַל הַסַּפְסַל.  וְאוֹמְרִין לוֹ כְּשֶׁמְּנַחֲמִין אוֹתוֹ, אָנוּ כַּפָּרָתָךְ, וְהוּא אוֹמֵר לָהֶם, תִּתְבָּרְכוּ מִן הַשָּׁמַיִם; וְאִם רָצָה לְנַחַם אֲחֵרִים--הַמְּמֻנֶּה מְמַצְּעוֹ בְּתוֹךְ הָעָם, וְאוֹמֵר לָהֶם תְּנֻחָמוּ.</P>

<P><B>ז,ח</B>  [ז] וְכֵן הַמֶּלֶךְ חַיָּב בְּכָל דִּבְרֵי אֲבֵלוּת, אֵלָא שְׁאֵינוּ יוֹצֶא מִפֶּתַח פַּלְטוֹרִין שֶׁלּוֹ אַחַר מֵתוֹ, וְאֵין צָרִיךְ לוֹמַר אַחַר מֵתִים אֲחֵרִים, וְאֵינוּ מְנַחֵם אֲבֵלִים.  וְלֹא יָצָא דָּוִיד אַחַר אַבְנֵר, אֵלָא לְהוֹדִיעַ לָעָם שֶׁלֹּא נֶהְרָג בִּרְצוֹנוֹ.</P>

<P><B>ז,ט</B>  [ח] אֵין אָדָם נִכְנָס לַמֶּלֶךְ לְנַחֲמוֹ, אֵלָא עֲבָדָיו וּמִי שֶׁנָּתַן לוֹ רְשׁוּת לְהִכָּנֵס; וְאֵין לָהֶן רְשׁוּת לְדַבַּר לוֹ תַּנְחוּמִין, אֵלָא כְּפִי מַה שֶׁיַּרְשֶׁה אוֹתָן.  וּכְשֶׁמַּבְרִין אוֹתוֹ--כָּל הָעָם מְסֻבִּין עַל הָאָרֶץ, וְהוּא מֵסֶב עַל הַדַּרְגַּשׁ.
<BR> </P>

<H2>הִלְכּוֹת אֵבֶל פֵּרֶק ח</H2>

<P><B>ח,א</B>  אָבֵל חַיָּב לִקְרֹעַ עַל מֵתוֹ--שֶׁנֶּאֱמָר "וּבִגְדֵיכֶם לֹא-תִפְרֹמוּ, וְלֹא תָמֻתוּ" (ויקרא י,ו), הַא אַחֵר חַיָּב לִפְרֹם.  וְאֵין קְרִיעָה אֵלָא מֵעוֹמֵד, שֶׁנֶּאֱמָר "וַיָּקָם הַמֶּלֶךְ וַיִּקְרַע אֶת-בְּגָדָיו" (שמואל ב יג,לא).  וּמֵהֵיכָן קוֹרֵעַ, מִלְּפָנָיו; וְהַקּוֹרֵעַ מֵאֲחוֹרָיו אוֹ מִן הַצְּדָדִין אוֹ מִלְּמַטָּה, לֹא יָצָא יְדֵי חוֹבַת קְרִיעָה--אֵלָא כּוֹהֵן גָּדוֹל בִּלְבָד, שְׁהוּא פּוֹרֵם מִלְּמַטָּה.</P>

<P><B>ח,ב</B>  כַּמָּה שֵׁעוּר הַקְּרָע, טֶפַח.  וְאֵינוּ צָרִיךְ לְהַבְדִּיל שְׂפַת הַבֶּגֶד, וּמֻתָּר לוֹ לִקְרֹעַ בִּכְלִי.  וְיֵשׁ לוֹ לִקְרֹעַ בִּפְנִים, שֶׁלֹּא בִּפְנֵי אָדָם; לְפִיכָּךְ יֵשׁ לוֹ לְהַכְנִיס יָדוֹ בִּפְנִים, וְקוֹרֵעַ בְּצִנְעָה.  וְאֵינוּ חַיָּב לִקְרֹעַ אֵלָא בֶּגֶד הָעֶלְיוֹן בִּלְבָד.  [ג] וְכָל שִׁבְעַת יְמֵי אֲבֵלוּת, הַקְּרָע לְפָנִים; וְאִם בָּא לְהַחְלִיף--מַחְלִיף, וְאֵינוּ קוֹרֵעַ קְרָע אַחֵר, שֶׁכָּל קְרָע שְׁאֵינוּ בְּשָׁעַת חִמּוּם, אֵינוּ קְרָע.</P>

<P><B>ח,ג</B>  בַּמֶּה דְּבָרִים אֲמוּרִים, בִּשְׁאָר הַמֵּתִים, חוּץ מֵאָבִיו וְאִמּוֹ.  אֲבָל עַל אָבִיו וְעַל אִמּוֹ--קוֹרֵעַ עַד שֶׁמְּגַלֶּה אֶת לִבּוֹ, וּמַבְדִּיל שְׂפַת הַבֶּגֶד, וְאֵינוּ קוֹרֵעַ בִּכְלִי אֵלָא בְּיָדוֹ, מִבַּחוּץ בִּפְנֵי כָּל הָעָם.  וְקוֹרֵעַ אֶת כָּל הַבְּגָדִים שֶׁעָלָיו; וּבֶגֶד הַזִּיעָה הַדָּבוּק לִבְשָׂרוֹ, אֵינוּ מְעַכֵּב.  וְאִם הִחְלִיף בֶּגֶד אַחֵר, חַיָּב לִקְרֹעַ כָּל שִׁבְעָה.  וְכֵן עַל אָבִיו וְעַל אִמּוֹ--חוֹלֵץ כְּתֵפוֹ וּמוֹצִיא זְרוֹעוֹ מִן הַחֲלוּק, עַד שֶׁיִּתְגַּלֶּה כְּתֵפוֹ וּזְרוֹעוֹ; וְהוֹלֵךְ כָּךְ לִפְנֵי הַמִּטָּה.  וְאַחַר שֶׁיִּקְבֹּר אָבִיו אוֹ אִמּוֹ, אֵינוּ חַיָּב לַחְלֹץ.</P>

<P><B>ח,ד</B>  קוֹרְעִין לַקָּטָן, מִפְּנֵי עָגְמַת נֶפֶשׁ.  וְחוֹלֶה שֶׁמֵּת לוֹ מֵת--אֵין מְקָרְעִין לוֹ, וְלֹא מוֹדִיעִין אוֹתוֹ, שֶׁמֶּא תִּטָּרֵף דַּעְתּוֹ עָלָיו, וּמְשַׁתְּקִין אֶת הַנָּשִׁים מִפָּנָיו.  [ה] וְקוֹרֵעַ אָדָם עַל חָמִיו וְעַל חֲמוֹתוֹ, מִפְּנֵי כְּבוֹד אִשְׁתּוֹ; וְכֵן הִיא קוֹרַעַת עַל חָמִיהָ וְעַל חֲמוֹתָהּ, מִפְּנֵי כְּבוֹד בַּעְלָהּ.</P>

<P><B>ח,ה</B>  [ו] מִי שְׁאֵין לוֹ חֲלוּק לִקְרֹעַ, וְנִזְדַּמַּן לוֹ חֲלוּק--בְּתוֹךְ שִׁבְעָה, קוֹרֵעַ; לְאַחַר שִׁבְעָה, אֵינוּ קוֹרֵעַ.  וְעַל אָבִיו וְעַל אִמּוֹ--אַפִלּוּ לְאַחַר שִׁבְעָה--קוֹרֵעַ, כָּל שְׁלוֹשִׁים יוֹם.  וְכָל הַיּוֹצֶא בַּבֶּגֶד הַקָּרוּעַ לִפְנֵי מֵתִים, כְּלוֹמַר שְׁהוּא קָרַע עַתָּה עֲלֵיהֶן--הֲרֵי זֶה גּוֹנֵב דַּעַת הַבְּרִיּוֹת, וְזִלְזַל בִּכְבוֹד הַחַיִּים וְהַמֵּתִים.</P>

<P><B>ח,ו</B>  [ז] הָאוֹמֵר לַחֲבֵרוֹ הַשְׁאִילֵנִי חֲלוּקָךְ, וַאֲבַקַּר אֶת אָבִי שְׁהוּא חוֹלֶה, וְהָלַךְ, וּמְצָאוֹ שֶׁמֵּת--קוֹרֵעַ; וּמְאַחֶה לוֹ אֶת חֲלוּקוֹ, וְנוֹתֵן לוֹ דְּמֵי קְרָעוֹ.  וְאִם לֹא הוֹדִיעוֹ שְׁהוּא מְבַקֵּר בּוֹ חוֹלֶה, הֲרֵי זֶה לֹא יִגַּע בּוֹ.</P>

<P><B>ח,ז</B>  [ח] מִי שֶׁהָיָה לוֹ חוֹלֶה בְּתוֹךְ בֵּיתוֹ, וְנִתְעַלַּף, וְסָבוּר שֶׁמֵּת וְקָרַע, וְאַחַר כָּךְ מֵת--אִם בְּתוֹךְ כְּדֵי דִּבּוּר, אֵינוּ חוֹזֵר וְקוֹרֵעַ; וְאִם לְאַחַר כְּדֵי דִּבּוּר, חוֹזֵר וְקוֹרֵעַ קְרָע אַחֵר.</P>

<P><B>ח,ח</B>  וְכֵן מִי שֶׁאָמְרוּ לוֹ מֵת אָבִיו וְקָרַע, וְאַחַר כָּךְ נִמְצָא בְּנוֹ--אִם בְּתוֹךְ כְּדֵי דִּבּוּר נוֹדַע לוֹ אֲמִתַּת הַדָּבָר, יָצָא יְדֵי קְרִיעָה; וְאִם אַחַר כְּדֵי דִּבּוּר--לֹא יָצָא, וְחַיָּב לִקְרֹעַ קְרָע אַחֵר.</P>

<P><B>ח,ט</B>  מִי שֶׁמֵּתוּ לוֹ מֵתִים הַרְבֵּה כְּאֶחָד, קוֹרֵעַ קְרָע אֶחָד לְכֻלָּם.  הָיָה בִּכְלָלָן אָבִיו אוֹ אִמּוֹ--קוֹרֵעַ עַל כֻּלָּן קְרָע אֶחָד, וְעַל אָבִיו וְעַל אִמּוֹ קְרָע אַחֵר.</P>

<P><B>ח,י</B>  מִי שֶׁמֵּת לוֹ מֵת וְקָרַע עָלָיו, וְאַחַר כָּךְ מֵת לוֹ מֵת אַחֵר--אִם בְּתוֹךְ שִׁבְעָה, קוֹרֵעַ קְרָע אַחֵר; וְאִם לְאַחַר שִׁבְעָה, מוֹסִיף עַל הַקְּרָע הָרִאשׁוֹן כָּל שְׁהוּא.  מֵת לוֹ מֵת שְׁלִישִׁי אַחַר שִׁבְעָה שֶׁלַּשֵּׁנִי, מוֹסִיף כָּל שְׁהוּא.  וְכֵן מוֹסִיף וְהוֹלֵךְ, עַד טַבּוּרוֹ; הִגִּיעַ לְטַבּוּרוֹ, מַרְחִיק שָׁלוֹשׁ אֶצְבָּעוֹת וְקוֹרֵעַ.  נִתְמַלָּא מִלְּפָנָיו, מַחְזִירוֹ לַאֲחוֹרָיו; נִתְמַלָּא מִלְמַעְלָה, הוֹפְכוֹ לְמַטָּה.</P>

<P><B>ח,יא</B>  אָמְרוּ לוֹ מֵת אָבִיו וְקָרַע, וְאַחַר שִׁבְעָה מֵת בְּנוֹ וְהוֹסִיף--הַתַּחְתּוֹן מִתְאַחֶה, וְהָעֶלְיוֹן אֵינוּ מִתְאַחֶה כְּמוֹ שֶׁיִּתְבָּאַר.  אָמְרוּ לוֹ מֵת בְּנוֹ וְקָרַע, וְאַחַר שִׁבְעָה מֵת אָבִיו--אֵינוּ מוֹסִיף, אֵלָא קוֹרֵעַ קְרָע אַחֵר:  שְׁאֵין אָבִיו וְאִמּוֹ בְּתוֹסֶפֶת.
<BR> </P>

<H2>הִלְכּוֹת אֵבֶל פֵּרֶק ט</H2>

<P><B>ט,א</B>  כָּל הַקְּרָעִים שֶׁקּוֹרֵעַ אָדָם עַל שְׁאָר קְרוֹבָיו--שׁוֹלֵל הַקְּרָע לְאַחַר שִׁבְעָה, וּמְאַחֶה לְאַחַר שְׁלוֹשִׁים; וְעַל אָבִיו וְעַל אִמּוֹ--שׁוֹלֵל לְאַחַר שְׁלוֹשִׁים, וְאֵינוּ מְאַחֶה לְעוֹלָם.  וְהָאִשָּׁה קוֹרַעַת וְשׁוֹלֶלֶת מִיָּד, אַפִלּוּ עַל אָבִיהָ וְעַל אִמָּהּ, מִפְּנֵי הַצְּנִיעוּת.</P>

<P><B>ט,ב</B>  כְּדֶרֶךְ שֶׁקּוֹרֵעַ אָדָם עַל אָבִיו וְעַל אִמּוֹ--כָּךְ הוּא חַיָּב לִקְרֹעַ עַל רִבּוֹ שֶׁלִּמְּדוֹ תּוֹרָה, וְעַל הַנָּשִׂיא, וְעַל אָב בֵּית דִּין, וְעַל רֹב הַצִּבּוּר שֶׁנֶּהְרַג, וְעַל בִּרְכַת הַשֵּׁם, וְעַל סֵפֶר תּוֹרָה שֶׁנִּשְׂרַף, וְעַל עָרֵי יְהוּדָה, וְעַל יְרוּשָׁלַיִם, וְעַל הַמִּקְדָּשׁ.</P>

<P><B>ט,ג</B>  כָּל אֵלּוּ הַקְּרָעִים--קוֹרֵעַ עַד שֶׁמְּגַלֶּה אֶת לִבּוֹ, וְאֵינוּ מְאַחֶה לְעוֹלָם.  וְאַף עַל פִּי שְׁאֵינָן מִתְאַחִין, מֻתָּר לְשָׁלְלָן, לְמָלְלָן, וּלְלַקְּטָן, וְלַעֲשׂוֹתָן כְּמִין סֻלָּמוֹת--לֹא אָסְרוּ אֵלָא בְּאִחוּי אֲלֶכְסַנְדְּרִי בִּלְבָד.  וְכָל הַקּוֹרֵעַ מִתּוֹךְ הַשְּׁלָל אוֹ הַמְּלָל אוֹ הַלִּקּוּט, לֹא עָשָׂה כְּלוּם; אֲבָל קוֹרֵעַ הוּא מִתּוֹךְ הָאִחוּי הָאֲלֶכְסַנְדְּרִי.  אַפִלּוּ הָפַךְ הַכְּלִי, וְנַעֲשָׂת שְׂפָתוֹ לְמַטָּה--לֹא יְאַחֶה.  [ד] וּכְשֵׁם שֶׁהַמּוֹכֵר אָסוּר לְאַחוֹתוֹ, כָּךְ הַלּוֹקֵחַ; לְפִיכָּךְ הַמּוֹכֵר צָרִיךְ לְהוֹדִיעַ לַלּוֹקֵחַ, שֶׁקְּרָע זֶה אֵינוּ מִתְאַחֶה.</P>

<P><B>ט,ד</B>  [ה] וּמְנַיִן שֶׁקּוֹרֵעַ עַל רִבּוֹ, כְּדֶרֶךְ קְרָע אָבִיו--שֶׁנֶּאֱמָר "וְהוּא מְצַעֵק אָבִי אָבִי רֶכֶב יִשְׂרָאֵל וּפָרָשָׁיו, וְלֹא רָאָהוּ, עוֹד; וַיַּחֲזֵק, בִּבְגָדָיו, וַיִּקְרָעֵם, לִשְׁנַיִם קְרָעִים" (מלכים ב ב,יב), מִכָּאן שֶׁחַיָּב לְהַבְדִּיל הַשָּׂפָה.</P>

<P><B>ט,ה</B>  [ו] וּמְנַיִן שֶׁקּוֹרְעִין עַל הַנָּשִׂיא, וְעַל אָב בֵּית דִּין, וְעַל שְׁמוּעָה שֶׁבָּאָה שֶׁנֶּהְרַג רֹב הַצִּבּוּר:  שֶׁנֶּאֱמָר "וַיַּחֲזֵק דָּוִד בִּבְגָדָו, וַיִּקְרָעֵם; וְגַם כָּל-הָאֲנָשִׁים, אֲשֶׁר אִתּוֹ.  וַיִּסְפְּדוּ, וַיִּבְכּוּ, וַיָּצֻמוּ, עַד-הָעָרֶב" (שמואל ב א,יא-יב)--"עַל-שָׁאוּל" (שמואל ב א,יב) זֶה נָשִׂיא, "וְעַל-יְהוֹנָתָן בְּנוֹ" (שם) זֶה אָב בֵּית דִּין, "וְעַל-עַם ה' וְעַל-בֵּית יִשְׂרָאֵל--כִּי נָפְלוּ, בֶּחָרֶב" (שם) זוֹ שְׁמוּעָה הָרָעָה.</P>

<P><B>ט,ו</B>  [ז] וּמְנַיִן שֶׁקּוֹרְעִין עַל בִּרְכַת הַשֵּׁם, שֶׁנֶּאֱמָר "וַיָּבֹא אֶלְיָקִים בֶּן-חִלְקִיָּה אֲשֶׁר-עַל-הַבַּיִת וְשֶׁבְנָא הַסֹּפֵר וְיוֹאָח בֶּן-אָסָף הַמַּזְכִּיר, אֶל-חִזְקִיָּהוּ--קְרוּעֵי בְגָדִים" (מלכים ב יח,לז).  אֶחָד הַשּׁוֹמֵעַ, וְאֶחָד הַשּׁוֹמֵעַ מִפִּי הַשּׁוֹמֵעַ--חַיָּבִין לִקְרֹעַ.  [ח] וְהָעֵדִים אֵין חַיָּבִין לִקְרֹעַ כְּשֶׁיָּעִידוּ בְּבֵית דִּין, שֶׁכְּבָר קָרְעוּ בְּשָׁעָה שֶׁשָּׁמְעוּ.</P>

<P><B>ט,ז</B>  [ט] וּמְנַיִן שֶׁקּוֹרְעִין עַל סֵפֶר תּוֹרָה שֶׁנִּשְׂרַף--שֶׁנֶּאֱמָר "וַיְהִי כִּקְרוֹא יְהוּדִי, שָׁלֹשׁ דְּלָתוֹת וְאַרְבָּעָה . . . עַד-תֹּם, כָּל-הַמְּגִלָּה, עַל-הָאֵשׁ, אֲשֶׁר עַל-הָאָח.  וְלֹא פָחֲדוּ, וְלֹא קָרְעוּ אֶת-בִּגְדֵיהֶם--הַמֶּלֶךְ, וְכָל-עֲבָדָיו" (ירמיהו לו,כג-כד), מִכְּלַל שֶׁחַיָּבִין לִקְרֹעַ.  וְאֵין חַיָּבִין קְרִיעָה אֵלָא עַל סֵפֶר שֶׁנִּשְׂרַף בִּזְרוֹעַ, כְּמַעֲשֶׂה שֶׁהָיָה.  וְחַיָּב לִקְרֹעַ שְׁתֵּי קְרִיעוֹת--אַחַת עַל הַגָּוִיל וְאַחַת עַל הַכְּתָב, שֶׁנֶּאֱמָר "אַחֲרֵי שְׂרֹף הַמֶּלֶךְ, אֶת-הַמְּגִלָּה וְאֶת-הַדְּבָרִים" (ירמיהו לו,כז).</P>

<P><B>ט,ח</B>  [י] וּמְנַיִן שֶׁקּוֹרְעִין עַל עָרֵי יְהוּדָה, וְעַל יְרוּשָׁלַיִם, וְעַל הַמִּקְדָּשׁ שֶׁחָרְבוּ--שֶׁנֶּאֱמָר "וַיָּבֹאוּ אֲנָשִׁים מִשְּׁכֶם וּמִשִּׁלוֹ וּמִשֹּׁמְרוֹן, שְׁמֹנִים אִישׁ, מְגֻלְּחֵי זָקָן וּקְרֻעֵי בְגָדִים" (ראה ירמיהו מא,ה).</P>

<P><B>ט,ט</B>  [יא] כָּל מִי שֶׁעָמַד עִם הַמֵּת בְּשָׁעַת יְצִיאַת נִשְׁמָתוֹ--חַיָּב לִקְרֹעַ, אַף עַל פִּי שְׁאֵינוּ קְרוֹבוֹ; וְכֵן אָדָם כָּשֵׁר שֶׁמֵּת--הַכֹּל חַיָּבִין לִקְרֹעַ עָלָיו, אַף עַל פִּי שְׁאֵינוּ חָכָם.  וְקוֹרְעִין טֶפַח, כִּשְׁאָר הָאֲבֵלִים.</P>

<P><B>ט,י</B>  אֲבָל חָכָם שֶׁמֵּת, הַכֹּל קְרוֹבָיו; וְהַכֹּל קוֹרְעִין עָלָיו עַד שֶׁמְּגַלִּין אֶת לִבֵּיהֶן, וְחוֹלְצִין מִיָּמִין.  וּבֵית מִדְרָשׁוֹ שֶׁלְּאוֹתוֹ חָכָם, בָּטֵל כָּל שִׁבְעָה.  וּכְבָר נָהֲגוּ תַּלְמִידֵי חֲכָמִים בְּכָל מָקוֹם, לִקְרֹעַ זֶה עַל זֶה טֶפַח, אַף עַל פִּי שְׁהֶן שׁוֹוִין, וְאֵין אֶחָד מֵהֶם מְלַמֵּד אֶת חֲבֵרוֹ.</P>

<P><B>ט,יא</B>  [יב] כָּל הַקּוֹרְעִין עַל הֶחָכָם שֶׁמֵּת--כֵּיוָן שֶׁהִחְזִירוּ פְּנֵיהֶם מֵאֲחוֹרֵי הַמִּטָּה, שׁוֹלְלִין.  וְיֵרָאֶה לִי שֶׁהַקּוֹרֵעַ עַל הֶחָכָם, מְאַחֶה לְמָחָר:  שֶׁאַפִלּוּ רִבּוֹ שֶׁמֵּת--אֵין מִתְאַבֵּל עָלָיו אֵלָא יוֹם אֶחָד בִּלְבָד, אוֹ יוֹם מִיתָה אוֹ יוֹם שְׁמוּעָה.  וְכֵן יֵרָאֶה לִי שֶׁאַפִלּוּ הַקּוֹרֵעַ עַל הַנָּשִׂיא וְכַיּוֹצֶא בּוֹ, שׁוֹלֵל לְמָחָר, אַף עַל פִּי שְׁאֵינוּ מְאַחֶה לְעוֹלָם.</P>

<P><B>ט,יב</B>  [יג] חָכָם שֶׁבָּאָה שְׁמוּעָתוֹ שֶׁמֵּת--אֵין קוֹרְעִין עָלָיו אֵלָא בְּשָׁעַת הֶסְפֵּד, וְזֶה הוּא כְּבוֹדוֹ; וְשׁוֹלֵל בּוֹ בַּיּוֹם, וּמְאַחֶה לְמָחָר.</P>

<P><B>ט,יג</B>  [יד] אָב בֵּית דִּין שֶׁמֵּת--הַכֹּל קוֹרְעִין עָלָיו, וְחוֹלְצִין מִשְּׂמֹאל.  וְכָל בָּתֵּי מִדְרָשׁוֹת שֶׁבְּעִירוֹ בְּטֵלִין; וּבְנֵי בֵּית הַכְּנֶסֶת נִכְנָסִין לְבֵית הַכְּנֶסֶת, וּמְשַׁנִּין אֶת מְקוֹמָן--הַיּוֹשְׁבִין בַּדָּרוֹם יֵשְׁבוּ בַּצָּפוֹן, וְהַיּוֹשְׁבִים בַּצָּפוֹן יֵשְׁבוּ בַּדָּרוֹם.</P>

<P><B>ט,יד</B>  [טו] נָשִׂיא שֶׁמֵּת--הַכֹּל קוֹרְעִין עָלָיו, וְחוֹלְצִין שְׁתֵּי הַיָּדַיִם מִכָּאן וּמִכָּאן; וְכָל בָּתֵּי מִדְרָשׁוֹת בְּטֵלִין.  וּבְנֵי בֵּית הַכְּנֶסֶת נִכְנָסִין בַּשַּׁבָּת לְבֵית הַכְּנֶסֶת, וְקוֹרְאִין שִׁבְעָה וְיוֹצְאִין; וְלֹא יִטַּיְּלוּ בַּשּׁוּק, אֵלָא יוֹשְׁבִין מִשְׁפָּחוֹת מִשְׁפָּחוֹת דּוֹוִין כָּל הַיּוֹם.
<BR> </P>

<H2>הִלְכּוֹת אֵבֶל פֵּרֶק י</H2>

<P><B>י,א</B>  הַשַּׁבָּת עוֹלָה לְמִנְיַן אֲבֵלוּת.  וְאֵין אֲבֵלוּת בַּשַּׁבָּת אֵלָא בִּדְבָרִים שֶׁבְּצִנְעָה, כְּגוֹן עֲטִיפַת הָרֹאשׁ, וְתַשְׁמִישׁ הַמִּטָּה, וּרְחִיצָה בְּחַמִּין.  אֲבָל דְּבָרִים שֶׁבַּגָּלוּי, אֵינוּ נוֹהֵג בָּהֶן אֲבֵלוּת, אֵלָא לוֹבֵשׁ מַנְעָלָיו, וְזוֹקֵף אֶת הַמִּטָּה, וְנוֹתֵן שָׁלוֹם לְכָל אָדָם.  וְאִם יֵשׁ לוֹ בֶּגֶד--מַחְלִיף, וְלֹא יִלְבֹּשׁ בֶּגֶד קָרוּעַ בַּשַּׁבָּת, אַפִלּוּ עַל אָבִיו וְעַל אִמּוֹ; וְאִם אֵין לוֹ לְהַחְלִיף, מַחְזִיר אֶת הַקְּרָע לְאֲחוֹרָיו.</P>

<P><B>י,ב</B>  מֵאֵימָתַי זוֹקְפִין אֶת הַמִּטּוֹת בְּעֶרֶב שַׁבָּת, מִן הַמִּנְחָה וּלְמַעְלָה; וְאַף עַל פִּי כֵן, לֹא יֵשֵׁב עָלֶיהָ עַד שֶׁתֶּחְשָׁךְ.  וְאַף עַל פִּי שֶׁלֹּא נִשְׁתַּיַּר לוֹ אֵלָא יוֹם אֶחָד, חוֹזֵר וְכוֹפֶה אוֹתָהּ בְּמוֹצָאֵי שַׁבָּת.</P>

<P><B>י,ג</B>  הָרְגָלִים, וְכֵן רֹאשׁ הַשָּׁנָה וְיוֹם הַכִּפּוּרִים--אֵין דָּבָר מִדִּבְרֵי אֲבֵלוּת נוֹהֵג בָּהֶן.  וְכָל הַקּוֹבֵר אֶת מֵתוֹ, אַפִלּוּ שָׁעָה אַחַת קֹדֶם הָרֶגֶל, אוֹ קֹדֶם רֹאשׁ הַשָּׁנָה וְיוֹם הַכִּפּוּרִים--בָּטְלָה מִמֶּנּוּ גְּזֵרַת שִׁבְעָה.</P>

<P><B>י,ד</B>  נִמְצָא מוֹנֶה לְאַחַר רֹאשׁ הַשָּׁנָה וְיוֹם הַכִּפּוּרִים, שְׁלוֹשָׁה וְעֶשְׂרִים יוֹם.  וּלְאַחַר הַפֶּסַח, מוֹנֶה שִׁשָּׁה עָשָׂר יוֹם:  שֶׁהֲרֵי בָּטְלָה מִמֶּנּוּ גְּזֵרַת שִׁבְעָה, וְשִׁבְעַת יְמֵי הֶחָג--הֲרֵי אַרְבָּעָה עָשָׂר.  וְכֵן אִם קָבַר קוֹדֵם עֲצֶרֶת, מוֹנֶה אַחֲרֶיהָ שִׁשָּׁה עָשָׂר יוֹם--אַף עַל פִּי שְׁהִיא יוֹם אֶחָד, הֲרֵי הִיא רֶגֶל וְעוֹלָה לְשִׁבְעַת יָמִים.</P>

<P><B>י,ה</B>  [ד] קָבַר אֶת מֵתוֹ קֹדֶם חַג הַסֻּכּוֹת, מוֹנֶה אַחַר הֶחָג תִּשְׁעָה יָמִים בִּלְבָד:  שֶׁהֲרֵי שְׁמִינִי רֶגֶל בִּפְנֵי עַצְמוֹ; וְנִמְצָא יוֹם טוֹב הָרִאשׁוֹן מַפְסִיק שִׁבְעָה, וְשִׁבְעַת יְמֵי הֶחָג, וּשְׁמִינִי שֶׁלֶּחָג רֶגֶל אֶחָד--הֲרֵי אֶחָד וְעֶשְׂרִים יוֹם.</P>

<P><B>י,ו</B>  [ה] הַקּוֹבֵר אֶת מֵתוֹ שִׁבְעַת יָמִים קֹדֶם רֶגֶל מִן הָרְגָלִים, אוֹ קֹדֶם רֹאשׁ הַשָּׁנָה וְיוֹם הַכִּפּוּרִים--בָּטְלָה מִמֶּנּוּ גְּזֵרַת שְׁלוֹשִׁים.  וּמֻתָּר לְסַפַּר וּלְכַבַּס בְּעֶרֶב יוֹם טוֹב אוֹ בְּעֶרֶב יוֹם הַכִּפּוּרִים, שֶׁמִּקְצַת הַיּוֹם כְּכֻלּוֹ; וְאֵינוּ מוֹנֶה לְאַחֲרֵיהֶם כְּלוּם.</P>

<P><B>י,ז</B>  וְאִם עַל אָבִיו וְעַל אִמּוֹ הוּא מִתְאַבֵּל--אַפִלּוּ מֵתוּ קֹדֶם הָרֶגֶל בִּשְׁלוֹשִׁים יוֹם--אֵינוּ מְגַלֵּחַ עַד שֶׁיִּשְׁלַח פֶּרַע, אוֹ עַד שֶׁיִּגְעֲרוּ בּוֹ חֲבֵרָיו; וְאֵין הָרְגָלִים מַפְסִיקִין דָּבָר זֶה.</P>

<P><B>י,ח</B>  [ו] חָל שִׁשִּׁי שֶׁלּוֹ בְּעֶרֶב הָרֶגֶל, וְאֵין צָרִיךְ לוֹמַר חֲמִישִׁי אוֹ שְׁלִישִׁי--אֵינוּ מְגַלֵּחַ, וְלֹא בָטְלָה מִמֶּנּוּ אֵלָא גְּזֵרַת שִׁבְעָה בִּלְבָד.  וְאֵינוּ מֻתָּר לִרְחֹץ וְלָסוּךְ, וְלֹא לַעֲשׂוֹת מְלָאכָה, עַד שֶׁיִּכָּנֵס יוֹם טוֹב; וְיוֹם טוֹב מַפְסִיק שְׁאָר הַשִּׁבְעָה.  וּלְאַחַר יוֹם טוֹב, מַשְׁלִים שְׁלוֹשִׁים מִיּוֹם הַמִּיתָה, וְאָסוּר בָּהֶן בְּכָל הַחֲמִשָּׁה דְּבָרִים.</P>

<P><B>י,ט</B>  [ז] חָל שְׁבִיעִי שֶׁלּוֹ לִהְיוֹת בְּעֶרֶב הָרֶגֶל, וַהֲרֵי הוּא שַׁבָּת--בָּטְלָה מִמֶּנּוּ גְּזֵרַת שְׁלוֹשִׁים, וּמֻתָּר לְגַלַּח בְּתוֹךְ הַמּוֹעֵד:  שֶׁהֲרֵי אָנוּס הָיָה, וְאֵי אִפְשָׁר לוֹ לְגַלַּח בַּשַּׁבָּת.  וְכֵן מְגַלֵּחַ אַחַר עֲצֶרֶת, אוֹ אַחַר רֹאשׁ הַשָּׁנָה וְיוֹם הַכִּפּוּרִים, שֶׁהֲרֵי בָּטְלָה גְּזֵרַת שְׁלוֹשִׁים.</P>

<P><B>י,י</B>  מִי שֶׁחָל שְׁבִיעִי שֶׁלּוֹ לִהְיוֹת בְּעֶרֶב הָרֶגֶל, וְלֹא גִלַּח--אַף עַל פִּי שֶׁאָסוּר לְגַלַּח בַּמּוֹעֵד, מֻתָּר לְגַלַּח לְאַחַר הַמּוֹעֵד:  שֶׁהֲרֵי בָּטְלָה גְּזֵרַת שְׁלוֹשִׁים, וְיֵשׁ לוֹ לְגַלַּח בְּכָל עֵת שֶׁיִּרְצֶה.</P>

<P><B>י,יא</B>  [ח] הַקּוֹבֵר אֶת מֵתוֹ בְּתוֹךְ הָרֶגֶל--לֹא חָלָה עָלָיו אֲבֵלוּת כְּלָל, וְאֵינוּ נוֹהֵג אֲבֵלוּת בָּרֶגֶל; אֵלָא לְאַחַר הָרֶגֶל מַתְחִיל לִמְנוֹת שִׁבְעָה, וְנוֹהֵג בָּהֶן כָּל דִּבְרֵי אֲבֵלוּת, וּמוֹנֶה שְׁלוֹשִׁים מִיּוֹם הַקְּבוּרָה, וְנוֹהֵג בִּשְׁאָר הַשְּׁלוֹשִׁים בְּכָל גְּזֵרַת שְׁלוֹשִׁים.</P>

<P><B>י,יב</B>  [ט] הַמְּקוֹמוֹת שֶׁעוֹשִׂין שְׁנֵי יָמִים טוֹבִים, מוֹנֶה הַשִּׁבְעָה מִיּוֹם טוֹב שֵׁנִי הָאַחֲרוֹן:  אַף עַל פִּי שְׁאֵין נוֹהֵג בּוֹ אֲבֵלוּת, הוֹאִיל וּמִדִּבְרֵיהֶם הוּא, עוֹלֶה לוֹ מִן הַמִּנְיָן, וּמוֹנֶה מֵאַחֲרָיו שִׁשָּׁה יָמִים בִּלְבָד; וּמוֹנֶה שְׁלוֹשִׁים יוֹם מִיּוֹם הַקְּבוּרָה, כְּמוֹ שֶׁבֵּאַרְנוּ.</P>

<P><B>י,יג</B>  [י] הַקּוֹבֵר אֶת מֵתוֹ בְּיוֹם טוֹב שֵׁנִי שְׁהוּא יוֹם טוֹב הָאַחֲרוֹן, אוֹ בְּיוֹם טוֹב שֵׁנִי שֶׁלָּעֲצֶרֶת--נוֹהֵג בּוֹ אֲבֵלוּת:  הוֹאִיל וְיוֹם טוֹב שֵׁנִי מִדִּבְרֵיהֶם, וַאֲבֵלוּת יוֹם רִאשׁוֹן מִן הַתּוֹרָה--יִדָּחֶה עֲשֵׂה שֶׁלְּדִבְרֵיהֶם, מִפְּנֵי עֲשֵׂה שֶׁלַּתּוֹרָה.  אֲבָל אִם קָבַר בְּיוֹם טוֹב שֵׁנִי שֶׁלְּרֹאשׁ הַשָּׁנָה--אֵינוּ נוֹהֵג בּוֹ אֲבֵלוּת, שֶׁשְּׁנֵיהֶן כְּיוֹם אֶחָד אָרוֹךְ הֶן מֵהַטַּעַם שֶׁבֵּאַרְנוּ בְּהִלְכּוֹת קִדּוּשׁ הַחֹדֶשׁ.
<BR> </P>

<H2>הִלְכּוֹת אֵבֶל פֵּרֶק יא</H2>

<P><B>יא,א</B>  אַף עַל פִּי שְׁאֵין אֲבֵלוּת בַּמּוֹעֵד, קוֹרֵעַ עַל מֵתוֹ בַּמּוֹעֵד, וְחוֹלֵץ כְּתֵפוֹ, וּמַבְרִין אֶת הָאֲבֵלִים לֶחֶם בַּמּוֹעֵד:  כָּל אֵלּוּ, בְּחֻלּוֹ שֶׁלַּמּוֹעֵד; אֲבָל בְּיוֹם טוֹב, אַפִלּוּ בְּיוֹם טוֹב שֵׁנִי--אֵין קוֹרְעִין, וְלֹא חוֹלְצִין, וְלֹא מַבְרִין.</P>

<P><B>יא,ב</B>  אֵין קוֹרְעִין בַּמּוֹעֵד וְלֹא חוֹלְצִין, אֵלָא הַקְּרוֹבִים שֶׁחַיָּבִין בָּאֵבֶל, אוֹ הַקּוֹרֵעַ וְחוֹלֵץ עַל הֶחָכָם, אוֹ עַל אָדָם כָּשֵׁר, אוֹ מִי שֶׁהָיָה עוֹמֵד בְּשָׁעַת יְצִיאַת נְשָׁמָה.  וּמַבְרִין הַכֹּל עַל הֶחָכָם בַּמּוֹעֵד בְּתוֹךְ הָרְחָבָה, כְּדֶרֶךְ שֶׁמַּבְרִין אֶת הָאֲבֵלִים--שֶׁהַכֹּל אֲבֵלִים עָלָיו.</P>

<P><B>יא,ג</B>  כְּשֶׁמַּבְרִין אֶת הָאֲבֵלִים בַּמּוֹעֵד, אֵין מַבְרִין אֵלָא עַל מִטּוֹת זְקוּפוֹת, וְאֵין אוֹמְרִין בִּרְכַת אֲבֵלִים בַּמּוֹעֵד.  אֲבָל עוֹמְדִין בַּשּׁוּרָה, וּמְנַחֲמִין וּפוֹטְרִין.  וְאֵין מַנִּיחִין אֶת הַמִּטָּה בָּרְחוֹב, שֶׁלֹּא לְהַרְגִּיל אֶת הַסֵּפֶד--שֶׁהַמּוֹעֵד אָסוּר בְּסֵפֶד וְתַעְנִית.  וְכֵן אֵין מְלַקֵּט עַצְמוֹת אָבִיו וְאִמּוֹ בַּמּוֹעֵד, שֶׁאֵבֶל הוּא לוֹ; וְאֵין צָרִיךְ לוֹמַר שְׁאָר קְרוֹבִים.</P>

<P><B>יא,ד</B>  וְכֵן אֵין מַסְפִּידִין אֶת הַמֵּת בַּחֲנֻכָּה וּפוּרִים, וְלֹא בְּרָאשֵׁי חֳדָשִׁים; אֲבָל נוֹהֲגִין בָּהֶן, כָּל דִּבְרֵי אֲבֵלוּת.  וּמֻתָּר לִסְפֹּד לִפְנֵי חֲנֻכָּה וּפוּרִים, וּלְאַחֲרֵיהֶן.</P>

<P><B>יא,ה</B>  [ד] הַנָּשִׁים בַּמּוֹעֵד, מְעַנּוֹת אֲבָל לֹא מְטַפְּחוֹת; וּבְרָאשֵׁי חֳדָשִׁים וַחֲנֻכָּה וּפוּרִים, מְעַנּוֹת וּמְטַפְּחוֹת.  אֲבָל אֵין מְקוֹנְנוֹת, לֹא בְּזֶה וְלֹא בְּזֶה.  נִקְבַּר הַמֵּת, לֹא מְעַנּוֹת וְלֹא מְטַפְּחוֹת.  [ה] אֵיזֶה הוּא עִנּוּי, שֶׁכֻּלָּן עוֹנוֹת כְּאַחַת.  קִינָה--שֶׁאַחַת אוֹמֶרֶת, וְכֻלָּן עוֹנוֹת אַחֲרֶיהָ:  שֶׁנֶּאֱמָר "וְלַמֵּדְנָה בְנוֹתֵיכֶם נֶהִי, וְאִשָּׁה רְעוּתָהּ קִינָה" (ירמיהו ט,יט).</P>

<P><B>יא,ו</B>  בַּמֶּה דְּבָרִים אֲמוּרִים, בִּשְׁאָר הָעָם שֶׁמֵּתוּ.  אֲבָל תַּלְמִיד חֲכָמִים שֶׁמֵּת--סוֹפְדִין אוֹתוֹ בַּמּוֹעֵד, וְאֵין צָרִיךְ לוֹמַר בַּחֲנֻכָּה וּפוּרִים וְרָאשֵׁי חֳדָשִׁים; אֲבָל לֹא בְּיוֹם טוֹב שֵׁנִי.  וְאֵין סוֹפְדִין אוֹתוֹ בְּיָמִים אֵלּוּ, אֵלָא בְּפָנָיו; נִקְבַּר, אֲסוּרִין בְּסֵפֶד.  וְיוֹם שְׁמוּעָתוֹ, כְּפָנָיו הוּא; וְסוֹפְדִין אוֹתוֹ, אַף עַל פִּי שְׁהִיא רְחוֹקָה.</P>

<P><B>יא,ז</B>  [ו] לֹא תְעוֹרֵר אִשָּׁה עַל מֵת שֶׁלָּהּ, שְׁלוֹשִׁים יוֹם קֹדֶם לֶחָג, כְּדֵי שֶׁלֹּא יָבוֹא הֶחָג, וְהֶם דּוֹוִין:  שְׁאֵין הַמֵּת מִשְׁתַּכֵּחַ מִן הַלֵּב, שְׁלוֹשִׁים יוֹם.  בַּמֶּה דְּבָרִים אֲמוּרִים, בְּמֵת יָשָׁן; אֲבָל אִם מֵת בְּתוֹךְ שְׁלוֹשִׁים יוֹם סָמוּךְ לֶחָג, מְעוֹרֶרֶת.</P>

<P><B>יא,ח</B>  [ז] שִׁבְעַת יְמֵי הַחַתְנוּת, הֲרֵי הֶן כְּרֶגֶל.  וּמִי שֶׁמֵּת לוֹ מֵת בְּתוֹךְ יְמֵי הַמִּשְׁתֶּה--אַפִלּוּ אָבִיו וְאִמּוֹ--מַשְׁלִים יְמֵי הַשִּׂמְחָה, וְאַחַר כָּךְ נוֹהֵג שִׁבְעַת יְמֵי אֲבֵלוּת; וּמוֹנֶה הַשְּׁלוֹשִׁים, מֵאַחַר שִׁבְעַת יְמֵי הַשִּׂמְחָה.</P>

<P><B>יא,ט</B>  [ח] הֵכִין כָּל צָרְכֵּי הַסְּעוֹדָה וְאָפָה פִּתּוֹ וְטָבַח טִבְחוֹ, כְּדֵי שֶׁיִּכָּנְסוּ לַשִּׂמְחָה, וּמֵת לוֹ מֵת, קֹדֶם שֶׁיִּכָּנְסוּ לַשִּׂמְחָה--אִם לֹא נָתַן מַיִם עַל גַּבֵּי בָּשָׂר--מוֹכֵר הַבָּשָׂר וְהַפַּת, וְנוֹהֵג שִׁבְעַת יְמֵי אֲבֵלוּת; וְאַחַר כָּךְ נוֹהֵג שִׁבְעַת יְמֵי הַמִּשְׁתֶּה.  וְאִם נָתַן מַיִם עַל גַּבֵּי בָּשָׂר, שֶׁהֲרֵי אֵי אִפְשָׁר לִמְכֹּר אוֹתוֹ--מַכְנִיסִין אֶת הַמֵּת לַחֶדֶר, וְאֶת הֶחָתָן וְאֶת הַכַּלָּה לַחֻפָּה; וּבוֹעֵל בְּעִילַת מִצְוָה, וּפוֹרֵשׁ.</P>

<P><B>יא,י</B>  וְנוֹהֵג שִׁבְעַת יְמֵי הַמִּשְׁתֶּה, וְאַחַר כָּךְ נוֹהֵג שִׁבְעַת יְמֵי אֲבֵלוּת.  וְכָל אוֹתָן הַיָּמִים, נוֹהֵג בִּדְבָרִים שֶׁבְּצִנְעָה כַּשַּׁבָּת; לְפִיכָּךְ הוּא יָשֵׁן בֵּין הָאֲנָשִׁים, וְהִיא יְשֵׁנָה בֵּין הַנָּשִׁים, כְּדֵי שֶׁלֹּא יְשַׁמַּשׁ מִטָּתוֹ.  וְאֵין מוֹנְעִין תַּכְשִׁיטִין מִן הַכַּלָּה, כָּל שְׁלוֹשִׁים יוֹם.</P>

<P><B>יא,יא</B>  הָיוּ בִּמְקוֹם שֶׁאִפְשָׁר לִמְכֹּר הַבָּשָׂר, אַף עַל פִּי שֶׁנָּתַן עָלָיו מַיִם--מוֹכֵר, וְנוֹהֵג אֲבֵלוּת תְּחִלָּה; הָיוּ בִּמְקוֹם שְׁאֵי אִפְשָׁר לִמְכֹּר הַבָּשָׂר, אַף עַל פִּי שֶׁלֹּא נָתַן עָלָיו מַיִם--נוֹהֵג שִׁבְעַת יְמֵי הַמִּשְׁתֶּה תְּחִלָּה.</P>

<P><B>יא,יב</B>  בַּמֶּה דְּבָרִים אֲמוּרִים, בְּשֶׁמֵּת אָבִיו שֶׁלַּחָתָן אוֹ אִמָּהּ שֶׁלַּכַּלָּה, שְׁאִם יַפְסִידוּ סְעוֹדָה זוֹ, אֵין לָהֶם מִי שֶׁיִּטְרַח לָהֶם.  אֲבָל אִם מֵת אָבִיהָ שֶׁלַּכַּלָּה, אוֹ אִמּוֹ שֶׁלַּחָתָן, אוֹ שְׁאָר קְרוֹבֵיהֶם--נוֹהֲגִין שִׁבְעַת יְמֵי הָאֵבֶל תְּחִלָּה; וְאַחַר כָּךְ תִּכָּנֵס לַחֻפָּה, וְיִנְהֲגוּ שִׁבְעַת יְמֵי הַמִּשְׁתֶּה.
<BR> </P>

<H2>הִלְכּוֹת אֵבֶל פֵּרֶק יב</H2>

<P><B>יב,א</B>  הַהֶסְפֵּד, כְּבוֹד הַמֵּת הוּא; לְפִיכָּךְ כּוֹפִין אֶת הַיּוֹרְשִׁין לִתֵּן שְׂכַר הַמְּקוֹנְנִים וְהַמְּקוֹנְנוֹת, וְסוֹפְדִין אוֹתוֹ.  וְאִם צִוָּה אַל תִּסְפְּדוּהוּ, אֵין סוֹפְדִין אוֹתוֹ.  אֲבָל אִם צִוָּה שֶׁלֹּא יִקָּבֵר--אֵין שׁוֹמְעִין לוֹ, שֶׁהַקְּבוּרָה מִצְוָה:  שֶׁנֶּאֱמָר "כִּי-קָבוֹר תִּקְבְּרֶנּוּ" (דברים כא,כג).</P>

<P><B>יב,ב</B>  כָּל הַמִּתְעַצֵּל בְּהֶסְפֵּדוֹ שֶׁלֶּחָכָם, אֵינוּ מַאֲרִיךְ יָמִים.  וְכָל הַמִּתְעַצֵּל בְּהֶסְפֵּד אָדָם כָּשֵׁר, רָאוּי לְקָבְרוֹ בְּחַיָּיו; וְכָל הַמּוֹרִיד דְּמָעוֹת עַל אָדָם כָּשֵׁר, הֲרֵי שְׂכָרוֹ עַל כָּךְ שָׁמוּר אֵצֶל הַקָּדוֹשׁ בָּרוּךְ הוּא.</P>

<P><B>יב,ג</B>  אֵין מַנִּיחִין סֵפֶר תּוֹרָה עַל מִטָּתוֹ שֶׁלֶּחָכָם, וְאֵין מְשַׁנִּין אוֹתוֹ מִמִּטָּה לְמִטָּה, וְאֵין מוֹצִיאִין מִטָּתוֹ אֵלָא דֶּרֶךְ פְּתָחִים, לֹא שֶׁיְּשַׁלְשְׁלוּ אוֹתָהּ דֶּרֶךְ גָּג.  וּבִשְׁאָר הָעָם, מֻתָּר לַעֲשׂוֹת.</P>

<P><B>יב,ד</B>  אֵין פּוֹחֲתִין מִשִּׁבְעָה מַעְמָדוֹת, וְשִׁבְעָה מוֹשָׁבוֹת לַמֵּת; וְאֵין עוֹשִׂין מַעְמָד וּמוֹשָׁב בְּפָחוּת מֵעֲשָׂרָה, וְאֵין עוֹשִׂין אֵלָא בַּקְּרוֹבִים.  וְאֵין עוֹשִׂין אֵלָא בְּיוֹם רִאשׁוֹן, וּבְבֵית הַקְּבָרוֹת, וּבִמְקוֹם שֶׁנָּהֲגוּ.</P>

<P><B>יב,ה</B>  כֵּיצַד עוֹשִׂין בִּמְקוֹם שֶׁנָּהֲגוּ:  מַעְמִידִין שְׁאָר הַקְּרוֹבִים וּבְנֵי מִשְׁפָּחָה שְׁאֵינָן בְּנֵי אֵבֶל, וְאוֹמְרִין לִפְנֵיהֶם דִּבְרֵי קִינוֹת וְכַיּוֹצֶא בָּהֶן; וְאַחַר כָּךְ אוֹמְרִין שֵׁבוּ יְקָרִים שֵׁבוּ, וְאוֹמְרִין לִפְנֵיהֶם דְּבָרִים אֲחֵרִים כִּשְׁהֶן יוֹשְׁבִין; וְאַחַר כָּךְ אוֹמְרִין עִמְדוּ יְקָרִים עֲמֹדוּ, וְאוֹמְרִין כִּשְׁהֶן עוֹמְדִין.  וְחוֹזֵר וְאוֹמֵר כָּךְ, שִׁבְעָה פְּעָמִים.</P>

<P><B>יב,ו</B>  [ה] כְּדֶרֶךְ שֶׁעוֹשִׂין מַעְמָד וּמוֹשָׁב לַאֲנָשִׁים בִּמְקוֹם שֶׁנָּהֲגוּ, כָּךְ עוֹשִׂין לַנָּשִׁים; וּמַסְפִּידִין אֶת הַנָּשִׁים כָּאֲנָשִׁים, בְּכָל מָקוֹם.  אֲבָל אֵין מַנִּיחִין מִטַּת הָאִשָּׁה בָּרְחוֹב לְעוֹלָם, שֶׁזֶּה גְּנָאי לָאִשָּׁה; אֵלָא סָמוּךְ לְמִיתָתָהּ, קְבוּרָתָהּ.</P>

<P><B>יב,ז</B>  [ו] הַמְּלַקֵּט עֲצָמוֹת--אֵין אוֹמְרִין עֲלֵיהֶם קִינִים וָנֶהִי, וְלֹא בִּרְכַת אֲבֵלִים, וְלֹא תַּנְחוּמֵי אֲבֵלִים.  אֲבָל אוֹמְרִין עֲלֵיהֶן דִּבְרֵי שְׁבָח לְהַקָּדוֹשׁ בָּרוּךְ הוּא, וְדִבְרֵי כִּבּוּשִׁין.  [ז] הַמְּפַנֶּה אֲרוֹנוֹ שֶׁלַּמֵּת מִמָּקוֹם לְמָקוֹם--אִם שִׁדְרוֹ שֶׁלַּמֵּת קַיֶּמֶת--עוֹמְדִין עָלָיו בַּשּׁוּרָה, וְאוֹמְרִין עָלָיו בִּרְכַת אֲבֵלִים וְתַנְחוּמֵי אֲבֵלִים, וּמַסְפִּידִין אוֹתוֹ, אַף עַל פִּי שֶׁהִעְבִירוּהוּ לְאַחַר שְׁנֵים עָשָׂר חֹדֶשׁ.</P>

<P><B>יב,ח</B>  וְאִם אֵין שִׁדְרוֹ קַיֶּמֶת--אֵין מַסְפִּידִין אוֹתוֹ, וְאֵין עוֹמְדִין עָלָיו בַּשּׁוּרָה, וְאֵין אוֹמְרִין עָלָיו לֹא בִּרְכַת אֲבֵלִים וְלֹא תַּנְחוּמֵי אֲבֵלִים.  וְאֵלּוּ הֶן בִּרְכַת אֲבֵלִים, דְּבָרִים שֶׁאוֹמְרִין בְּבֵית הָאָבֵל; תַּנְחוּמֵי אֲבֵלִים, שֶׁאוֹמְרִים בַּשּׁוּרָה.</P>

<P><B>יב,ט</B>  [ח] הַמְּלַקֵּט עַצְמוֹת אָבִיו וְאִמּוֹ--הֲרֵי זֶה מִתְאַבֵּל עֲלֵיהֶם, כָּל הַיּוֹם כֻּלּוֹ; וְלָעֶרֶב אֵין מִתְאַבֵּל, אַפִלּוּ צְרוּרִין לוֹ בִּסְדִינוֹ.  וְאֵין אוֹמְרִין עֲלֵיהֶם קִינוֹת.</P>

<P><B>יב,י</B>  [ט] אֵין מַסְפִּידִין אֶת הַקְּטַנִּים.  וּבֶן כַּמָּה שָׁנִים יִהְיֶה רָאוּי לְהֶסְפֵּד--בְּנֵי עֲנִיִּים אוֹ בְּנֵי זְקֵנִים, בְּנֵי חָמֵשׁ; וּבְנֵי עֲשִׁירִים, בְּנֵי שֵׁשׁ:  אֶחָד זְכָרִים וְאֶחָד נְקֵבוֹת.</P>

<P><B>יב,יא</B>  [י] תִּינוֹק שֶׁמֵּת--כָּל שְׁלוֹשִׁים יוֹם--יוֹצֶא בְּחֵיק, וְנִקְבָּר בְּאִשָּׁה אַחַת וּבִשְׁנֵי אֲנָשִׁים; אֲבָל לֹא בְּאִישׁ אֶחָד וּבִשְׁתֵּי נָשִׁים, מִפְּנֵי הַיֵּחוּד.  וְאֵין עוֹמְדִין עָלָיו בַּשּׁוּרָה; וְאֵין אוֹמְרִין עָלָיו בִּרְכַת אֲבֵלִים, וְלֹא תַּנְחוּמֵי אֲבֵלִים.  בֶּן שְׁלוֹשִׁים יוֹם גְּמוּרִין--יוֹצֶא בִּגְלוּסְקְמָה קְטַנָּה הַנִּטֶּלֶת בָּאֲגַפַּיִם, וְעוֹמְדִין עָלָיו בַּשּׁוּרָה; וְאוֹמְרִין עָלָיו בִּרְכַת אֲבֵלִים, וְתַנְחוּמֵי אֲבֵלִים.  בֶּן שְׁנֵים עָשָׂר חֹדֶשׁ, יוֹצֶא בַּמִּטָּה.</P>

<P><B>יב,יב</B>  [יא] כָּל הַיּוֹצֶא בַּמִּטָּה, רַבִּים מַצְהִיבִין עָלָיו; וְכָל שְׁאֵינוּ יוֹצֶא בַּמִּטָּה, אֵין הָרַבִּים מַצְהִיבִין עָלָיו.  וְכָל הַנִּכָּר לָרַבִּים, רַבִּים מִתְעַסְּקִין בּוֹ; וְכָל שְׁאֵינוּ נִכָּר לָרַבִּים, אֵין הָרַבִּים חַיָּבִין לְהִתְעַסַּק בּוֹ.  וּמְקוֹם שֶׁנָּהֲגוּ נָשִׁים לָצֵאת לִפְנֵי הַמִּטָּה, יוֹצְאוֹת לִפְנֵי הַמִּטָּה; לְאַחַר הַמִּטָּה, יוֹצְאוֹת לְאַחַר הַמִּטָּה.</P>

<P><B>יב,יג</B>  [יב] הָעֲבָדִים וְהַשְּׁפָחוֹת--אֵין מַסְפִּידִין אוֹתָן, וְאֵין עוֹמְדִין עֲלֵיהֶם בַּשּׁוּרָה; וְאֵין אוֹמְרִין עֲלֵיהֶם בִּרְכַת אֲבֵלִים, וְלֹא תַּנְחוּמֵי אֲבֵלִים, אֵלָא אוֹמְרִין לוֹ כְּשֵׁם שֶׁאוֹמְרִין לוֹ עַל שׁוֹרוֹ וַחֲמוֹרוֹ שֶׁמֵּת, הַמָּקוֹם יְמַלֵּא חֶסְרוֹנָךְ.
<BR> </P>

<H2>הִלְכּוֹת אֵבֶל פֵּרֶק יג</H2>

<P><B>יג,א</B>  כֵּיצַד מְנַחֲמִין אֶת הָאֲבֵלִים:  אַחַר שֶׁקּוֹבְרִין אֶת הַמֵּת, מִתְקַבְּצִין הָאֲבֵלִים וְעוֹמְדִין בְּצַד בֵּית הַקְּבָרוֹת; וְכָל הַמְּלַוִּין אֶת הַמֵּת עוֹמְדִין סָבִיב לָהֶם, שׁוּרָה לִפְנֵי שׁוּרָה, וְאֵין שׁוּרָה פְּחוּתָה מֵעֲשָׂרָה, וְאֵין אֲבֵלִים מִן הַמִּנְיָן.</P>

<P><B>יג,ב</B>  הָאֲבֵלִים עוֹמְדִין לִשְׂמֹאל הַמְּנַחֲמִין, וְכָל הַמְּנַחֲמִין בָּאִים אֵצֶל הָאֲבֵלִים אֶחָד אֶחָד, וְאוֹמְרִין לָהֶם תְּנֻחֲמוּ מִן הַשָּׁמַיִם; וְאַחַר כָּךְ הוֹלֵךְ הָאָבֵל לְבֵיתוֹ.  וּבְכָל יוֹם וָיוֹם מִשִּׁבְעַת יְמֵי אֲבֵלוּת, בָּאִים בְּנֵי אָדָם לְנַחֲמוֹ, בֵּין שֶׁבָּאוּ פָּנִים חֲדָשׁוֹת, בֵּין שֶׁלֹּא בָאוּ.</P>

<P><B>יג,ג</B>  הָאָבֵל מֵסֶב בָּרֹאשׁ; וְאֵין הַמְּנַחֲמִין רַשָּׁאִין לֵישֵׁב אֵלָא עַל גַּבֵּי קַרְקָע, שֶׁנֶּאֱמָר "וַיֵּשְׁבוּ אִתּוֹ לָאָרֶץ" (איוב ב,יג).  וְאֵינָן רַשָּׁאִין לוֹמַר דָּבָר, עַד שֶׁיִּפְתַּח הָאָבֵל תְּחִלָּה אֶת פִּיו--שֶׁנֶּאֱמָר "וְאֵין דֹּבֵר אֵלָיו, דָּבָר" (שם), וּכְתִיב "אַחֲרֵי כֵן, פָּתַח אִיּוֹב אֶת פִּיהוּ, וַיְקַלֵּל, אֶת יוֹמוֹ" (איוב ג,א), "וַיַּעַן, אֱלִיפַז" (איוב ד,א).  וְכֵיוָן שֶׁנִּעְנַע הָאָבֵל בְּרֹאשׁוֹ--שׁוּב אֵין הַמְּנַחֲמִין רַשָּׁאִין לֵישֵׁב אֶצְלוֹ, שֶׁלֹּא יַטְרִיחוּהוּ יוֹתֵר מִדַּי.</P>

<P><B>יג,ד</B>  מֵת שְׁאֵין לוֹ אֲבֵלִים לְהִתְנַחַם--בָּאִים עֲשָׂרָה בְּנֵי אָדָם כְּשֵׁרִין, וְיוֹשְׁבִין בִּמְקוֹמוֹ כָּל שִׁבְעַת יְמֵי הָאֲבֵלוּת; וּשְׁאָר הָעָם מִתְקַבְּצִין עֲלֵיהֶן.  וְאִם לֹא הָיוּ שָׁם עֲשָׂרָה קְבוּעִין בְּכָל יוֹם וָיוֹם--מִתְקַבְּצִין עֲשָׂרָה מִשְּׁאָר הָעָם, וְיוֹשְׁבִין בִּמְקוֹמוֹ.</P>

<P><B>יג,ה</B>  הַכֹּל חַיָּבִין לַעֲמֹד בִּפְנֵי נָשִׂיא, חוּץ מֵאָבֵל וְחוֹלֶה; וּלְכָל הָעוֹמֵד מִפָּנָיו אוֹמֵר אָדָם שֵׁב, חוּץ מֵאָבֵל וְחוֹלֶה--שֶׁמַּשְׁמַע יֵשֵׁב בְּאֶבְלוֹ, יֵשֵׁב בְּחָלְיוֹ.</P>

<P><B>יג,ו</B>  מְכַבְּדִין וּמְרַבְּצִין בְּבֵית הָאָבֵל, וּמְדִיחִין קְעָרוֹת וְכוֹסוֹת וְקִיתוֹנוֹת וּצְלוֹחִיּוֹת, וּמַדְלִיקִין אֶת הַנֵּרוֹת; אֲבָל אֵין מְבִיאִין שָׁם לֹא אֶת הַמֻּגְמָר, וְלֹא אֶת הַבְּשָׂמִים.</P>

<P><B>יג,ז</B>  אֵין מוֹלִיכִין לְבֵית הָאָבֵל הַמַּאֲכָל שֶׁמַּבְרִין בּוֹ, לֹא בִּכְלֵי כֶּסֶף וְלֹא בִּכְלֵי שַׁעַם וְכַיּוֹצֶא בָּהֶן; אֵלָא בִּכְלֵי נְסָרִים שֶׁלַּעֲרָבָה קְלוּפָה וְכַיּוֹצֶא בָּהֶן, שֶׁלֹּא לְבַיַּשׁ אֶת מִי שְׁאֵין לוֹ.  וְאֵין מַשְׁקִין בִּזְכוֹכִית לְבָנָה אֵלָא בִּצְבוּעָה, שֶׁלֹּא לְבַיַּשׁ אֶת הָעֲנִיִּים שְׁאֵין יֵינוֹתֵיהֶן טוֹבוֹת.</P>

<P><B>יג,ח</B>  אֵין שׁוֹתִין בְּבֵית הָאָבֵל יָתֵר עַל עֲשָׂרָה כּוֹסוֹת לְכָל אֶחָד וְאֶחָד--שְׁלוֹשָׁה קֹדֶם אֲכִילָה, וּשְׁלוֹשָׁה בְּתוֹךְ אֲכִילָה, וְאַרְבָּעָה אַחַר אֲכִילָה; וְלֹא יוֹסִיף, שֶׁמֶּא יִשְׁתַּכַּר.</P>

<P><B>יג,ט</B>  אֵין אוֹמְרִין שְׁמוּעָה וְהַגָּדָה בְּבֵית הָאָבֵל, אֵלָא יוֹשְׁבִין דּוֹוִין.  וְכֵן אֵין אוֹמְרִין בִּפְנֵי הַמֵּת, אֵלָא דְּבָרִים שֶׁלַּמֵּת; אֲבָל לַעְסֹק בְּדִבְרֵי תּוֹרָה בְּפָנָיו, אוֹ בְּבֵית הַקְּבָרוֹת--אָסוּר.</P>

<P><B>יג,י</B>  אֵין בּוֹכִין עַל הַמֵּת יָתֵר מִשְּׁלוֹשָׁה יָמִים, וְאֵין מַסְפִּידִין יָתֵר עַל שִׁבְעָה.  בַּמֶּה דְּבָרִים אֲמוּרִים, בִּשְׁאָר הָעָם.  אֲבָל תַּלְמִידֵי חֲכָמִים, הַכֹּל לְפִי רֹב חָכְמָתָן; וְאֵין בּוֹכִין עֲלֵיהֶם יוֹתֵר מִשְּׁלוֹשִׁים יוֹם--שְׁאֵין לָנוּ גָּדוֹל מִמֹּשֶׁה רַבֵּנוּ, וְכָתוּב "וַיִּתְּמוּ, יְמֵי בְכִי אֵבֶל מֹשֶׁה" (דברים לד,ח).</P>

<P><B>יג,יא</B>  וְכֵן אֵין מַסְפִּידִין יָתֵר עַל שְׁנֵים עָשָׂר חֹדֶשׁ--אֵין לָנוּ בַּחֲכָמִים גָּדוֹל מֵרַבֵּנוּ הַקָּדוֹשׁ, וּשְׁנֵים עָשָׂר חֹדֶשׁ בִּלְבָד נִסְפַּד.  וְכֵן חָכָם שֶׁבָּאָה שְׁמוּעָתוֹ לְאַחַר שְׁנֵים עָשָׂר חֹדֶשׁ, אֵין סוֹפְדִין אוֹתוֹ.</P>

<P><B>יג,יב</B>  [יא] אַל יִתְקַשֶּׁה אָדָם עַל מֵתוֹ יָתֵר מִדַּי--שֶׁנֶּאֱמָר "אַל-תִּבְכּוּ לְמֵת, וְאַל-תָּנֻדוּ לוֹ" (ירמיהו כב,י), כְּלוֹמַר יָתֵר מִדַּי:  שֶׁזֶּה הוּא מִנְהָגוֹ שֶׁלָּעוֹלָם; וְהַמְּצַעֵר עַצְמוֹ עַל מִנְהַג הָעוֹלָם, הֲרֵי זֶה טִפֵּשׁ.  אֵלָא כֵּיצַד יַעֲשֶׂה--שְׁלוֹשָׁה לִבְכִי, שִׁבְעָה לְהֶסְפֵּד, שְׁלוֹשִׁים יוֹם לְתַסְפֹּרֶת וְלִשְׁאָר הַחֲמִשָּׁה.</P>

<P><B>יג,יג</B>  [יב] כָּל מִי שֶׁלֹּא מִתְאַבֵּל כְּמוֹ שֶׁצִּוּוּ חֲכָמִים, הֲרֵי זֶה אַכְזָרִי; אֵלָא יִפְחַד וְיִדְאַג וִיפַשְׁפַּשׁ בְּמַעֲשָׂיו, וְיַחְזֹר בִּתְשׁוּבָה.  וְאֶחָד מִבְּנֵי חֲבוּרָה שֶׁמֵּת, תִּדְאַג כָּל הַחֲבוּרָה כֻּלָּהּ.</P>

<P><B>יג,יד</B>  כָּל שְׁלוֹשָׁה יָמִים הָרִאשׁוֹנִים, יִרְאֶה אֶת עַצְמוֹ כְּאִלּוּ חֶרֶב מֻנַּחַת לוֹ עַל כְּתֵפוֹ; מִשְּׁלוֹשָׁה וְעַד שִׁבְעָה, מֻנַּחַת בְּקֶרֶן זָוִית; מִכָּאן וְאִלַּךְ, עוֹבֶרֶת כְּנֶגְדוֹ בַּשּׁוּק.  כָּל זֶה כְּדֵי לְהָכִין עַצְמוֹ לַחְזֹר, וְיֵעוֹר מִשִּׁינָתוֹ, וַהֲרֵי הוּא אוֹמֵר "הִכִּיתָה אֹתָם וְלֹא-חָלוּ" (ירמיהו ה,ג), מִכְּלַל שֶׁצָּרִיךְ לְהָקִיץ וְלָחוּל.
<BR> </P>

<H2>הִלְכּוֹת אֵבֶל פֵּרֶק יד</H2>

<P><B>יד,א</B>  מִצְוַת עֲשֵׂה שֶׁלְּדִבְרֵיהֶם לְבַקַּר חוֹלִים, וּלְנַחַם אֲבֵלִים, וּלְהוֹצִיא הַמֵּת, וּלְהַכְנִיס הַכַּלָּה, וּלְלַוּוֹת הָאוֹרְחִים, וְלַעְסֹק בְּכָל צָרְכֵּי הַקְּבוּרָה, לָשֵׂאת עַל הַכָּתֵף, וְלֵילֵךְ לְפָנָיו, וְלִסְפֹּד, וְלַחְפֹּר, וְלִקְבֹּר; וְכֵן לְשַׂמַּח הֶחָתָן וְהַכַּלָּה, וּלְסַעֲדָם בְּכָל צָרְכֵּיהֶם.  וְאֵלּוּ הֶן גְּמִילוּת חֲסָדִים שֶׁבְּגוּפוֹ, שְׁאֵין לָהֶם שֵׁעוּר.</P>

<P><B>יד,ב</B>  אַף עַל פִּי שֶׁכָּל מִצְווֹת אֵלּוּ מִדִּבְרֵיהֶם, הֲרֵי הֶן בִּכְלַל "וְאָהַבְתָּ לְרֵעֲךָ כָּמוֹךָ" (ויקרא יט,יח).  כָּל הַדְּבָרִים שֶׁאַתָּה רוֹצֶה שֶׁיַּעֲשׂוּ אוֹתָם לָךְ אֲחֵרִים, עֲשֵׂה אוֹתָן אַתָּה לְאָחִיךָ בַּתּוֹרָה וּבַמִּצְווֹת.</P>

<P><B>יד,ג</B>  [ב] שְׂכַר הַלִּוּוּי מְרֻבֶּה מִן הַכֹּל; וְהוּא הַחֹק שֶׁחֲקָקוֹ אַבְרָהָם אָבִינוּ וְדֶרֶךְ הַחֶסֶד שֶׁנָּהַג בָּהּ--מַאֲכִיל עוֹבְרֵי דְּרָכִים, וּמַשְׁקֶה אוֹתָן, וּמְלַוֶּה אוֹתָן.  וּגְדוֹלָה הַכְנָסַת אוֹרְחִים מֵהַקְבָּלַת פְּנֵי שְׁכִינָה, שֶׁנֶּאֱמָר "וַיַּרְא, וְהִנֵּה שְׁלֹשָׁה אֲנָשִׁים . . ." (בראשית יח,ב).  וְלִוּוּיָם, יוֹתֵר מֵהַכְנָסָתָן; אָמְרוּ חֲכָמִים כָּל שְׁאֵינוּ מְלַוֶּה, כְּאִלּוּ שׁוֹפֵךְ דָּמִים.</P>

<P><B>יד,ד</B>  [ג] כּוֹפִין לַלְּוָיָה, כְּדֶרֶךְ שֶׁכּוֹפִין לַצְּדָקָה.  וּבֵית דִּין הָיוּ מְתַקְּנִין שְׁלוּחִין לְלַוּוֹת אָדָם הָעוֹבֵר מִמָּקוֹם לְמָקוֹם; וְאִם נִתְעַצְּלוּ בְּדָבָר זֶה, מַעֲלֶה עֲלֵיהֶם הַכָּתוּב כְּאִלּוּ שָׁפְכוּ דָּמִים.  אַפִלּוּ הַמְּלַוֶּה אֶת חֲבֵרוֹ אַרְבַּע אַמּוֹת בָּעִיר, יֵשׁ לוֹ שָׂכָר מְרֻבֶּה.</P>

<P><B>יד,ה</B>  וְכַמָּה הוּא שֵׁעוּר הַלְּוָיָה שֶׁחַיָּב אָדָם בָּהּ:  הָרָב לַתַּלְמִיד, עַד עִבּוּרָהּ שֶׁלָּעִיר; וְהָאִישׁ לַחֲבֵרוֹ, עַד תְּחוּם הַשַּׁבָּת.  וְהַתַּלְמִיד לָרָב, עַד פַּרְסָה; וְאִם הָיָה רִבּוֹ מֻבְהָק, עַד שָׁלוֹשׁ פַּרְסָאוֹת.</P>

<P><B>יד,ו</B>  [ד] בִּקּוּר חוֹלִים מִצְוָה עַל הַכֹּל--אַפִלּוּ גָּדוֹל, מְבַקֵּר אֶת הַקָּטָן.  וּמְבַקְּרִין פְּעָמִים הַרְבֵּה בַּיּוֹם; וְכָל הַמּוֹסִיף, מְשֻׁבָּח--וּבִלְבָד, שֶׁלֹּא יַטְרִיחַ.  וְכָל הַמְּבַקֵּר אֶת הַחוֹלֶה, כְּאִלּוּ נָטַל חֵלֶק מֵחָלְיוֹ, וְהֵקַל מֵעָלָיו; וְכָל שְׁאֵינוּ מְבַקֵּר, כְּאִלּוּ שׁוֹפֵךְ דָּמִים.</P>

<P><B>יד,ז</B>  [ה] אֵין מְבַקְּרִין אֶת הַחוֹלֶה, אֵלָא מִיּוֹם שְׁלִישִׁי וָהָלְאָה; וְאִם קָפַץ עָלָיו הַחֹלִי, וְהִכְבִּיד--מְבַקְּרִין אוֹתוֹ מִיָּד.  וְאֵין מְבַקְּרִין לֹא בְּשָׁלוֹשׁ שָׁעוֹת רִאשׁוֹנוֹת בַּיּוֹם, וְלֹא בְּשָׁלוֹשׁ אַחֲרוֹנוֹת, מִפְּנֵי שְׁהֶן מִתְעַסְּקִין בְּצָרְכֵּי הַחוֹלֶה.  וְאֵין מְבַקְּרִין לֹא חוֹלֵי מֵעַיִם, וְלֹא חוֹלֵי הָעַיִן, וְלֹא מְחוּשֵׁי הָרֹאשׁ--מִפְּנֵי שֶׁהַבִּקּוּר קָשֶׁה לָהֶן.</P>

<P><B>יד,ח</B>  [ו] הַנִּכְנָס לְבַקַּר אֶת הַחוֹלֶה--לֹא יֵשֵׁב לֹא עַל גַּבֵּי מִטָּה, וְלֹא עַל גַּבֵּי סַפְסַל, וְלֹא עַל גַּבֵּי כִּסֵּא, וְלֹא עַל גַּבֵּי מָקוֹם גָּבוֹהַּ, וְלֹא לְמַעְלָה מִמְּרַאֲשׁוֹתָיו; אֵלָא מִתְעַטֵּף, וְיוֹשֵׁב לְמַטָּה מִמְּרַאֲשׁוֹתָיו, וּמְבַקֵּשׁ עָלָיו רַחֲמִים, וְיוֹצֶא.</P>

<P><B>יד,ט</B>  [ז] יֵרָאֶה לִי שֶׁנֶּחָמַת אֲבֵלִים קוֹדֶמֶת לְבִקּוּר חוֹלִים, שֶׁנִּחוּם אֲבֵלִים גְּמִילוּת חֶסֶד עִם הַחַיִּים וְעִם הַמֵּתִים.  [ח] מִי שֶׁהָיָה לְפָנָיו מֵת וְכַלָּה--מַנִּיחַ אֶת הַכַּלָּה, וּמִתְעַסֵּק עִם הַמֵּת; וְכֵן הוּא אוֹמֵר "לֵב חֲכָמִים בְּבֵית אֵבֶל" (קוהלת ז,ד).  מֵת וְכַלָּה שֶׁנִּפְגְעוּ זֶה בְּזֶה בַּדֶּרֶךְ, מַעְבִירִין אֶת הַמֵּת מִלִּפְנֵי הַכַּלָּה; וְהַכֹּל עוֹבְרִין מִלִּפְנֵי הַמֶּלֶךְ.</P>

<P><B>יד,י</B>  [ט] מְבַטְּלִין תַּלְמוּד תּוֹרָה לְהוֹצָאַת הַמֵּת, וּלְהַכְנָסַת הַכַּלָּה.  בַּמֶּה דְּבָרִים אֲמוּרִים, בִּשְׁאֵין לוֹ כָּל צָרְכּוֹ; אֲבָל יֵשׁ לוֹ כָּל צָרְכּוֹ, אֵין מְבַטְּלִין.  וְהַכֹּל שְׁאֵין מִתְעַסְּקִין בְּתַלְמוּד תּוֹרָה, חַיָּבִין לְהִתְעַסַּק עִמּוֹ.  [י] מֵת אֶחָד בָּעִיר--כָּל בְּנֵי הָעִיר אֲסוּרִין בַּעֲשִׂיַּת מְלָאכָה, עַד שֶׁיִּקְבְּרוּהוּ; וְאִם יֵשׁ לוֹ מִי שֶׁיִּתְעַסַּק בִּצְרָכָיו, מֻתָּרִין.</P>

<P><B>יד,יא</B>  תַּלְמִיד חֲכָמִים שֶׁמֵּת--אַפִלּוּ הָיוּ עִמּוֹ עַד שִׁשִּׁים רִבּוֹא, מְבַטְּלִין תַּלְמוּד תּוֹרָה לְהוֹצָאָתוֹ; הָיוּ שִׁשִּׁים רִבּוֹא, אֵין מְבַטְּלִין.  וְאִם הָיָה מְלַמֵּד לַאֲחֵרִים--אֵין לוֹ שֵׁעוּר, אֵלָא מְבַטְּלִין הַכֹּל לְהוֹצָאָתוֹ.</P>

<P><B>יד,יב</B>  קוֹבְרִין מֵתֵי גּוֹיִים, וּמְנַחֲמִין אֲבֵלֵיהֶם, וּמְבַקְּרִין חוֹלֵיהֶם--מִפְּנֵי דַּרְכֵּי שָׁלוֹם.</P>

<P><B>יד,יג</B>  בָּתֵּי הַקְּבָרוֹת, אֲסוּרִין בַּהֲנָיָה.  כֵּיצַד:  אֵין אוֹכְלִין בָּהֶן, וְאֵין שׁוֹתִין בָּהֶן, וְאֵין עוֹשִׂין בָּהֶן מְלָאכָה, וְלֹא קוֹרִין בָּהֶן, וְלֹא שׁוֹנִין בָּהֶן.  כְּלָלוֹ שֶׁלַּדָּבָר--אֵין נֵאוֹתִין בָּהֶן, וְלֹא נוֹהֲגִין בָּהֶן קַלּוּת רֹאשׁ.</P>

<P><B>יד,יד</B>  לֹא יֵלֵךְ אָדָם בְּתוֹךְ אַרְבַּע אַמּוֹת שֶׁלַּקֶּבֶר, וּתְפִלִּין בְּרֹאשׁוֹ, וְסֵפֶר תּוֹרָה בִּזְרוֹעוֹ; וְלֹא יִתְפַּלַּל שָׁם.  וּבְרִחוּק אַרְבַּע אַמּוֹת, מֻתָּר.  [יד] הַמּוֹלִיךְ עֲצָמוֹת מִמָּקוֹם לְמָקוֹם--לֹא יִתְּנֵם בְּדִסְקְיָה, וְלֹא יַנִּיחֵם עַל גַּבֵּי הַחֲמוֹר וְיִרְכַּב עֲלֵיהֶם:  מִפְּנֵי שֶׁנּוֹהֵג בָּהֶן מִנְהַג בִּזָּיוֹן.  וְאִם הָיָה מִתְיָרֵא מִפְּנֵי הַגַּנָּבִים, אוֹ מִפְּנֵי הַלִּסְטִים--מֻתָּר.</P>

<P><B>יד,טו</B>  אֵין מְפַנִּין אֶת הַמֵּת מִקֶּבֶר לְקֶבֶר, אַפִלּוּ מִבָּזוּי לִמְכֻבָּד; וְאִם הָיָה בְּתוֹךְ שָׂדֵהוּ--מְפַנֵּהוּ, אַפִלּוּ מִמְּכֻבַּד לְבָזוּי.  [טז] וְאֵין קוֹבְרִין מֵת עַל גַּבֵּי מֵת, וְלֹא שְׁנֵי מֵתִים כְּאֶחָד--בִּזָּיוֹן הוּא.  וְקָטָן הַיּוֹצֶא עִם אִמּוֹ, נִקְבָּר עִמָּהּ.</P>

<P><B>יד,טז</B>  [יז] עֲפַר הַקֶּבֶר אֵינוּ אָסוּר בַּהֲנָיָה, שְׁאֵין קַרְקַע עוֹלָם נֶאֱסֶרֶת; אֲבָל קֶבֶר הַבִּנְיָן, אָסוּר בַּהֲנָיָה.  [יח] הַבּוֹנֶה קֶבֶר לְמֵת--לֹא נֶאֱסַר, עַד שֶׁיִּכָּנֵס בּוֹ הַמֵּת; אַפִלּוּ הִטִּיל בּוֹ נֵפֶל, נֶאֱסַר בַּהֲנָיָה.</P>

<P><B>יד,יז</B>  [יט] נֶפֶשׁ שֶׁנַּעֲשָׂה לְשֵׁם חַי, וְרָמָה בּוֹ הַמֵּת, וְהוֹסִיף בּוֹ דּוּמַס אַחֵר לְשֵׁם הַמֵּת--אַף עַל פִּי שֶׁפִּנָּה הַמֵּת, הַכֹּל אָסוּר בַּהֲנָיָה; וְאִם הִכִּיר אֶת הַתּוֹסֶפֶת--חוֹלֵץ אוֹתָהּ, וְהַשְּׁאָר מֻתָּר.  נַעֲשָׂה לְשֵׁם הַמֵּת--כֵּיוָן שֶׁהֻטָּל בּוֹ הַמֵּת--נֶאֱסַר, אַף עַל פִּי שֶׁפִּנָּהוּ.</P>

<P><B>יד,יח</B>  [כ] הַבּוֹנֶה קֶבֶר לְאָבִיו, וְהָלַךְ וּקְבָרוֹ בְּקֶבֶר אַחֵר--הֲרֵי זֶה לֹא יִקְבֹּר בּוֹ מֵת אַחֵר עוֹלָמִית; וְהַקֶּבֶר הַזֶּה אָסוּר בַּהֲנָיָה, מִפְּנֵי כְּבוֹד אָבִיו.</P>

<P><B>יד,יט</B>  [כא] הַמֵּת אָסוּר בַּהֲנָיָה כֻּלּוֹ, חוּץ מִשְּׂעָרוֹ--שְׁהוּא מֻתָּר בַּהֲנָיָה, מִפְּנֵי שְׁאֵינוּ גּוּפוֹ.  וְכֵן אֲרוֹנוֹ, וְכָל תַּכְרִיכָיו--אֲסוּרִין בַּהֲנָיָה.  אֲבָל כֵּלִים הַמּוּכָנִים לְתַכְרִיךְ, לֹא נֶאֶסְרוּ בַּהֲנָיָה; אַפִלּוּ אָרַג בֶּגֶד לַמֵּת--לֹא נֶאֱסָר עַד שֶׁיַּגִּיעַ בַּמִּטָּה הַנִּקְבֶּרֶת עִמּוֹ, שְׁאֵין הַהַזְמָנָה אוֹסֶרֶת.</P>

<P><B>יד,כ</B>  [כב] כָּל הַכֵּלִים שֶׁזּוֹרְקִין עַל הַמֵּת עַל הַמִּטָּה הַנִּקְבֶּרֶת עִמּוֹ--אֲסוּרִין בַּהֲנָיָה, שֶׁלֹּא יִתְחַלְּפוּ בַּתַּכְרִיכִין.  [כג] הָיוּ אָבִיו וְאִמּוֹ מְזָרְקִין כֵּלִים בַּחֲמָתָן עַל הַמֵּת, מִצְוָה עַל אֲחֵרִים לְהַצִּילָן; וְאִם הִגִּיעוּ לַמִּטָּה הַנִּקְבֶּרֶת, אֵין מַצִּילִין אוֹתָן.</P>

<P><B>יד,כא</B>  [כד] מְלַמְּדִין אֶת הָאָדָם שֶׁלֹּא יִהְיֶה חַבְלָן, וְלֹא יַפְסִיד אֶת הַכֵּלִים וְיַשְׁלִיכֵם לְחַבָּלָה.  מוּטָב לִתֵּן אוֹתָן לָעֲנִיִּים, וְאַל יַשְׁלִיכֵם לְרִמָּה וְתוֹלֵעָה.  וְכָל הַמַּרְבֶּה כֵּלִים עַל הַמֵּת, עוֹבֵר מִשּׁוֹם בַּל תַּשְׁחִית.</P>

<P><B>יד,כב</B>  [כה] מֶלֶךְ שֶׁמֵּת--עוֹקְרִין סוּס שֶׁהָיָה רוֹכֵב עָלָיו, וְעֶגְלָה שֶׁהָיְתָה מוֹשֶׁכֶת בַּקָּרוֹן שֶׁהָיָה יוֹשֵׁב בּוֹ:  מְנַשֵּׁר פַּרְסוֹתֶיהָ מִן הָאַרְכֻּבָּה וּלְמַטָּה, מְקוֹם שְׁאֵין עוֹשֶׂה אוֹתָהּ טְרֵפָה.  וּמוֹשִׁיבִין יְשִׁיבָה עַל קִבְרוֹ שִׁבְעַת יָמִים--שֶׁנֶּאֱמָר "וְכָבוֹד עָשׂוּ-לוֹ בְמוֹתוֹ" (דברי הימים ב לב,לג), זֶה שֶׁהוֹשִׁיבוּ יְשִׁיבָה עַל קִבְרוֹ.  וְנָשִׂיא שֶׁמֵּת, אֵין מְבַטְּלִין יְשִׁיבָתוֹ יָתֵר עַל שְׁלוֹשִׁים יוֹם.</P>

<P><B>יד,כג</B>  [כו] מֶלֶךְ אוֹ נָשִׂיא שֶׁמֵּת--יֵשׁ לָהֶן לִשְׂרֹף מִטָּתוֹ, וְכָל כְּלֵי תַּשְׁמִישׁוֹ; וְאֵין בְּזֶה דַּרְכֵּי הָאֱמוֹרִי, וְלֹא מִשּׁוֹם הַשְׁחָתָה:  שֶׁנֶּאֱמָר "בְּשָׁלוֹם תָּמוּת, וּבְמִשְׂרְפוֹת אֲבוֹתֶיךָ הַמְּלָכִים . . . יִשְׂרְפוּ-לָךְ" (ראה ירמיהו לד,ה).
<BR> </P>
</DIV></BODY></HTML>
<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2021 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>משנה תורה מנוקד - ספר שופטים - הלכות מלכים ומלחמות</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY BGCOLOR="#FFFFFF">
<DIV DIR="RTL" LANG="HE" ALIGN="JUSTIFY">
<P> </P>
<H1>הִלְכּוֹת מְלָכִים וּמִלְחָמוֹת</H1>

<P>יֵשׁ בִּכְלָלָן שָׁלוֹשׁ וְעֶשְׂרִים מִצְווֹת--עֶשֶׂר מִצְווֹת עֲשֵׂה, וּשְׁלוֹשׁ עֶשְׂרֵה מִצְווֹת לֹא תַעֲשֶׂה; וְזֶה הוּא פְּרָטָן:  (א) לְמַנּוֹת מֶלֶךְ מִיִּשְׂרָאֵל; (ב) שֶׁלֹּא יִמָּנֶה מִקְּהַל גֵּרִים; (ג) שֶׁלֹּא יַרְבֶּה לוֹ נָשִׁים; (ד) שֶׁלֹּא יַרְבֶּה לוֹ סוּסִים; (ה) שֶׁלֹּא יַרְבֶּה לוֹ כֶּסֶף וְזָהָב; (ו) לְהַחְרִים שִׁבְעָה עֲמָמִין; (ז) שֶׁלֹּא לְהַחֲיוֹת מֵהֶן נְשָׁמָה; (ח) לִמְחוֹת זַרְעוֹ שֶׁלַּעֲמָלֵק; (ט) לִזְכֹּר מַה שֶׁעָשָׂה עֲמָלֵק; (י) שֶׁלֹּא לִשְׁכֹּחַ מַעֲשָׂיו הָרָעִים וַאֲרִיבָתוֹ בַּדֶּרֶךְ; (יא) שֶׁלֹּא לִשְׁכֹּן בְּאֶרֶץ מִצְרַיִם; (יב) לִשְׁלֹחַ שָׁלוֹם לְיוֹשְׁבֵי הָעִיר כְּשֶׁצָּרִים עָלֶיהָ, וְלָדוּן בָּהּ כַּאֲשֶׁר מְפֹרָשׁ בַּתּוֹרָה, וְאִם תַּשְׁלִים וְאִם לֹא תַשְׁלִים; (יג) שֶׁלֹּא לִדְרֹשׁ שָׁלוֹם מֵעַמּוֹן וּמוֹאָב בִּלְבָד, כְּשֶׁצָּרִים עֲלֵיהֶן; (יד) שֶׁלֹּא לְהַשְׁחִית אִילָנֵי מַאֲכָל בַּמָּצוֹר; (טו) לְהַתְקִין יָד שֶׁיֵּצְאוּ בּוֹ בַּעֲלֵי הַמַּחֲנֶה לְהִפָּנוֹת בּוֹ; (טז) לְהַתְקִין יָתֵד לַחְפֹּר בּוֹ; (יז) לִמְשֹׁחַ כּוֹהֵן לְדַבַּר בְּאָזְנֵי אַנְשֵׁי הַצָּבָא בְּשָׁעַת הַמִּלְחָמָה; (יח) לִהְיוֹת מְאָרֵס וּבוֹנֶה בִּנְיָן וְנוֹטֵעַ כֶּרֶם שְׂמֵחִים בְּקִנְיָנָן שָׁנָה תְּמִימָה, וּמַחְזִירִין אוֹתָן מִן הַמִּלְחָמָה; (יט) שֶׁלֹּא יַעֲבֹר עֲלֵיהֶן דָּבָר, וְלֹא יֵצְאוּ אַפִלּוּ לְצָרְכֵּי הָעִיר וְצָרְכֵּי הַגְּדוּד וְדוֹמֶה לָהֶן; (כ) שֶׁלֹּא לַעֲרֹץ וְלַחְזֹר לְאָחוֹר בְּשָׁעַת הַמִּלְחָמָה; (כא) דִּין יְפַת תֹּאַר; (כב) שֶׁלֹּא תִמָּכֵר יְפַת תֹּאַר; (כג) שֶׁלֹּא יִכְבְּשֶׁנָּה לְעַבְדוּת אַחַר שֶׁנִּבְעֲלָה.  וּבֵאוּר מִצְווֹת אֵלּוּ בִּפְרָקִים אֵלּוּ.
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק א</H2>

<P><B>א,א</B>  שָׁלוֹשׁ מִצְווֹת נִצְטַוּוּ יִשְׂרָאֵל בְּשָׁעַת כְּנִיסָתָן לָאָרֶץ--לְמַנּוֹת לָהֶם מֶלֶךְ שֶׁנֶּאֱמָר "שׂוֹם תָּשִׂים עָלֶיךָ מֶלֶךְ" (דברים יז,טו), וּלְהַכְרִית זַרְעוֹ שֶׁלַּעֲמָלֵק שֶׁנֶּאֱמָר "תִּמְחֶה אֶת-זֵכֶר עֲמָלֵק" (דברים כה,יט), וְלִבְנוֹת לָהֶם בֵּית הַבְּחִירָה שֶׁנֶּאֱמָר "לְשִׁכְנוֹ תִדְרְשׁוּ, וּבָאתָ שָּׁמָּה" (דברים יב,ה).</P>

<P><B>א,ב</B>  מִנּוּי מֶלֶךְ קוֹדֵם לְמִלְחֶמֶת עֲמָלֵק, שֶׁנֶּאֱמָר "אֹתִי שָׁלַח ה' לִמְשָׁחֳךָ לְמֶלֶךְ . . . וְעַתָּה לֵךְ וְהִכִּיתָ אֶת-עֲמָלֵק" (ראה שמואל א טו,א-ג).  וְהַכְרָתַת זֶרַע עֲמָלֵק קוֹדֶמֶת לְבִנְיַן הַבַּיִת, שֶׁנֶּאֱמָר "וַיְהִי, כִּי-יָשַׁב הַמֶּלֶךְ בְּבֵיתוֹ; וַה' הֵנִיחַ-לוֹ מִסָּבִיב, מִכָּל-אֹיְבָיו.  וַיֹּאמֶר הַמֶּלֶךְ, אֶל-נָתָן הַנָּבִיא, רְאֵה . . . אָנֹכִי יוֹשֵׁב בְּבֵית אֲרָזִים . . ." (שמואל ב ז,א-ב).</P>

<P><B>א,ג</B>  מֵאַחַר שֶׁהֲקָמַת הַמֶּלֶךְ מִצְוָה, לָמָּה לֹא רָצָה הַקָּדוֹשׁ בָּרוּךְ הוּא כְּשֶׁשָּׁאֲלוּ מֶלֶךְ מִשְּׁמוּאֵל:  לְפִי שֶׁשָּׁאֲלוּ בְּתַרְעֹמֶת, וְלֹא שָׁאֲלוּ לְקַיַּם הַמִּצְוָה, אֵלָא מִפְּנֵי שֶׁקָּצוּ בִּשְׁמוּאֵל הַנָּבִיא, שֶׁנֶּאֱמָר "כִּי לֹא אֹתְךָ מָאָסוּ, כִּי-אֹתִי מָאֲסוּ" (שמואל א ח,ז).</P>

<P><B>א,ד</B>  [ג] אֵין מַעְמִידִין מֶלֶךְ תְּחִלָּה, אֵלָא עַל פִּי בֵּית דִּין שֶׁלְּשִׁבְעִים זְקֵנִים וְעַל פִּי נָבִיא--כִּיהוֹשׁוּעַ שֶׁמִּנָּהוּ מֹשֶׁה רַבֵּנוּ וּבֵית דִּינוֹ, וּכְשָׁאוּל וְדָוִיד שֶׁמִּנָּה אוֹתָם שְׁמוּאֵל הָרָמָתִי וּבֵית דִּינוֹ.</P>

<P><B>א,ה</B>  [ד] אֵין מַעְמִידִין מֶלֶךְ מִקְּהַל גֵּרִים, אַפִלּוּ אַחַר כַּמָּה דּוֹרוֹת--עַד שֶׁתִּהְיֶה אִמּוֹ מִיִּשְׂרָאֵל:  שֶׁנֶּאֱמָר "לֹא תוּכַל לָתֵת עָלֶיךָ אִישׁ נָכְרִי, אֲשֶׁר לֹא-אָחִיךָ הוּא" (דברים יז,טו).  וְלֹא לְמַלְכוּת בִּלְבָד, אֵלָא לְכָל שְׂרָרוֹת שֶׁבְּיִשְׂרָאֵל--לֹא שַׂר צָבָא, וְלֹא שַׂר חֲמִשִּׁים אוֹ שַׂר עֲשָׂרָה, אַפִלּוּ מְמֻנֶּה עַל אַמַּת הַמַּיִם שֶׁמְּחַלֵּק מִמֶּנָּה לַשָּׂדוֹת; אֵין צָרִיךְ לוֹמַר דַּיָּן אוֹ נָשִׂיא, שֶׁלֹּא יְהֶא אֵלָא מִיִּשְׂרָאֵל:  שֶׁנֶּאֱמָר "מִקֶּרֶב אַחֶיךָ, תָּשִׂים עָלֶיךָ מֶלֶךְ" (שם)--כָּל מְשִׂימוֹת שֶׁאַתָּה מֵשִׁים עָלֶיךָ, לֹא יִהְיוּ אֵלָא "מִקֶּרֶב אַחֶיךָ".</P>

<P><B>א,ו</B>  [ה] אֵין מַעְמִידִין אִשָּׁה בַּמַּלְכוּת--שֶׁנֶּאֱמָר "מֶלֶךְ" (דברים יז,טו), וְלֹא מַלְכָּה; וְכֵן כָּל מְשִׂימוֹת שֶׁבְּיִשְׂרָאֵל, אֵין מְמַנִּים בָּהֶם אֵלָא אִישׁ.  [ו] וְאֵין מַעְמִידִין מֶלֶךְ וְלֹא כּוֹהֵן גָּדוֹל--לֹא גַּרָּע, וְלֹא סַפָּר, וְלֹא בַּלָּן, וְלֹא בֻּרְסִי:  לֹא מִפְּנֵי שְׁהֶן פְּסוּלִין; אֵלָא הוֹאִיל וְאֻמָּנוּתָן נִקְלָה, הָעָם מְזַלְזְלִין בָּהֶן לְעוֹלָם.  וּמִשֶּׁיַּעֲשֶׂה בִּמְלָאכָה מֵאֵלּוּ יוֹם אֶחָד, נִפְסַל.</P>

<P><B>א,ז</B>  כְּשֶׁמַּעְמִידִין הַמֶּלֶךְ--מוֹשְׁחִין אוֹתוֹ בְּשֶׁמֶן הַמִּשְׁחָה, שֶׁנֶּאֱמָר "וַיִּקַּח שְׁמוּאֵל אֶת-פַּךְ הַשֶּׁמֶן, וַיִּצֹק עַל-רֹאשׁוֹ--וַיִּשָּׁקֵהוּ" (שמואל א י,א).  מֵאַחַר שֶׁמּוֹשְׁחִין הַמֶּלֶךְ--הֲרֵי זֶה זוֹכֶה לוֹ, וּלְבָנָיו לְעוֹלָם:  שֶׁהַמַּלְכוּת יְרֻשָּׁה לָהֶם, שֶׁנֶּאֱמָר "לְמַעַן יַאֲרִיךְ יָמִים עַל-מַמְלַכְתּוֹ הוּא וּבָנָיו, בְּקֶרֶב יִשְׂרָאֵל" (דברים יז,כ).</P>

<P><B>א,ח</B>  הִנִּיחַ בֵּן קָטָן--מְשַׁמְּרִין לוֹ הַמְּלוּכָה עַד שֶׁיַּגְדִּיל, כְּמוֹ שֶׁעָשָׂה יְהוֹיָדָע לְיוֹאָשׁ.  וְכָל הַקּוֹדֵם בַּנַּחֲלָה, קוֹדֵם לִירֻשַּׁת הַמְּלוּכָה; וְהַבֵּן הַגָּדוֹל, קוֹדֵם לַקָּטָן מִמֶּנּוּ.</P>

<P><B>א,ט</B>  וְלֹא הַמַּלְכוּת בִּלְבָד, אֵלָא כָּל הַשְּׂרָרוֹת וְכָל הַמִּנּוּיִין שֶׁבְּיִשְׂרָאֵל--יְרֻשָּׁה לִבְנוֹ וּלְבֶן בְּנוֹ עַד עוֹלָם:  וְהוּא שֶׁיִּהְיֶה הַבֵּן מְמַלֵּא מְקוֹם אֲבוֹתָיו בְּחָכְמָה, וּבְיִרְאָה.  הָיָה מְמַלֵּא בְּיִרְאָה--אַף עַל פִּי שְׁאֵינוּ מְמַלֵּא בְּחָכְמָה--מַעְמִידִין אוֹתוֹ בִּמְקוֹם אָבִיו, וּמְלַמְּדִין אוֹתוֹ; וְכָל מִי שְׁאֵין בּוֹ יִרְאַת שָׁמַיִם--אַף עַל פִּי שֶׁחָכְמָתוֹ מְרֻבָּה, אֵין מְמַנִּין אוֹתוֹ לְמִנּוּי מִן הַמִּנּוּיִין שֶׁבְּיִשְׂרָאֵל.</P>

<P><B>א,י</B>  כֵּיוָן שֶׁנִּמְשַׁח דָּוִיד--זָכָה בְּכֶתֶר מַלְכוּת, וַהֲרֵי הַמַּלְכוּת לוֹ וּלְבָנָיו הַזְּכָרִים הַכְּשֵׁרִים עַד עוֹלָם:  שֶׁנֶּאֱמָר "כִּסְאֲךָ, יִהְיֶה נָכוֹן עַד-עוֹלָם" (שמואל ב ז,טז).  וְלֹא זָכָה אֵלָא לַכְּשֵׁרִים, שֶׁנֶּאֱמָר "אִם-יִשְׁמְרוּ בָנֶיךָ, בְּרִיתִי" (תהילים קלב,יב).  אַף עַל פִּי שֶׁלֹּא זָכָה אֵלָא לַכְּשֵׁרִים, לֹא תִכָּרֵת הַמַּלְכוּת מִזֶּרַע דָּוִיד לְעוֹלָם:  הִבְטִיחוֹ הַקָּדוֹשׁ בָּרוּךְ הוּא בְּכָּךְ, שֶׁנֶּאֱמָר "אִם-יַעַזְבוּ בָנָיו, בְּרִיתִי; וּבְמִשְׁפָּטַי, לֹא יֵלֵכוּן . . . וּפָקַדְתִּי בְשֵׁבֶט פִּשְׁעָם; וּבִנְגָעִים עֲונָם.  וְחַסְדִּי, לֹא-אָסִיר מֵעִמּוֹ" (ראה תהילים פט,לא-לד).</P>

<P><B>א,יא</B>  [ח] נָבִיא שֶׁהִעְמִיד מֶלֶךְ מִשְּׁאָר שִׁבְטֵי יִשְׂרָאֵל, וְהָיָה אוֹתוֹ הַמֶּלֶךְ הוֹלֵךְ בְּדַרְכֵּי הַתּוֹרָה וְהַמִּצְוָה, וְנִלְחָם מִלְחָמוֹת ה'--הֲרֵי זֶה מֶלֶךְ, וְכָל מִצְווֹת הַמַּלְכוּת נוֹהֲגוֹת בּוֹ, אַף עַל פִּי שֶׁעִיקַר הַמַּלְכוּת לְדָוִיד, וְיִהְיֶה מִבָּנָיו מֶלֶךְ:  שֶׁהֲרֵי אֲחִיָּה הַשִּׁילוֹנִי הִעְמִיד יָרָבְעָם, וְאָמַר לוֹ "וְהָיָה, אִם-שָׁמוֹעַ תִּשְׁמַע אֶת-כָּל-אֲשֶׁר אֲצַוֶּךָ . . . וּבָנִיתִי לְךָ בַיִת-נֶאֱמָן כַּאֲשֶׁר בָּנִיתִי לְדָוִד עַבְדִּי . . ." (ראה מלכים א יא,לח); וְאָמַר לוֹ אֲחִיָּה "וְלִבְנוֹ, אֶתֵּן שֵׁבֶט-אֶחָד--לְמַעַן הֱיוֹת-נִיר לְדָוִיד-עַבְדִּי כָּל-הַיָּמִים לְפָנַי, בִּירוּשָׁלִַם" (מלכים א יא,לו).</P>

<P><B>א,יב</B>  [ט] מַלְכֵי בֵּית דָּוִיד--הֶם הָעוֹמְדִים לְעוֹלָם, שֶׁנֶּאֱמָר "כִּסְאֲךָ, יִהְיֶה נָכוֹן עַד-עוֹלָם" (שמואל ב ז,טז).  אֲבָל אִם יַעֲמֹד מֶלֶךְ מִשְּׁאָר יִשְׂרָאֵל--תִּפְסֹק הַמַּלְכוּת מִבֵּיתוֹ, שֶׁהֲרֵי לְיָרָבְעָם נֶאֱמָר "אַךְ, לֹא כָל-הַיָּמִים" (מלכים א יא,לט).</P>

<P><B>א,יג</B>  [י] אֵין מוֹשְׁחִין מַלְכֵי יִשְׂרָאֵל בְּשֶׁמֶן הַמִּשְׁחָה, אֵלָא בְּשֶׁמֶן אֲפַרְסְמוֹן.  וְאֵין מְמַנִּין אוֹתָן בִּירוּשָׁלַיִם לְעוֹלָם; אֵלָא מֶלֶךְ יְרוּשָׁלַיִם מִזֶּרַע דָּוִיד, וְאֵין מוֹשְׁחִין בָּהּ אֵלָא זֶרַע דָּוִיד.</P>

<P><B>א,יד</B>  [יא] כְּשֶׁמּוֹשְׁחִין מַלְכֵי בֵּית דָּוִיד--אֵין מוֹשְׁחִין אוֹתָן, אֵלָא עַל הַמַּעְיָן.  [יב] וְאֵין מוֹשְׁחִין מֶלֶךְ בֶּן מֶלֶךְ; אֵלָא אִם כֵּן הָיְתָה שָׁם מַחְלֹקֶת, אוֹ מִלְחָמָה--מוֹשְׁחִין אוֹתוֹ, כְּדֵי לְסַלַּק הַמַּחְלֹקֶת.  לְפִיכָּךְ מָשְׁחוּ שְׁלֹמֹה מִפְּנֵי מַחְלֹקֶת אֲדוֹנִיָּה, וְיוֹאָשׁ מִפְּנֵי עֲתַלְיָה, וּמָשְׁחוּ יְהוֹאָחָז מִפְּנֵי יְהוֹיָקִים אָחִיו.
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ב</H2>

<P><B>ב,א</B>  כָּבוֹד גָּדוֹל נוֹהֲגִין בַּמֶּלֶךְ, וּמְשִׂימִין לוֹ אֵימָה וְיִרְאָה בְּלֵב כָּל אָדָם--שֶׁנֶּאֱמָר "שׂוֹם תָּשִׂים עָלֶיךָ מֶלֶךְ" (דברים יז,טו), שֶׁתִּהְיֶה אֵימָתוֹ עָלֶיךָ.  אֵין רוֹכְבִין עַל סוּסוֹ, וְאֵין יוֹשְׁבִין עַל כִּסְאוֹ, וְאֵין מִשְׁתַּמְּשִׁין בְּשַׁרְבִיטוֹ, וְלֹא בְּכִתְרוֹ, וְלֹא בְּאַחַד מִכָּל כְּלֵי תַּשְׁמִישׁוֹ; וְכִשְׁהוּא מֵת, כֻּלָּן נִשְׂרָפִין לְפָנָיו.</P>

<P><B>ב,ב</B>  וְכֵן לֹא יִשְׁתַּמַּשׁ בַּעֲבָדָיו וְשִׁפְחוֹתָיו וְשַׁמָּשָׁיו, אֵלָא מֶלֶךְ אַחֵר; לְפִיכָּךְ אֲבִישַׁג הָיְתָה מֻתֶּרֶת לִשְׁלֹמֹה, וַאֲסוּרָה לַאֲדוֹנִיָּה.  [ב] אֲבָל אִשְׁתּוֹ שֶׁלַּמֶּלֶךְ, אֵינָהּ נִבְעֶלֶת לְאַחֵר לְעוֹלָם:  אַפִלּוּ הַמֶּלֶךְ, אֵינוּ נוֹשֵׂא אַלְמָנָתוֹ אוֹ גְּרוּשָׁתוֹ שֶׁלְּמֶלֶךְ אַחֵר.</P>

<P><B>ב,ג</B>  וְאָסוּר לִרְאוֹת אוֹתוֹ כִּשְׁהוּא עָרֹם, וְלֹא כִּשְׁהוּא מִסְתַּפֵּר, וְלֹא כִּשְׁהוּא בְּבֵית הַמֶּרְחֵץ, וְלֹא כִּשְׁהוּא מִסְתַּפֵּג.  וְאֵינוּ חוֹלֵץ--שֶׁנֶּאֱמָר "וְיָרְקָה בְּפָנָיו" (דברים כה,ט), וְזֶה בִּזָּיוֹן; וְאַפִלּוּ רָצָה, אֵין שׁוֹמְעִין לוֹ--שֶׁהַמֶּלֶךְ שֶׁמָּחַל עַל כְּבוֹדוֹ, אֵין כְּבוֹדוֹ מָחוּל.  וְהוֹאִיל וְאֵינוּ חוֹלֵץ, אֵינוּ מְיַבֵּם; וְכֵן כֵּיוָן שְׁאֵי אִפְשָׁר לְיַבַּם אֶת אִשְׁתּוֹ--כָּךְ אֵין חוֹלְצִין לָהּ, אֵלָא תֵּשֵׁב לְעוֹלָם בְּזִיקָתָהּ.</P>

<P><B>ב,ד</B>  מֵת לוֹ מֵת, אֵינוּ יוֹצֶא מִפֶּתַח פַּלְטוֹרִין שֶׁלּוֹ.  וּכְשֶׁמַּבְרִין אוֹתוֹ--כָּל הָעָם מְסֻבִּין עַל הָאָרֶץ, וְהוּא מֵסֶב עַל הַדַּרְגַּשׁ.  וְאִם נִכְנַס לָעֲזָרָה, וְהָיָה מִזֶּרַע דָּוִיד--יֵשֵׁב:  שְׁאֵין יְשִׁיבָה בָּעֲזָרָה אֵלָא לְמַלְכֵי בֵּית דָּוִיד בִּלְבָד, שֶׁנֶּאֱמָר "וַיָּבֹא הַמֶּלֶךְ דָּוִד, וַיֵּשֶׁב לִפְנֵי ה'" (שמואל ב ז,יח; דברי הימים א יז,טז).</P>

<P><B>ב,ה</B>  הַמֶּלֶךְ מִסְתַּפֵּר בְּכָל יוֹם, וּמְתַקֵּן עַצְמוֹ, וּמִתְנָאֶה בִּלְבוּשִׁין מְפֹאָרִין--שֶׁנֶּאֱמָר "מֶלֶךְ בְּיָפְיוֹ, תֶּחֱזֶינָה עֵינֶיךָ" (ישעיהו לג,יז).  וְיוֹשֵׁב עַל כִּסֵּא מַלְכוּת בְּפַלְטוֹרִין שֶׁלּוֹ, וּמֵשִׂים כֶּתֶר בְּרֹאשׁוֹ.  וְכָל הָעָם בָּאִין אֵלָיו, בְּעֵת שֶׁיִּרְצֶה; וְעוֹמְדִין לְפָנָיו, וּמִשְׁתַּחֲוִים אָרְצָה.</P>

<P><B>ב,ו</B>  אַפִלּוּ נָבִיא עוֹמֵד לִפְנֵי הַמֶּלֶךְ, וּמִשְׁתַּחֲוֶה לוֹ אָרְצָה--שֶׁנֶּאֱמָר "הִנֵּה נָתָן הַנָּבִיא; וַיָּבֹא לִפְנֵי הַמֶּלֶךְ, וַיִּשְׁתַּחוּ לַמֶּלֶךְ עַל-פָּנָיו אָרְצָה" (ראה מלכים א א,כג).  אֲבָל כּוֹהֵן גָּדוֹל אֵינוּ בָּא לִפְנֵי הַמֶּלֶךְ, אֵלָא אִם רָצָה; וְאֵינוּ עוֹמֵד לְפָנָיו, אֵלָא הַמֶּלֶךְ עוֹמֵד לִפְנֵי כּוֹהֵן גָּדוֹל--שֶׁנֶּאֱמָר "וְלִפְנֵי אֶלְעָזָר הַכֹּהֵן יַעֲמֹד, וְשָׁאַל לוֹ" (במדבר כז,כא).  אַף עַל פִּי כֵן מִצְוָה עַל כּוֹהֵן גָּדוֹל לְכַבַּד אֶת הַמֶּלֶךְ, וּלְהוֹשִׁיבוֹ, וְלַעֲמֹד מִפָּנָיו, כְּשֶׁיָּבוֹא לוֹ.  וְלֹא יַעֲמֹד הַמֶּלֶךְ לְפָנָיו, אֵלָא כְּשֶׁיִּשְׁאַל לוֹ בְּמִשְׁפַּט הָאוּרִים.</P>

<P><B>ב,ז</B>  וְכֵן מִצְוָה עַל הַמֶּלֶךְ לְכַבַּד לוֹמְדֵי הַתּוֹרָה, וּכְשֶׁיִּכָּנְסוּ לְפָנָיו סַנְהֶדְּרִין וְחַכְמֵי יִשְׂרָאֵל, יַעֲמֹד לִפְנֵיהֶם, וְיוֹשִׁיבֵם בְּצִדּוֹ.  וְכֵן הָיָה אָסָא מֶלֶךְ יְהוּדָה עוֹשֶׂה--אַפִלּוּ לְתַלְמִיד חֲכָמִים, הָיָה עוֹמֵד מִכִּסְאוֹ וּמְנַשְּׁקוֹ וְקוֹרֶא לוֹ רִבִּי וּמָרִי.</P>

<P><B>ב,ח</B>  בַּמֶּה דְּבָרִים אֲמוּרִים, בִּזְמָן שֶׁיִּהְיֶה הַמֶּלֶךְ בְּבֵיתוֹ לְבַדּוֹ הוּא וַעֲבָדָיו, יַעֲשֶׂה זֶה וְכַיּוֹצֶא בּוֹ בְּצִנְעָה.  אֲבָל בְּפַרְהֶסְיָה בִּפְנֵי הָעָם--לֹא יַעֲשֶׂה, וְלֹא יַעֲמֹד מִפְּנֵי אָדָם, וְלֹא יְדַבַּר רַכּוֹת, וְלֹא יִקְרָא לְאָדָם אֵלָא בִּשְׁמוֹ, כְּדֵי שֶׁתִּהְיֶה יִרְאָתוֹ בְּלֵב הַכֹּל.</P>

<P><B>ב,ט</B>  [ו] כְּדֶרֶךְ שֶׁחָלַק לוֹ הַכָּתוּב הַכָּבוֹד הַגָּדוֹל, וְחִיַּב הַכֹּל בִּכְבוֹדוֹ--כָּךְ צִוָּה לִהְיוֹת לִבּוֹ בְּקִרְבּוֹ שָׁפָל וְחָלָל, שֶׁנֶּאֱמָר "וְלִבִּי, חָלַל בְּקִרְבִּי" (תהילים קט,כב).  וְלֹא יִנְהֹג גַּסּוּת לֵב בְּיִשְׂרָאֵל יָתֵר מִדַּי, שֶׁנֶּאֱמָר "לְבִלְתִּי רוּם-לְבָבוֹ מֵאֶחָיו" (דברים יז,כ).</P>

<P><B>ב,י</B>  וְיִהְיֶה חוֹנֵן וּמְרַחֵם לִקְטַנָּם וּגְדוֹלָם, וְיֵצֵא וְיָבוֹא בְּחֶפְצֵיהֶם וּבְטוֹבָתָם, וְיָחוּס עַל כְּבוֹד קָטָן שֶׁבִּקְטַנֵּיהֶם.  וּכְשֶׁמְּדַבֵּר אֶל כָּל הַקָּהָל בִּלְשׁוֹן רַבִּים, יְדַבַּר רַכּוֹת--שֶׁנֶּאֱמָר "שְׁמָעוּנִי אַחַי וְעַמִּי" (דברי הימים א כח,ב), וְאוֹמֵר "אִם תִּהְיֶה-לְעֶבֶד לָעָם הַזֶּה" (ראה מלכים א יב,ז).</P>

<P><B>ב,יא</B>  לְעוֹלָם יִתְנַהַג בַּעֲנָוָה יְתֵרָה--אֵין לָנוּ גָּדוֹל מִמֹּשֶׁה רַבֵּנוּ, וַהֲרֵי הוּא אוֹמֵר "וְנַחְנוּ מָה" (שמות טז,ז; שמות טז,ח).  וְיִסְבֹּל טָרְחָם וּמַשָּׂאָם וּתְלֻנּוֹתָם וְקִצְפָּם "כַּאֲשֶׁר יִשָּׂא הָאֹמֵן אֶת-הַיֹּנֵק" (במדבר יא,יב).  רוֹעֶה קְרָאוֹ הַכָּתוּב, "לִרְעוֹת, בְּיַעֲקֹב עַבְדּוֹ" (ראה תהילים עח,עא); וְדַרְכּוֹ שֶׁלָּרוֹעֶה, מְפֹרָשׁ בַּקַּבָּלָה "כְּרֹעֶה, עֶדְרוֹ יִרְעֶה, בִּזְרֹעוֹ יְקַבֵּץ טְלָאִים, וּבְחֵיקוֹ יִשָּׂא; עָלוֹת, יְנַהֵל" (ישעיהו מ,יא).
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ג</H2>

<P><B>ג,א</B>  בְּעֵת שֶׁיֵּשֵׁב הַמֶּלֶךְ עַל כִּסֵּא מַלְכוּתוֹ, כּוֹתֵב לוֹ סֵפֶר תּוֹרָה לִשְׁמוֹ יָתֵר עַל הַסֵּפֶר שֶׁהִנִּיחוּ לוֹ אֲבוֹתָיו; וּמַגִּיהוֹ מִסֵּפֶר הָעֲזָרָה, עַל פִּי בֵּית דִּין שֶׁלְּשִׁבְעִים וְאֶחָד.</P>

<P><B>ג,ב</B>  אִם לֹא הִנִּיחוּ לוֹ אֲבוֹתָיו סֵפֶר, אוֹ שֶׁאָבַד--כּוֹתֵב שְׁנֵי סִפְרֵי תּוֹרָה:  אֶחָד מַנִּיחוֹ בְּבֵית גְּנָזָיו, שְׁהוּא מְצֻוֶּה בּוֹ כְּכָל אֶחָד מִיִּשְׂרָאֵל; וְהַשֵּׁנִי לֹא יָזוּז מִלְּפָנָיו, אֵלָא בְּעֵת שֶׁיִּכָּנֵס לְבֵית הַכִּסֵּא, אוֹ לַמֶּרְחֵץ, אוֹ לִמְקוֹם שְׁאֵין רָאוּי לִקְרִיאָה.  יוֹצֶא לַמִּלְחָמָה וְהוּא עִמּוֹ, נִכְנָס וְהוּא עִמּוֹ, יוֹשֵׁב בַּדִּין וְהוּא עִמּוֹ, מֵסֶב וְהוּא כְּנֶגְדוֹ--שֶׁנֶּאֱמָר "וְהָיְתָה עִמּוֹ, וְקָרָא בוֹ כָּל-יְמֵי חַיָּיו" (דברים יז,יט).</P>

<P><B>ג,ג</B>  [ב] "לֹא יַרְבֶּה-לּוֹ נָשִׁים" (דברים יז,יז)--מִפִּי הַשְּׁמוּעָה לָמְדוּ שְׁהוּא לוֹקֵחַ עַד שְׁמוֹנֶה עֶשְׂרֵה נָשִׁים, בֵּין הַנָּשִׁים בֵּין הַפִּילַגְשִׁים, הַכֹּל שְׁמוֹנֶה עֶשְׂרֵה; וְאִם הוֹסִיף אַחַת, וּבְעָלָהּ--לוֹקֶה.  וְיֵשׁ לוֹ לְגָרַשׁ, וְלִשָּׂא אַחֶרֶת תַּחַת זוֹ שֶׁגֵּרַשׁ.</P>

<P><B>ג,ד</B>  [ג] וְ"לֹא-יַרְבֶּה-לּוֹ סוּסִים" (דברים יז,טז) אֵלָא כְּדֵי מֶרְכַּבְתּוֹ; אַפִלּוּ סוּס אֶחָד פָּנוּי לִהְיוֹת רָץ לְפָנָיו כְּדֶרֶךְ שֶׁעוֹשִׂין שְׁאָר הַמְּלָכִים, אָסוּר.  וְאִם הוֹסִיף, לוֹקֶה.</P>

<P><B>ג,ה</B>  [ד] וְלֹא יַרְבֶּה לוֹ כֶּסֶף וְזָהָב לְהַנִּיחַ בִּגְנָזָיו וּלְהִתְגָאוֹת בּוֹ אוֹ לְהִתְנָאוֹת בּוֹ, אֵלָא כְּדֵי שֶׁיִּתֵּן לַחֲיָלוֹת שֶׁלּוֹ וְלַעֲבָדָיו וּלְשַׁמָּשָׁיו.  וְכָל כֶּסֶף וְזָהָב שֶׁיַּרְבֶּה לְאוֹצַר בֵּית ה', וְלִהְיוֹת שָׁם מוּכָן לְצָרְכֵּי הַצִּבּוּר וּלְמִלְחֲמוֹתָם--הֲרֵי זֶה מִצְוָה לְהַרְבּוֹתוֹ; וְאֵין אָסוּר אֵלָא לְהַרְבּוֹת לְעַצְמוֹ בְּבֵית גְּנָזָיו, שֶׁנֶּאֱמָר "לֹא יַרְבֶּה-לּוֹ" (דברים יז,יז).  וְאִם הִרְבָּה, לוֹקֶה.</P>

<P><B>ג,ו</B>  [ה] הַמֶּלֶךְ אָסוּר לִשְׁתּוֹת דֶּרֶךְ שִׁכְרוּת, שֶׁנֶּאֱמָר "אַל לַמְלָכִים שְׁתוֹ-יָיִן" (משלי לא,ד).  אֵלָא יִהְיֶה עוֹסֵק בַּתּוֹרָה וּבְצָרְכֵּי יִשְׂרָאֵל, בַּיּוֹם וּבַלַּיְלָה--שֶׁנֶּאֱמָר "וְהָיְתָה עִמּוֹ, וְקָרָא בוֹ כָּל-יְמֵי חַיָּיו" (דברים יז,יט).  [ו] וְכֵן לֹא יִהְיֶה שָׁטוּף בַּנָּשִׁים:  אַפִלּוּ לֹא הָיְתָה לוֹ אֵלָא אַחַת--לֹא יִהְיֶה מָצוּי אֶצְלָהּ תָּמִיד כִּשְׁאָר הַטִּפְּשִׁים, שֶׁנֶּאֱמָר "אַל-תִּתֵּן לַנָּשִׁים חֵילֶךָ" (משלי לא,ג).  עַל הֲסָרַת לִבּוֹ הִקְפִּידָה תּוֹרָה, שֶׁנֶּאֱמָר "וְלֹא יָסוּר לְבָבוֹ" (דברים יז,יז)--שֶׁלִּבּוּ, הוּא לֵב כָּל קְהַל יִשְׂרָאֵל; וּלְפִיכָּךְ דִּבְּקוֹ הַכָּתוּב בַּתּוֹרָה יָתֵר מִשְּׁאָר הָעָם, שֶׁנֶּאֱמָר "כָּל-יְמֵי חַיָּיו".</P>

<P><B>ג,ז</B>  כְּבָר בֵּאַרְנוּ שֶׁמַּלְכֵי בֵּית דָּוִיד--דָּנִין, וְדָנִין אוֹתָן, וּמְעִידִין עֲלֵיהֶן.  אֲבָל מַלְכֵי יִשְׂרָאֵל--גָּזְרוּ חֲכָמִים שֶׁלֹּא יָדוּן, וְלֹא דָּנִין אוֹתוֹ, וְלֹא מֵעִיד, וְלֹא מְעִידִין עָלָיו:  מִפְּנֵי שֶׁלִּבָּן גַּס בָּהֶן, וְיָבוֹא מִן הַדָּבָר תַּקְלָה וְהֶפְסֵד עַל הַדָּת.</P>

<P><B>ג,ח</B>  כָּל הַמּוֹרֵד בַּמֶּלֶךְ, יֵשׁ לַמֶּלֶךְ רְשׁוּת לְהָרְגוֹ.  אַפִלּוּ גָּזַר עַל אֶחָד מִשְּׁאָר הָעָם שֶׁיֵּלֵךְ לְמָקוֹם פְּלוֹנִי וְלֹא הָלַךְ, אוֹ שֶׁלֹּא יֵצֵא מִבֵּיתוֹ וְיָצָא--חַיָּב מִיתָה; וְאִם רָצָה לְהָרְגוֹ--יַהְרֹג, שֶׁנֶּאֱמָר "כָּל-אִישׁ אֲשֶׁר-יַמְרֶה אֶת-פִּיךָ" (יהושוע א,יח).</P>

<P><B>ג,ט</B>  וְכֵן כָּל הַמְּבַזֶּה אֶת הַמֶּלֶךְ, אוֹ הַמְּחָרֵף אוֹתוֹ--יֵשׁ לַמֶּלֶךְ רְשׁוּת לְהָרְגוֹ, כְּשִׁמְעִי בֶּן גֵּרָא.  וְאֵין לַמֶּלֶךְ רְשׁוּת לַהְרֹג אֵלָא בְּסַיִף בִּלְבָד.  וְיֵשׁ לוֹ לֶאְסֹר וּלְהַכּוֹת בְּשׁוֹטִים לִכְבוֹדוֹ.  אֲבָל לֹא יַפְקִיר מָמוֹן; וְאִם הִפְקִיר, הֲרֵי זֶה גָּזֵל.</P>

<P><B>ג,י</B>  [ט] הַמְּבַטֵּל גְּזֵרַת הַמֶּלֶךְ בִּשְׁבִיל שֶׁנִּתְעַסַּק בַּמִּצְווֹת, אַפִלּוּ בְּמִצְוָה קַלָּה--הֲרֵי זֶה פָּטוּר:  דִּבְרֵי הָרָב וְדִבְרֵי הָעֶבֶד, דִּבְרֵי הָרָב קוֹדְמִין.  וְאֵין צָרִיךְ לוֹמַר אִם גָּזַר הַמֶּלֶךְ לְבַטַּל מִצְוָה, שְׁאֵין שׁוֹמְעִין לוֹ.</P>

<P><B>ג,יא</B>  [י] כָּל הַהוֹרְגִין נְפָשׁוֹת שֶׁלֹּא בִּרְאָיָה בְּרוּרָה, אוֹ בְּלֹא הַתְרָאָה, אַפִלּוּ בְּעֵד אֶחָד, אוֹ שׂוֹנֵא שֶׁהָרַג בִּשְׁגָגָה--יֵשׁ לַמֶּלֶךְ רְשׁוּת לַהְרֹג אוֹתָם, וּלְתַקַּן הָעוֹלָם כְּפִי מַה שֶׁהַשָּׁעָה צְרִיכָה.  וְהוֹרֵג רַבִּים בַּיּוֹם אֶחָד, וְתוֹלֶה וּמַנִּיחָן תְּלוּיִים יָמִים רַבִּים, לְהַטִּיל אֵימָה, וְלִשְׁבֹּר יַד רִשְׁעֵי הָעוֹלָם.
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ד</H2>

<P><B>ד,א</B>  רְשׁוּת יֵשׁ לַמֶּלֶךְ לִתֵּן מַס עַל הָעָם לִצְרָכָיו, אוֹ לְצֹרֶךְ הַמִּלְחָמוֹת; וְקוֹצֵב לוֹ מֶכֶס, וְאָסוּר לְהַבְרִיחַ מִן הַמֶּכֶס שֶׁלּוֹ.  וְיֵשׁ לוֹ לִגְזֹר שֶׁכָּל מִי שֶׁיִּגְנֹב הַמֶּכֶס, יִלָּקַח מְמוֹנוֹ אוֹ יֵהָרֵג:  שֶׁנֶּאֱמָר "וְאַתֶּם, תִּהְיוּ-לוֹ לַעֲבָדִים" (שמואל א ח,יז), וּלְהַלָּן הוּא אוֹמֵר "יִהְיוּ לְךָ לָמַס--וַעֲבָדוּךָ" (דברים כ,יא)--מִכָּאן שֶׁנּוֹתֵן מַס וְקוֹצֵב מֶכֶס, וְדִינָיו בְּכָל אֵלּוּ הַדְּבָרִים וְכַיּוֹצֶא בָּהֶן דִּין, שֶׁכָּל הָאָמוּר בְּפָרָשַׁת מֶלֶךְ, מֶלֶךְ זוֹכֶה בּוֹ.</P>

<P><B>ד,ב</B>  וְשׁוֹלֵחַ בְּכָל גְּבוּל יִשְׂרָאֵל, וְלוֹקֵחַ מִן הָעָם הַגִּבּוֹרִים וְאַנְשֵׁי הַחַיִל, וְעוֹשֶׂה מֵהֶן חַיִל לְמֶרְכַּבְתּוֹ וּבְפָרָשָׁיו, וּמַעְמִיד מֵהֶן עוֹמְדִים לְפָנָיו.  וּמַעְמִיד מֵהֶן אֲנָשִׁים לָרוּץ לְפָנָיו, שֶׁנֶּאֱמָר "וְשָׂם לוֹ בְּמֶרְכַּבְתּוֹ וּבְפָרָשָׁיו, וְרָצוּ, לִפְנֵי מֶרְכַּבְתּוֹ" (שמואל א ח,יא).  וְלוֹקֵחַ מִן הַיָּפִים שֶׁבָּהֶם לִהְיוֹת שַׁמָּשִׁים וְעוֹמְדִים לְפָנָיו, שֶׁנֶּאֱמָר "וְאֶת-בַּחוּרֵיכֶם הַטּוֹבִים, וְאֶת-חֲמוֹרֵיכֶם--יִקָּח; וְעָשָׂה, לִמְלַאכְתּוֹ" (שמואל א ח,טז).</P>

<P><B>ד,ג</B>  וְכֵן לוֹקֵחַ מִכָּל בַּעֲלֵי אֻמָּנִיּוֹת, כָּל מַה שְׁהוּא צָרִיךְ; וְעוֹשִׂין לוֹ מְלַאכְתּוֹ, וְנוֹתֵן שְׂכָרָן.  וְלוֹקֵחַ כָּל הַבְּהֵמוֹת וְהָעֲבָדִים וְהַשְּׁפָחוֹת לִמְלַאכְתּוֹ, וְנוֹתֵן שְׂכָרָן אוֹ דְּמֵיהֶן--שֶׁנֶּאֱמָר "וְלַחֲרֹשׁ חֲרִישׁוֹ וְלִקְצֹר קְצִירוֹ, וְלַעֲשׂוֹת כְּלֵי-מִלְחַמְתּוֹ וּכְלֵי רִכְבּוֹ . . . וְאֶת-עַבְדֵיכֶם וְאֶת-שִׁפְחוֹתֵיכֶם וְאֶת-בַּחוּרֵיכֶם הַטּוֹבִים, וְאֶת-חֲמוֹרֵיכֶם--יִקָּח; וְעָשָׂה, לִמְלַאכְתּוֹ" (שמואל א ח,יב-טז).</P>

<P><B>ד,ד</B>  וְכֵן לוֹקֵחַ מִכָּל גְּבוּל יִשְׂרָאֵל נָשִׁים וּפִילַגְשִׁים:  נָשִׁים, בִּכְתֻבָּה וְקִדּוּשִׁין; וּפִילַגְשִׁים, בְּלֹא כְּתֻבָּה וּבְלֹא קִדּוּשִׁין, אֵלָא בַּיֵּחוּד בִּלְבָד קוֹנֶה אוֹתָהּ, וּמֻתֶּרֶת לוֹ.  אֲבָל הַהִדְיוֹט אָסוּר בְּפִילֶגֶשׁ, אֵלָא בְּאָמָה עִבְרִיָּה בִּלְבָד אַחַר יֵעוּד.  וְיֵשׁ לוֹ לַעֲשׂוֹת הַפִּילַגְשִׁים שֶׁלּוֹקֵחַ לְאַרְמוֹנוֹ טַבָּחוֹת וְאוֹפוֹת וְרַקָּחוֹת, שֶׁנֶּאֱמָר "וְאֶת-בְּנוֹתֵיכֶם, יִקָּח, לְרַקָּחוֹת וּלְטַבָּחוֹת, וּלְאֹפוֹת" (שמואל א ח,יג).</P>

<P><B>ד,ה</B>  וְכֵן כּוֹפֶה אֶת הָרְאוּיִין לִהְיוֹת שָׂרִים, וּמְמַנֶּה אוֹתָם שָׂרֵי אֲלָפִים וְשָׂרֵי חֲמִשִּׁים--שֶׁנֶּאֱמָר "וְלָשׂוּם לוֹ, שָׂרֵי אֲלָפִים וְשָׂרֵי חֲמִשִּׁים" (שמואל א ח,יב).  [ו] וְלוֹקֵחַ הַשָּׂדוֹת וְהַזֵּיתִים וְהַכְּרָמִים לַעֲבָדָיו, כְּשֶׁיֵּלְכוּ לַמִּלְחָמָה וְיִפְשְׁטוּ עַל מְקוֹמוֹת אֵלּוּ, אִם אֵין לָהֶם מַה יֹאכְלוּ אֵלָא מִשָּׁם, וְנוֹתֵן דְּמֵיהֶן--שֶׁנֶּאֱמָר "וְאֶת-שְׂדוֹתֵיכֶם וְאֶת-כַּרְמֵיכֶם וְזֵיתֵיכֶם, הַטּוֹבִים--יִקָּח; וְנָתַן, לַעֲבָדָיו" (שמואל א ח,יד).  [ז] וְיֵשׁ לוֹ מַעֲשֵׂר מִן הַזְּרָעִים וּמִן הָאִילָנוֹת וּמִן הַבְּהֵמָה, שֶׁנֶּאֱמָר "וְזַרְעֵיכֶם וְכַרְמֵיכֶם, יַעְשֹׂר . . . וְצֹאנְכֶם, יַעְשֹׂר" (ראה שמואל א ח,טו-יז).</P>

<P><B>ד,ו</B>  [ח] הַמֶּלֶךְ הַמָּשִׁיחַ נוֹטֵל מִכָּל הָאֲרָצוֹת שֶׁכּוֹבְשִׁין יִשְׂרָאֵל, חֵלֶק אֶחָד מִשְּׁלוֹשׁ עֶשְׂרֵה; וְדָבָר זֶה, חֹק לוֹ וּלְבָנָיו עַד עוֹלָם.</P>

<P><B>ד,ז</B>  [ט] כָּל הֲרוּגֵי הַמֶּלֶךְ, מְמוֹנָן לַמֶּלֶךְ; וְכָל הַמַּמְלָכוֹת שֶׁכּוֹבֵשׁ, הֲרֵי אוֹצְרוֹת הַמְּלָכִים לַמֶּלֶךְ.  וּשְׁאָר הַבִּזָּה שֶׁבּוֹזְזִין--בּוֹזְזִין וְנוֹתְנִין לְפָנָיו, וְהוּא נוֹטֵל מַחֲצִית בָּרֹאשׁ; וּמַחֲצִית הַבִּזָּה, חוֹלְקִין אוֹתָהּ.  כָּל אַנְשֵׁי הַצָּבָא בְּיַחַד עִם הָעָם הַיּוֹשְׁבִין עַל הַכֵּלִים בַּמַּחֲנֶה לְשָׁמְרָהּ, חוֹלְקִין בְּשׁוֹוֶה--שֶׁנֶּאֱמָר "כִּי כְּחֵלֶק הַיֹּרֵד בַּמִּלְחָמָה, וּכְחֵלֶק הַיֹּשֵׁב עַל-הַכֵּלִים--יַחְדָּו יַחֲלֹקוּ" (שמואל א ל,כד).</P>

<P><B>ד,ח</B>  [י] כָּל הָאָרֶץ שֶׁכּוֹבֵשׁ, הֲרֵי הִיא שֶׁלּוֹ:  נוֹתֵן לַעֲבָדָיו לְאַנְשֵׁי הַמִּלְחָמָה, כְּפִי מַה שֶׁיִּרְאֶה; וּמַנִּיחַ לְעַצְמוֹ, מַה שֶׁיִּרְצֶה.  וּבְכָל אֵלּוּ הַדְּבָרִים, דִּינָיו דִּין.</P>

<P><B>ד,ט</B>  וּבַכֹּל יִהְיוּ מַעֲשָׂיו לְשֵׁם שָׁמַיִם, וְתִהְיֶה מַחְשַׁבְתּוֹ וּמְגַמָּתוֹ לְהָרִים דַּת הָאֱמֶת, וּלְמַלֹּאות הָעוֹלָם צֶדֶק, וְלִשְׁבֹּר זְרוֹעַ הָרְשָׁעִים, וּלְהִלָּחֵם מִלְחָמוֹת ה'--שְׁאֵין מַמְלִיכִין מֶלֶךְ תְּחִלָּה, אֵלָא לַעֲשׂוֹת מִשְׁפָּט וּמִלְחָמָה:  שֶׁנֶּאֱמָר "וּשְׁפָטָנוּ מַלְכֵּנוּ וְיָצָא לְפָנֵינוּ, וְנִלְחַם אֶת-מִלְחֲמֹתֵנוּ" (שמואל א ח,כ).
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ה</H2>

<P><B>ה,א</B>  אֵין הַמֶּלֶךְ נִלְחָם תְּחִלָּה, אֵלָא עַל מִלְחֶמֶת מִצְוָה.  וְאֵיזוֹ הִיא מִלְחֶמֶת מִצְוָה--זוֹ מִלְחֶמֶת שִׁבְעָה עֲמָמִים, וּמִלְחֶמֶת עֲמָלֵק, וְעֶזְרַת יִשְׂרָאֵל מִצָּר שֶׁבָּא עֲלֵיהֶם.  וְאַחַר כָּךְ נִלְחָם בְּמִלְחֶמֶת הָרְשׁוּת--וְהִיא הַמִּלְחָמָה שֶׁנִּלְחָם עִם שְׁאָר הָעַמִּים, כְּדֵי לְהַרְחִיב גְּבוּל יִשְׂרָאֵל וּלְהַרְבּוֹת בִּגְדֻלָּתוֹ וְשִׁמְעוֹ.</P>

<P><B>ה,ב</B>  מִלְחֶמֶת מִצְוָה--אֵינוּ צָרִיךְ לִטֹּל בָּהּ רְשׁוּת בֵּית דִּין, אֵלָא יוֹצֶא מֵעַצְמוֹ בְּכָל עֵת, וְכוֹפֶה הָעָם לָצֵאת.  אֲבָל מִלְחֶמֶת הָרְשׁוּת--אֵינוּ מוֹצִיא הָעָם בָּהּ, אֵלָא עַל פִּי בֵּית דִּין שֶׁלְּשִׁבְעִים וְאֶחָד.</P>

<P><B>ה,ג</B>  וּפוֹרֵץ לַעֲשׂוֹת לוֹ דֶּרֶךְ, וְאֵין מְמַחִין בְּיָדוֹ.  וְדֶרֶךְ הַמֶּלֶךְ--אֵין לָהּ שֵׁעוּר, אֵלָא כְּפִי מַה שְׁהוּא צָרִיךְ:  אֵינוּ מְעַקֵּם הַדְּרָכִים מִפְּנֵי כַּרְמוֹ שֶׁלְּזֶה, אוֹ מִפְּנֵי שָׂדֵהוּ שֶׁלְּזֶה, אֵלָא הוֹלֵךְ בְּשׁוֹוֶה, וְעוֹשֶׂה מִלְחַמְתּוֹ.</P>

<P><B>ה,ד</B>  מִצְוַת עֲשֵׂה לְהַחְרִים שִׁבְעָה עֲמָמִין, שֶׁנֶּאֱמָר "הַחֲרֵם תַּחֲרִימֵם" (דברים כ,יז); וְכָל שֶׁבָּא לְיָדוֹ אֶחָד מֵהֶן, וְלֹא הֲרָגוֹ--הֲרֵי זֶה עוֹבֵר בְּלֹא תַעֲשֶׂה, שֶׁנֶּאֱמָר "לֹא תְחַיֶּה, כָּל-נְשָׁמָה" (דברים כ,טז).  וּכְבָר אָבְדוּ, וְאָבַד זִכְרָם.</P>

<P><B>ה,ה</B>  וְכֵן מִצְוַת עֲשֵׂה לְאַבַּד זֶרַע עֲמָלֵק, שֶׁנֶּאֱמָר "תִּמְחֶה אֶת-זֵכֶר עֲמָלֵק" (דברים כה,יט); וּמִצְוַת עֲשֵׂה לִזְכֹּר תָּמִיד מַעֲשָׂיו הָרָעִים וַאֲרִיבָתוֹ, כְּדֵי לְעוֹרֵר אֵיבָתוֹ--שֶׁנֶּאֱמָר "זָכוֹר, אֵת אֲשֶׁר-עָשָׂה לְךָ עֲמָלֵק" (דברים כה,יז).  מִפִּי הַשְּׁמוּעָה לָמְדוּ, "זָכוֹר" בַּפֶּה; "לֹא, תִּשְׁכָּח" (דברים כה,יט) בַּלֵּב, שֶׁאָסוּר לִשְׁכֹּחַ אֵיבָתוֹ וְשִׂנְאָתוֹ.</P>

<P><B>ה,ו</B>  כָּל הָאֲרָצוֹת שֶׁכּוֹבְשִׁין יִשְׂרָאֵל בְּמֶלֶךְ עַל פִּי בֵּית דִּין--הֲרֵי זֶה כִּבּוּשׁ רַבִּים, וַהֲרֵי הִיא כְּאֶרֶץ יִשְׂרָאֵל שֶׁכָּבַשׁ יְהוֹשׁוּעַ לְכָל דָּבָר:  וְהוּא שֶׁיִּכְבְּשׁוֹ אוֹתָהּ, אַחַר כִּבּוּשׁ כָּל אֶרֶץ יִשְׂרָאֵל הָאֲמוּרָה בַּתּוֹרָה.</P>

<P><B>ה,ז</B>  וּמֻתָּר לִשְׁכֹּן בְּכָל הָעוֹלָם, חוּץ מֵאֶרֶץ מִצְרַיִם:  מִן הַיָּם הַגָּדוֹל הַמַּעְרָבִי אַרְבַּע מֵאוֹת פַּרְסָה עַל אַרְבַּע מֵאוֹת פַּרְסָה, כְּנֶגֶד אֶרֶץ כּוּשׁ וּכְנֶגֶד הַמִּדְבָּר--הַכֹּל אָסוּר לְהִתְיַשַּׁב בָּהּ.</P>

<P><B>ה,ח</B>  וּבִשְׁלוֹשָׁה מְקוֹמוֹת, הִזְהִירָה תּוֹרָה שֶׁלֹּא לָשׁוּב לְמִצְרַיִם--"לֹא תֹסִפוּן לָשׁוּב בַּדֶּרֶךְ הַזֶּה, עוֹד" (דברים יז,טז), "לֹא-תֹסִיף עוֹד לִרְאֹתָהּ" (דברים כח,סח), "לֹא תֹסִפוּ לִרְאֹתָם עוֹד, עַד-עוֹלָם" (שמות יד,יג).  וַאֲלֶכְסַנְדַּרְיָה בִּכְלַל הָאִסּוּר.</P>

<P><B>ה,ט</B>  [ח] מֻתָּר לַחְזֹר לְאֶרֶץ מִצְרַיִם לִסְחוֹרָה וְלִפְרַקְמַטְיָה, וְלִכְבֹּשׁ אֲרָצוֹת אֲחֵרוֹת; וְאֵין אָסוּר אֵלָא לְהִשְׁתַּקַּע שָׁם.  וְאֵין לוֹקִין עַל לָאו זֶה--שֶׁבְּעֵת הַכְּנִיסָה, מֻתָּר הוּא; וְאִם יְחַשַּׁב לֵישֵׁב וּלְהִשְׁתַּקַּע, אֵין בּוֹ מַעֲשֶׂה.</P>

<P><B>ה,י</B>  וְיֵרָאֶה לִי שְׁאִם כָּבַשׁ מֶלֶךְ יִשְׂרָאֵל אֶרֶץ מִצְרַיִם עַל פִּי בֵּית דִּין, שְׁהִיא מֻתֶּרֶת; וְלֹא הִזְהִירָה תּוֹרָה אֵלָא לָשׁוּב לָהּ יְחִידִים, אוֹ לִשְׁכֹּן בָּהּ וְהִיא בְּיַד גּוֹיִים, מִפְּנֵי שֶׁמַּעֲשֶׂיהָ מְקֻלְקָלִין יוֹתֵר מִכָּל הָאֲרָצוֹת, שֶׁנֶּאֱמָר "כְּמַעֲשֵׂה אֶרֶץ-מִצְרַיִם . . ." (ויקרא יח,ג).</P>

<P><B>ה,יא</B>  [ט] אָסוּר לָצֵאת מֵאֶרֶץ יִשְׂרָאֵל לְחוּצָה לָאָרֶץ לְעוֹלָם--אֵלָא לִלְמֹד תּוֹרָה, אוֹ לִשָּׂא אִשָּׁה, אוֹ לְהַצִּיל מִיַּד הַגּוֹיִים, וְיַחְזֹר לָאָרֶץ; וְכֵן יוֹצֶא הוּא לִסְחוֹרָה.  אֲבָל לִשְׁכֹּן בְּחוּצָה לָאָרֶץ, אָסוּר--אֵלָא אִם כֵּן חָזַק שָׁם הָרָעָב, עַד שֶׁנַּעֲשָׂה שׁוֹוֶה דֵּינָר חִטִּין בִּשְׁנֵי דֵּינָרִין.</P>

<P><B>ה,יב</B>  בַּמֶּה דְּבָרִים אֲמוּרִים, בְּשֶׁהָיוּ הַמָּעוֹת מְצוּיוֹת וְהַפֵּרוֹת בְּיֹקֶר.  אֲבָל אִם הָיוּ הַפֵּרוֹת בְּזוֹל, וְלֹא יִמְצָא מָעוֹת וְלֹא בְּמַה יִשְׂתַּכַּר, וְאָבְדָה פְּרוּטָה מִן הַכִּיס--יֵצֵא לְכָל מָקוֹם שֶׁיִּמְצָא בּוֹ רֵוַח.  וְאַף עַל פִּי שֶׁמֻּתָּר לָצֵאת, אֵינָהּ מִדַּת חֲסִידוּת:  שֶׁהֲרֵי מַחְלוֹן וְכִלְיוֹן שְׁנֵי גְּדוֹלֵי הַדּוֹר הָיוּ, מִפְּנֵי צָרָה גְּדוֹלָה יָצְאוּ, וְנִתְחַיְּבוּ כְּלָיָה לַמָּקוֹם.</P>

<P><B>ה,יג</B>  [י] גְּדוֹלֵי הַחֲכָמִים הָיוּ מְנַשְּׁקִין עַל תְּחוּמֵי אֶרֶץ יִשְׂרָאֵל, וּמְנַשְּׁקִין אֲבָנֶיהָ, וּמִתְגַּלְגְּלִין עַל עֲפָרָהּ; וְכֵן הוּא אוֹמֵר "כִּי-רָצוּ עֲבָדֶיךָ, אֶת-אֲבָנֶיהָ; וְאֶת-עֲפָרָהּ, יְחֹנֵנוּ" (תהילים קב,טו).</P>

<P><B>ה,יד</B>  [יא] אָמְרוּ חֲכָמִים, כָּל הַשּׁוֹכֵן בְּאֶרֶץ יִשְׂרָאֵל, עֲווֹנוֹתָיו מְחוּלִין--שֶׁנֶּאֱמָר "וּבַל-יֹאמַר שָׁכֵן, חָלִיתִי; הָעָם הַיֹּשֵׁב בָּהּ, נְשֻׂא עָון" (ישעיהו לג,כד).  אַפִלּוּ הָלַךְ בָּהּ אַרְבַּע אַמּוֹת, זוֹכֶה לְחַיֵּי הָעוֹלָם הַבָּא.  וְכָל הַקָּבוּר בָּהּ, נִתְכַּפַּר לוֹ, וּכְאִלּוּ הַמָּקוֹם שְׁהוּא בּוֹ מִזְבַּח כַּפָּרָה, שֶׁנֶּאֱמָר "וְכִפֶּר אַדְמָתוֹ עַמּוֹ" (דברים לב,מג).  וּבְפֻרְעָנוּת הוּא אוֹמֵר "עַל-אֲדָמָה טְמֵאָה תָּמוּת" (עמוס ז,יז).  וְאֵינוּ דּוֹמֶה קוֹלְטַתּוּ מֵחַיִּים, לְמִי שֶׁקּוֹלְטַתּוּ לְאַחַר מִיתָה.  וְאַף עַל פִּי כֵן גְּדוֹלֵי הַחֲכָמִים הָיוּ מוֹלִיכִין אֶת מֵתֵיהֶן לְשָׁם; צֵא וּלְמַד מִיַּעֲקוֹב אָבִינוּ, וְיוֹסֵף הַצַּדִּיק.</P>

<P><B>ה,טו</B>  [יב] לְעוֹלָם יָדוּר אָדָם בְּאֶרֶץ יִשְׂרָאֵל, אַפִלּוּ בְּעִיר שֶׁרֻבָּהּ גּוֹיִים; וְאַל יָדוּר בְּחוּצָה לָאָרֶץ, וְאַפִלּוּ בְּעִיר שֶׁרֻבָּהּ יִשְׂרָאֵל:  שֶׁכָּל הַיּוֹצֶא לְחוּצָה לָאָרֶץ--כְּאִלּוּ עוֹבֵד עֲבוֹדָה זָרָה, שֶׁנֶּאֱמָר "כִּי-גֵרְשׁוּנִי הַיּוֹם מֵהִסְתַּפֵּחַ בְּנַחֲלַת ה' לֵאמֹר לֵךְ עֲבֹד אֱלֹהִים אֲחֵרִים" (שמואל א כו,יט).  וּבְפֻרְעָנוּת הוּא אוֹמֵר "וְאֶל-אַדְמַת יִשְׂרָאֵל לֹא יָבֹאוּ" (יחזקאל יג,ט).</P>

<P><B>ה,טז</B>  כְּשֵׁם שֶׁאָסוּר לָצֵאת מֵהָאָרֶץ לְחוּצָה לָאָרֶץ--כָּךְ אָסוּר לָצֵאת מִבָּבֶל לִשְׁאָר אֲרָצוֹת, שֶׁנֶּאֱמָר "בָּבֶלָה יוּבָאוּ, וְשָׁמָּה יִהְיוּ" (ירמיהו כז,כב).
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ו</H2>

<P><B>ו,א</B>  אֵין עוֹשִׂין מִלְחָמָה עִם אָדָם בָּעוֹלָם, עַד שֶׁקּוֹרְאִין לוֹ לְשָׁלוֹם--אֶחָד מִלְחֶמֶת הָרְשׁוּת, וְאֶחָד מִלְחֶמֶת מִצְוָה:  שֶׁנֶּאֱמָר "כִּי-תִקְרַב אֶל-עִיר, לְהִלָּחֵם עָלֶיהָ--וְקָרָאתָ אֵלֶיהָ, לְשָׁלוֹם" (דברים כ,י).  אִם הִשְׁלִימוּ, וְקִבְּלוּ שֶׁבַע מִצְווֹת שֶׁנִּצְטַוּוּ בְּנֵי נוֹחַ עֲלֵיהֶן--אֵין הוֹרְגִין מֵהֶן נְשָׁמָה; וַהֲרֵי הֶן לַמַּס, שֶׁנֶּאֱמָר "יִהְיוּ לְךָ לָמַס--וַעֲבָדוּךָ" (דברים כ,יא).</P>

<P><B>ו,ב</B>  קִבְּלוּ עֲלֵיהֶן הַמַּס, וְלֹא קִבְּלוּ הָעַבְדוּת, אוֹ שֶׁקִּבְּלוּ הָעַבְדוּת, וְלֹא קִבְּלוּ הַמַּס--אֵין שׁוֹמְעִין לָהֶם:  עַד שֶׁיְּקַבְּלוּ שְׁנֵיהֶם.  וְהָעַבְדוּת שֶׁיְּקַבְּלוּ--הִיא שֶׁיִּהְיוּ נִבְזִים וּשְׁפָלִים לְמַטָּה, וְלֹא יָרִימוּ רֹאשׁ בְּיִשְׂרָאֵל, אֵלָא יִהְיוּ כְּבוּשִׁים תַּחַת יָדָם; וְלֹא יִתְמַנּוּ עַל יִשְׂרָאֵל, לְשׁוּם דָּבָר בָּעוֹלָם.</P>

<P><B>ו,ג</B>  וְהַמַּס שֶׁיְּקַבְּלוּ--הוּא שֶׁיִּהְיוּ מוּכָנִים לַעֲבוֹדַת הַמֶּלֶךְ בְּגוּפָם וּמְמוֹנָם, כְּגוֹן בִּנְיַן הַחוֹמוֹת, וְחִזּוּק הַמְּצוּדוֹת, וּבִנְיַן אַרְמוֹן הַמֶּלֶךְ וְכַיּוֹצֶא בּוֹ:  שֶׁנֶּאֱמָר "וְזֶה דְבַר-הַמַּס אֲשֶׁר-הֶעֱלָה הַמֶּלֶךְ שְׁלֹמֹה, לִבְנוֹת אֶת-בֵּית ה' וְאֶת-בֵּיתוֹ וְאֶת-הַמִּלּוֹא, וְאֵת, חוֹמַת יְרוּשָׁלִָם . . . וְאֵת כָּל-עָרֵי הַמִּסְכְּנוֹת, אֲשֶׁר הָיוּ לִשְׁלֹמֹה . . . וַיַּעֲלֵם שְׁלֹמֹה לְמַס-עֹבֵד, עַד הַיּוֹם הַזֶּה.  וּמִבְּנֵי, יִשְׂרָאֵל, לֹא-נָתַן שְׁלֹמֹה, עָבֶד:  כִּי-הֵם אַנְשֵׁי הַמִּלְחָמָה, וַעֲבָדָיו וְשָׂרָיו וְשָׁלִישָׁיו, וְשָׂרֵי רִכְבּוֹ, וּפָרָשָׁיו" (מלכים א ט,טו-כב).</P>

<P><B>ו,ד</B>  [ב] וְיֵשׁ לַמֶּלֶךְ לְהַתְנוֹת עִמָּהֶם שֶׁיִּקַּח חֲצִי מְמוֹנָם, אוֹ הַקַּרְקָעוֹת וְיַנִּיחַ כָּל הַמִּטַּלְטְלִין, אוֹ כָּל הַמִּטַּלְטְלִין וְיַנִּיחַ הַקַּרְקָעוֹת--כְּפִי מַה שֶׁיַּתְנוּ.  [ג] וְאָסוּר לְשַׁקַּר בִּבְרִיתָם וּלְכַזַּב לָהֶם, אַחַר שֶׁהִשְׁלִימוּ וְקִבְּלוּ שֶׁבַע מִצְווֹת.</P>

<P><B>ו,ה</B>  [ד] וְאִם לֹא הִשְׁלִימוּ, אוֹ שֶׁהִשְׁלִימוּ וְלֹא קִבְּלוּ שֶׁבַע מִצְווֹת--עוֹשִׁין עִמָּהֶם מִלְחָמָה, וְהוֹרְגִין כָּל הַזְּכָרִים הַגְּדוֹלִים, וּבוֹזְזִין כָּל מְמוֹנָם וְטַפָּם; וְאֵין הוֹרְגִין אִשָּׁה וְלֹא קָטָן--שֶׁנֶּאֱמָר "וְהַנָּשִׁים וְהַטַּף" (ראה דברים כ,יד; וראה דברים ב,לד), זֶה טַף שֶׁלַּזְּכָרִים.</P>

<P><B>ו,ו</B>  בַּמֶּה דְּבָרִים אֲמוּרִים, בְּמִלְחֶמֶת הָרְשׁוּת, שְׁהִיא עִם שְׁאָר הָאֻמּוֹת.  אֲבָל שִׁבְעָה עֲמָמִין וַעֲמָלֵק שֶׁלֹּא הִשְׁלִימוּ, אֵין מַנִּיחִין מֵהֶם נְשָׁמָה:  שֶׁנֶּאֱמָר "כֵּן תַּעֲשֶׂה לְכָל-הֶעָרִים . . . רַק, מֵעָרֵי הָעַמִּים . . . לֹא תְחַיֶּה, כָּל-נְשָׁמָה" (דברים כ,טו-טז), וְכֵן הוּא אוֹמֵר בַּעֲמָלֵק "תִּמְחֶה אֶת-זֵכֶר עֲמָלֵק" (דברים כה,יט).</P>

<P><B>ו,ז</B>  וּמְנַיִן שְׁאֵינוּ מְדַבֵּר אֵלָא בְּאֵלּוּ שֶׁלֹּא הִשְׁלִימוּ:  שֶׁנֶּאֱמָר "לֹא-הָיְתָה עִיר, אֲשֶׁר הִשְׁלִימָה אֶת-יִשְׂרָאֵל, בִּלְתִּי הַחִוִּי, יֹשְׁבֵי גִבְעוֹן:  אֶת-הַכֹּל, לָקְחוּ בַמִּלְחָמָה.  כִּי מֵאֵת ה' הָיְתָה לְחַזֵּק אֶת-לִבָּם לִקְרַאת הַמִּלְחָמָה אֶת-יִשְׂרָאֵל, לְמַעַן הַחֲרִימָם" (ראה יהושוע יא,יט-כ)--מִכְּלַל שֶׁשָּׁלְחוּ לָהֶם לְשָׁלוֹם, וְלֹא קִבְּלוּ.</P>

<P><B>ו,ח</B>  [ה] שְׁלוֹשָׁה כְּתָבִים שָׁלַח יְהוֹשׁוּעַ, עַד שֶׁלֹּא נִכְנַס לָאָרֶץ:  הָרִאשׁוֹן שָׁלַח לָהֶם מִי שֶׁרוֹצֶה לִבְרֹחַ, יִבְרַח; וְחָזַר וְשָׁלַח מִי שֶׁרוֹצֶה לְהַשְׁלִים, יַשְׁלִים; וְחָזַר וְשָׁלַח מִי שֶׁרוֹצֶה לַעֲשׂוֹת מִלְחָמָה, יַעֲשֶׂה.</P>

<P><B>ו,ט</B>  אִם כֵּן, מִפְּנֵי מַה הִעְרִימוּ יוֹשְׁבֵי גִּבְעוֹן:  לְפִי שֶׁשָּׁלַח לָהֶם בִּכְלָל, וְלֹא קִבְּלוּ; וְלֹא יָדְעוּ מִשְׁפַּט יִשְׂרָאֵל, וְדִמּוּ שְׁאֵין פּוֹתְחִין לָהֶם לְשָׁלוֹם.  וְלָמָּה קָשֶׁה הַדָּבָר לַנְּשִׂיאִים, וְרָאוּ שֶׁרָאוּי לְהַכּוֹתָם לְפִי חֶרֶב לוּלֵי הַשְּׁבוּעָה:  מִפְּנֵי שֶׁכָּרְתוּ לָהֶם בְּרִית, וַהֲרֵי הוּא אוֹמֵר "לֹא-תִכְרֹת לָהֶם בְּרִית" (דברים ז,ב); אֵלָא הָיָה דִּינָם, שֶׁיִּהְיוּ לְמַס עֲבָדִים.  וְהוֹאִיל וּבִטְעוּת נִשְׁבְּעוּ לָהֶן--בַּדִּין הָיָה שֶׁיֵּהָרְגוּ עַל שֶׁהִטְעוּם, לוּלֵי חִלּוּל הַשֵּׁם.</P>

<P><B>ו,י</B>  [ו] עַמּוֹן וּמוֹאָב--אֵין שׁוֹלְחִין לָהֶם לְשָׁלוֹם, שֶׁנֶּאֱמָר "לֹא-תִדְרֹשׁ שְׁלֹמָם, וְטֹבָתָם" (דברים כג,ז).  אָמְרוּ חֲכָמִים, לְפִי שֶׁנֶּאֱמָר "וְקָרָאתָ אֵלֶיהָ, לְשָׁלוֹם" (דברים כ,י), יָכוֹל עַמּוֹן וּמוֹאָב כֵּן--תִּלְמֹד לוֹמַר "לֹא-תִדְרֹשׁ שְׁלֹמָם".  לְפִי שֶׁנֶּאֱמָר "עִמְּךָ יֵשֵׁב בְּקִרְבְּךָ . . . בַּטּוֹב לוֹ" (דברים כג,יז), יָכוֹל עַמּוֹן וּמוֹאָב כֵּן--תִּלְמֹד לוֹמַר "וְטֹבָתָם".  וְאַף עַל פִּי שְׁאֵין שׁוֹאֲלִים בִּשְׁלוֹמָם, אִם הִשְׁלִימוּ מֵעַצְמָם תְּחִלָּה, מְקַבְּלִין אוֹתָן.</P>

<P><B>ו,יא</B>  [ז] כְּשֶׁצָּרִין עַל עִיר לְתָפְסָהּ, אֵין מַקִּיפִין אוֹתָהּ מֵאַרְבַּע רוּחוֹתֶיהָ אֵלָא מִשָּׁלוֹשׁ רוּחוֹתֶיהָ, וּמַנִּיחִין מָקוֹם לַבּוֹרֵחַ, וּלְמִי שֶׁרוֹצֶה לְהִמָּלֵט עַל נַפְשׁוֹ:  שֶׁנֶּאֱמָר "וַיִּצְבְּאוּ, עַל-מִדְיָן, כַּאֲשֶׁר צִוָּה ה', אֶת-מֹשֶׁה" (במדבר לא,ז)--מִפִּי הַשְּׁמוּעָה לָמְדוּ, שֶׁבְּכָּךְ צִוָּהוּ.</P>

<P><B>ו,יב</B>  [ח] אֵין קוֹצְצִין אִילָנֵי מַאֲכָל שֶׁחוּץ לַמְּדִינָה, וְאֵין מוֹנְעִין מֵהֶם אַמַּת הַמַּיִם כְּדֵי שֶׁיִּיבְשׁוּ--שֶׁנֶּאֱמָר "לֹא-תַשְׁחִית אֶת-עֵצָהּ" (דברים כ,יט); וְכָל הַקּוֹצֵץ, לוֹקֶה.  וְלֹא בַּמָּצוֹר בִּלְבָד, אֵלָא בְּכָל מָקוֹם, כָּל הַקּוֹצֵץ אִילַן מַאֲכַל דֶּרֶךְ הַשְׁחָתָה--לוֹקֶה.  אֲבָל קוֹצְצִין אוֹתוֹ, אִם הָיָה מַזִּיק אִילָנוֹת אֲחֵרוֹת, אוֹ מִפְּנֵי שֶׁמַּזִּיק בִּשְׂדֵה אֲחֵרִים, אוֹ מִפְּנֵי שֶׁדָּמָיו יְקָרִים; לֹא אָסְרָה תּוֹרָה, אֵלָא דֶּרֶךְ הַשְׁחָתָה.</P>

<P><B>ו,יג</B>  [ט] כָּל אִילַן סְרָק--מֻתָּר לָקֹץ אוֹתוֹ, וְאַפִלּוּ אֵינוּ צָרִיךְ לוֹ.  וְכֵן אִילַן מַאֲכָל שֶׁהִזְקִין, וְאֵינוּ עוֹשֶׂה אֵלָא דָּבָר מוּעָט שְׁאֵינוּ רָאוּי לִטְרֹחַ בּוֹ--מֻתָּר לְקֻצּוֹ.  וְכַמָּה יִהְיֶה הַזַּיִת עוֹשֶׂה, וְלֹא יְקֻצֶּנּוּ--רֹבַע הַקַּב זֵיתִים; וְדֶקֶל שְׁהוּא עוֹשֶׂה קַב תְּמָרִים, לֹא יְקֻצֶּנּוּ.</P>

<P><B>ו,יד</B>  [י] וְלֹא הָאִילָנוֹת בִּלְבָד, אֵלָא כָּל הַמְּשַׁבֵּר כֵּלִים, וְקוֹרֵעַ בְּגָדִים, וְהוֹרֵס בִּנְיָן, וְסוֹתֵם מַעְיָן, וּמְאַבֵּד מַאֲכָלוֹת דֶּרֶךְ הַשְׁחָתָה--עוֹבֵר בְּ"לֹא-תַשְׁחִית" (דברים כ,יט); וְאֵינוּ לוֹקֶה, אֵלָא מַכַּת מַרְדּוּת מִדִּבְרֵיהֶם.</P>

<P><B>ו,טו</B>  [יא] צָרִין עַל עֲיָרוֹת הַגּוֹיִים בַּשַּׁבָּת, וְעוֹשִׂין עִמָּהֶם מִלְחָמָה בַּשַּׁבָּת--שֶׁנֶּאֱמָר "עַד רִדְתָּהּ" (דברים כ,כ), וְאַפִלּוּ בַּשַּׁבָּת:  בֵּין מִלְחֶמֶת מִצְוָה, בֵּין מִלְחֶמֶת הָרְשׁוּת.</P>

<P><B>ו,טז</B>  [יב] כְּשֶׁחוֹנִין, חוֹנִין בְּכָל מָקוֹם.  וּמִי שֶׁנֶּהְרַג בַּמִּלְחָמָה--בִּמְקוֹם שֶׁיִּפֹּל, שָׁם יִקָּבֵר:  קוֹנֶה מְקוֹמוֹ, כְּמֵת מִצְוָה.  [יג] וְאַרְבָּעָה דְּבָרִים, פָּטְרוּ בַּמַּחֲנֶה:  אוֹכְלִים הַדֳּמַאי; וּפְטוּרִים מֵרְחִיצַת יָדַיִם, בַּתְּחִלָּה; וּמְבִיאִין כָּל מִינֵי עֵצִים, מִכָּל מָקוֹם--וְאַפִלּוּ מְצָאָן תְּלוּשִׁים וִיבֵשִׁים, אֵין מַקְפִּידִין עַל כָּךְ בַּמַּחֲנֶה.</P>

<P><B>ו,יז</B>  וְכֵן פְּטוּרִין מִלְּעָרַב עֵרוּבֵי חֲצֵרוֹת בַּמַּחֲנֶה, אֵלָא מִטַּלְטְלִין מֵאֹהֶל לְאֹהֶל וּמִסֻּכָּה לְסֻכָּה--וְהוּא שֶׁיַּקִּיפוּ כָּל הַמַּחֲנֶה מְחִצָּה גְּבוֹהָה עֲשָׂרָה טְפָחִים, כְּדֵי שֶׁתִּהְיֶה רְשׁוּת יָחִיד כְּמוֹ שֶׁנִּתְבָּאַר בְּהִלְכּוֹת שַׁבָּת.  וְאֵין מַחֲנֶה פְּחוּתָה מֵעֲשָׂרָה.  וּכְשֵׁם שֶׁפְּטוּרִין מִכָּל אֵלּוּ בַּהֲלִיכָתָן, כָּךְ פְּטוּרִין בַּחֲזִירָתָן.</P>

<P><B>ו,יח</B>  [יד] וְאָסוּר לְהִפָּנוֹת בְּתוֹךְ הַמַּחֲנֶה, אוֹ עַל פְּנֵי הַשָּׂדֶה בְּכָל מָקוֹם; אֵלָא מִצְוַת עֲשֵׂה לְתַקַּן דֶּרֶךְ שָׁם מְיֻחֶדֶת לְהִפָּנוֹת בָּהּ, שֶׁנֶּאֱמָר "וְיָד תִּהְיֶה לְךָ, מִחוּץ לַמַּחֲנֶה" (דברים כג,יג).  [טו] וְכֵן מִצְוַת עֲשֵׂה לִהְיוֹת יָתֵד לְכָל אֶחָד וְאֶחָד תְּלוּיָה עִם כְּלֵי מִלְחַמְתּוֹ--יֵצֵא בְּאוֹתָהּ הַדֶּרֶךְ, וְיַחְפֹּר בָּהּ, וְיִפָּנֶה, וִיכַסֶּה:  שֶׁנֶּאֱמָר "וְיָתֵד תִּהְיֶה לְךָ, עַל-אֲזֵנֶךָ . . ." (דברים כג,יד).  וּבֵין שֶׁיֵּשׁ עִמָּהֶן אָרוֹן, בֵּין שְׁאֵין עִמָּהֶן--כָּךְ הֶם עוֹשִׂים תָּמִיד, שֶׁנֶּאֱמָר "וְהָיָה מַחֲנֶיךָ, קָדוֹשׁ" (דברים כג,טו).
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ז</H2>

<P><B>ז,א</B>  אֶחָד מִלְחֶמֶת מִצְוָה, וְאֶחָד מִלְחֶמֶת הָרְשׁוּת--מְמַנִּין כּוֹהֵן לְדַבַּר אֶל הָעָם בְּשָׁעַת הַמִּלְחָמָה, וּמוֹשְׁחִין אוֹתוֹ בְּשֶׁמֶן הַמִּשְׁחָה; וְזֶה הוּא הַנִּקְרָא מְשׁוּחַ מִלְחָמָה.</P>

<P><B>ז,ב</B>  שְׁנֵי פְּעָמִים, מְדַבֵּר מְשׁוּחַ מִלְחָמָה אֶל הָעָם:  אַחַת בַּסְּפָר בְּעֵת שֶׁיּוֹצְאִין, קֹדֶם שֶׁיַּעַרְכוּ הַמִּלְחָמָה--אוֹמֵר אֲלֵיהֶם "מִי-הָאִישׁ אֲשֶׁר-נָטַע כֶּרֶם, וְלֹא חִלְּלוֹ" (דברים כ,ו); כְּשֶׁיִּשְׁמַע דְּבָרַי, יַחְזֹר מֵעֶרְכֵי הַמִּלְחָמָה.  וְאַחַת בְּעֶרְכֵי הַמִּלְחָמָה, אוֹמֵר "אַל-תִּירְאוּ וְאַל-תַּחְפְּזוּ" (דברים כ,ג).</P>

<P><B>ז,ג</B>  בְּעֵת שֶׁעוֹרְכִין הַמַּעֲרָכוֹת, וְהֶם קְרוֹבִים לְהִלָּחֵם, מְשׁוּחַ מִלְחָמָה עוֹמֵד בְּמָקוֹם גָּבוֹהַּ, וְכָל הַמַּעֲרָכוֹת לְפָנָיו; וְאוֹמֵר אֲלֵיהֶם בִּלְשׁוֹן הַקֹּדֶשׁ, "שְׁמַע יִשְׂרָאֵל, אַתֶּם קְרֵבִים הַיּוֹם לַמִּלְחָמָה עַל-אֹיְבֵיכֶם; אַל-יֵרַךְ לְבַבְכֶם, אַל-תִּירְאוּ וְאַל-תַּחְפְּזוּ וְאַל-תַּעַרְצוּ--מִפְּנֵיהֶם.  כִּי ה' אֱלֹהֵיכֶם, הַהֹלֵךְ עִמָּכֶם--לְהִלָּחֵם לָכֶם עִם-אֹיְבֵיכֶם, לְהוֹשִׁיעַ אֶתְכֶם" (דברים כ,ג-ד).  עַד כָּאן, מְשׁוּחַ מִלְחָמָה אוֹמֵר; וְכוֹהֵן אַחֵר תַּחְתָּיו, מַשְׁמִיעַ לְכָל הָעָם בְּקוֹל רָם.</P>

<P><B>ז,ד</B>  וְאַחַר כָּךְ אוֹמֵר מְשׁוּחַ מִלְחָמָה "מִי-הָאִישׁ אֲשֶׁר בָּנָה בַיִת-חָדָשׁ וְלֹא חֲנָכוֹ, יֵלֵךְ וְיָשֹׁב לְבֵיתוֹ:  פֶּן-יָמוּת, בַּמִּלְחָמָה, וְאִישׁ אַחֵר, יַחְנְכֶנּוּ.  וּמִי-הָאִישׁ אֲשֶׁר-נָטַע כֶּרֶם, וְלֹא חִלְּלוֹ--יֵלֵךְ, וְיָשֹׁב לְבֵיתוֹ:  פֶּן-יָמוּת, בַּמִּלְחָמָה, וְאִישׁ אַחֵר, יְחַלְּלֶנּוּ.  וּמִי-הָאִישׁ אֲשֶׁר-אֵרַשׂ אִשָּׁה, וְלֹא לְקָחָהּ--יֵלֵךְ, וְיָשֹׁב לְבֵיתוֹ:  פֶּן-יָמוּת, בַּמִּלְחָמָה, וְאִישׁ אַחֵר, יִקָּחֶנָּה" (דברים כ,ה-ז).  עַד כָּאן, מְשׁוּחַ מִלְחָמָה מְדַבֵּר; וְהַשּׁוֹטֵר, מַשְׁמִיעַ לְכָל הָעָם בְּקוֹל רָם.</P>

<P><B>ז,ה</B>  וְאַחַר כָּךְ מְדַבֵּר הַשּׁוֹטֵר מֵעַצְמוֹ וְאוֹמֵר, "מִי-הָאִישׁ הַיָּרֵא וְרַךְ הַלֵּבָב . . ." (דברים כ,ח); וְשׁוֹטֵר אַחֵר, מַשְׁמִיעַ לְכָל הָעָם.  [ד] וְאַחַר שֶׁחוֹזְרִין כָּל הַחוֹזְרִין מֵעֶרְכֵי הַמִּלְחָמָה, מְתַקְּנִין אֶת הַמַּעֲרָכוֹת, וּפוֹקְדִין שָׂרֵי צְבָאוֹת בְּרֹאשׁ הָעָם.</P>

<P><B>ז,ו</B>  וּמַעְמִידִין מֵאֲחוֹרֵי כָּל מַעֲרָכָה וּמַעֲרָכָה, שׁוֹטְרִים חֲזָקִים וְעַזִּים, וְכַשִּׁילִין שֶׁלְּבַרְזֶל בִּידֵיהֶם; וְכָל הַמְּבַקֵּשׁ לַחְזֹר מִן הַמִּלְחָמָה--הָרְשׁוּת בְּיָדָן לַחְתֹּךְ אֶת שׁוֹקָיו, שֶׁתְּחִלַּת נְפִילָה נִיסָה.</P>

<P><B>ז,ז</B>  בַּמֶּה דְּבָרִים אֲמוּרִים שֶׁמַּחְזִירִין אֲנָשִׁים אֵלּוּ מֵעֶרְכֵי הַמִּלְחָמָה, בְּמִלְחֶמֶת הָרְשׁוּת.  אֲבָל בְּמִלְחֶמֶת מִצְוָה--הַכֹּל יוֹצְאִין, אַפִלּוּ חָתָן מֵחַדְרוֹ וְכַלָּה מֵחֻפָּתָהּ.</P>

<P><B>ז,ח</B>  [ה] אֶחָד הַבּוֹנֶה בַּיִת לִישִׁיבָתוֹ, וְאֶחָד הַבּוֹנֶה בֵּית הַבָּקָר, בֵּית הָעֵצִים, בֵּית הָאוֹצָרוֹת--הוֹאִיל וְרָאוּי לְדִירָה.  וְאֶחָד הַבּוֹנֶה, וְאֶחָד הַלּוֹקֵחַ, וְאֶחָד שֶׁנִּתַּן לוֹ בְּמַתָּנָה, אוֹ הַיּוֹרֵשׁ--הֲרֵי זֶה חוֹזֵר.  אֲבָל הַבּוֹנֶה בֵּית שַׁעַר אַכְסַדְרָה וּמַרְפֶּסֶת, אוֹ בַּיִת שְׁאֵין בּוֹ אַרְבַּע אַמּוֹת עַל אַרְבַּע אַמּוֹת, אוֹ הַגּוֹזֵל בַּיִת--הֲרֵי זֶה אֵינוּ חוֹזֵר.</P>

<P><B>ז,ט</B>  [ו] אֶחָד הַנּוֹטֵעַ כֶּרֶם, וְאֶחָד הַנּוֹטֵעַ חֲמִשָּׁה אִילָנֵי מַאֲכָל, וְאַפִלּוּ מֵחֲמֵשֶׁת מִינֵי מַאֲכָל.  אֶחָד הַנּוֹטֵעַ, וְאֶחָד הַמַּבְרִיךְ אוֹ הַמַּרְכִּיב הַבְרָכָה וְהַרְכָּבָה שְׁהִיא חַיֶּבֶת בְּעָרְלָה.  אֶחָד הַלּוֹקֵחַ, וְאֶחָד הַיּוֹרֵשׁ, וְאֶחָד שֶׁנִּתַּן לוֹ בְּמַתָּנָה.  אֲבָל הַנּוֹטֵעַ אַרְבָּעָה אִילָנֵי מַאֲכָל, אוֹ חֲמִשָּׁה אִילָנִי סְרָק, אוֹ שֶׁגָּזַל כֶּרֶם--אֵינוּ חוֹזֵר עָלָיו.  וְכֵן כֶּרֶם שֶׁלִּשְׁנֵי שֻׁתָּפִין, אֵין חוֹזְרִין עָלָיו.</P>

<P><B>ז,י</B>  [ז] אֶחָד הַמְּאָרֵס אֶת הַבְּתוּלָה, וְאֶחָד הַמְּאָרֵס אֶת הָאַלְמָנָה, וְכֵן אִם נָפְלָה לוֹ יְבָמָה; אַפִלּוּ חֲמִשָּׁה אַחִים, וּמֵת אֶחָד מֵהֶן--כֻּלָּן חוֹזְרִין.  קִדַּשׁ אִשָּׁה מֵעַכְשָׁו לְאַחַר שְׁנֵים עָשָׂר חֹדֶשׁ, וְשָׁלַם הַזְּמָן בַּמִּלְחָמָה--חוֹזֵר וּבָא לוֹ.</P>

<P><B>ז,יא</B>  [ח] הַמַּחְזִיר אֶת גְּרוּשָׁתוֹ, וְהַמְּאָרֵס אִשָּׁה הָאֲסוּרָה לוֹ, כְּגוֹן אַלְמָנָה לְכוֹהֵן גָּדוֹל, גְּרוּשָׁה וַחֲלוּצָה לְכוֹהֵן הִדְיוֹט, מַמְזֶרֶת וּנְתִינָה לְיִשְׂרָאֵל, בַּת יִשְׂרָאֵל לְמַמְזֵר וּלְנָתִין--אֵינוּ חוֹזֵר.</P>

<P><B>ז,יב</B>  [ט] כָּל אֵלּוּ שֶׁחוֹזְרִין מֵעֶרְכֵי הַמִּלְחָמָה--כְּשֶׁשּׁוֹמְעִין אֶת דִּבְרֵי הַכּוֹהֵן חוֹזְרִין, וּמְסַפְּקִין מַיִם וּמָזוֹן לְאַנְשֵׁי הַצָּבָא, וּמְתַקְּנִין אֶת הַדְּרָכִים.</P>

<P><B>ז,יג</B>  [י] וְאֵלּוּ שְׁאֵין יוֹצְאִין לְעֶרְכֵי הַמִּלְחָמָה כָּל עִיקָר, וְאֵין מַטְרִיחִין אוֹתָם לְשׁוּם דָּבָר בָּעוֹלָם--הַבּוֹנֶה בַּיִת וַחֲנָכוֹ, וְהַנּוֹשֵׂא אֲרוּסָתוֹ אוֹ שֶׁיִּבַּם, וּמִי שֶׁחִלַּל כַּרְמוֹ--אֵין יוֹצְאִין, עַד תֹּם שָׁנָה:  שֶׁנֶּאֱמָר "נָקִי יִהְיֶה לְבֵיתוֹ, שָׁנָה אֶחָת, וְשִׂמַּח, אֶת-אִשְׁתּוֹ . . ." (דברים כד,ה).  מִפִּי הַקַּבָּלָה לָמְדוּ, שֶׁיִּהְיֶה נָקִי שָׁנָה בֵּין לַבַּיִת שֶׁקָּנָה, בֵּין לָאִשָּׁה שֶׁנָּשָׂא, בֵּין לַכֶּרֶם שֶׁהִתְחִיל לֶאֱכֹל פִּרְיוֹ.</P>

<P><B>ז,יד</B>  [יא] כָּל הַשָּׁנָה כֻּלָּהּ, אֵין מְסַפֵּק מַיִם וּמָזוֹן, וְלֹא מְתַקֵּן דֶּרֶךְ, וְלֹא שׁוֹמֵר בַּחוֹמָה, וְלֹא נוֹתֵן לְפַסֵּי הָעִיר, וְלֹא יַעֲבֹר עָלָיו שׁוּם דָּבָר:  שֶׁנֶּאֱמָר "לֹא יֵצֵא בַּצָּבָא, וְלֹא-יַעֲבֹר עָלָיו לְכָל-דָּבָר" (דברים כד,ה)--לַעֲבֹר עָלָיו בִּשְׁנֵי לָאוִין, לֹא לְצָרְכֵּי הָעִיר וְלֹא לְצָרְכֵּי הַגְּדוּד.</P>

<P><B>ז,טו</B>  [יב] בָּנָה בַּיִת וְהִשְׂכִּירוֹ לַאֲחֵרִים, וְהִקְדִּים לוֹ שְׂכָרוֹ--הֲרֵי זֶה כְּמִי שֶׁחֲנָכוֹ.  נָתַן לוֹ שְׂכָרוֹ לְאַחַר שְׁנֵים עָשָׂר חֹדֶשׁ, הֲרֵי הוּא כְּמִי שֶׁלֹּא חֲנָכוֹ עַד עַתָּה.</P>

<P><B>ז,טז</B>  [יג] בָּנָה בַּיִת, וְנָתַן בּוֹ חֲפָצָיו, וְנָעַל עֲלֵיהֶם--אִם הָיָה צָרִיךְ לְבַטַּל עַל שְׁמִירָתָן, הֲרֵי זֶה כְּמִי שֶׁחֲנָכוֹ וְהִתְחִיל לֵישֵׁב בּוֹ; וְאִם אֵינָן צְרִיכִין לֵישֵׁב וּלְשָׁמְרָן, הֲרֵי זֶה כְּמִי שֶׁלֹּא חֲנָכוֹ.  [יד] וְכָל הַבּוֹנֶה בַּיִת אוֹ נָטַע כֶּרֶם, בְּחוּצָה לָאָרֶץ--אֵינוּ חוֹזֵר עֲלֵיהֶן.</P>

<P><B>ז,יז</B>  [טו] "מִי-הָאִישׁ הַיָּרֵא וְרַךְ הַלֵּבָב" (דברים כ,ח)--כְּמַשְׁמָעוֹ, שְׁאֵין בְּלִבּוֹ כּוֹחַ לַעֲמֹד בְּקִשְׁרֵי הַמִּלְחָמָה.  וּמֵאַחַר שֶׁיִּכָּנֵס אָדָם בְּקִשְׁרֵי הַמִּלְחָמָה, יִשָּׁעֵן עַל מִקְוֵה יִשְׂרָאֵל וּמוֹשִׁיעוֹ בְּעֵת צָרָה, וְיֵדַע שֶׁעַל יֵחוּד הַשֵּׁם הוּא עוֹשֶׂה מִלְחָמָה, וְיָשִׂים נַפְשׁוּ בְּכַפּוֹ וְלֹא יִירָא וְלֹא יִפְחַד, וְלֹא יְחַשַּׁב לֹא בְּאִשְׁתּוֹ וְלֹא בְּבָנָיו, אֵלָא יִמְחֶה זִכְרָם מִלִּבּוֹ וְיִפָּנֶה מִכָּל דָּבָר לַמִּלְחָמָה.</P>

<P><B>ז,יח</B>  וְכָל הַמַּתְחִיל לְחַשַּׁב וּלְהַרְהַר בַּמִּלְחָמָה, וּמַבְהִיל עַצְמוֹ--עוֹבֵר בְּלֹא תַעֲשֶׂה, שֶׁנֶּאֱמָר "אַל-יֵרַךְ לְבַבְכֶם, אַל-תִּירְאוּ וְאַל-תַּחְפְּזוּ וְאַל-תַּעַרְצוּ--מִפְּנֵיהֶם" (דברים כ,ג).</P>

<P><B>ז,יט</B>  וְלֹא עוֹד, אֵלָא שֶׁכָּל דְּמֵי יִשְׂרָאֵל תְּלוּיִין בְּצַוָּארוֹ; וְאִם לֹא נִצַּח וְלֹא עָשָׂה מִלְחָמָה בְּכָל לִבּוֹ וּבְכָל נַפְשׁוֹ--הֲרֵי זֶה כְּמִי שֶׁשָּׁפַךְ דְּמֵי הַכֹּל, שֶׁנֶּאֱמָר "וְלֹא יִמַּס אֶת-לְבַב אֶחָיו, כִּלְבָבוֹ" (דברים כ,ח).  וַהֲרֵי מְפֹרָשׁ בַּקַּבָּלָה "אָרוּר, עֹשֶׂה מְלֶאכֶת ה'--רְמִיָּה; וְאָרוּר, מֹנֵעַ חַרְבּוֹ מִדָּם" (ירמיהו מח,י).</P>

<P><B>ז,כ</B>  וְכָל הַנִּלְחָם בְּכָל לִבּוֹ בְּלֹא פַּחַד, וְתִהְיֶה כַּוָּנָתוֹ לְקַדַּשׁ אֶת הַשֵּׁם בִּלְבָד--מֻבְטָח לוֹ שֶׁלֹּא יִמְצָא נֶזֶק וְלֹא תַגִּיעוֹ רָעָה, וְיִבְנֶה לוֹ בַּיִת נָכוֹן בְּיִשְׂרָאֵל, וְיִזְכֶּה לוֹ וּלְבָנָיו עַד עוֹלָם, וְיִזְכֶּה לְחָיֵי הָעוֹלָם הַבָּא:  שֶׁנֶּאֱמָר "כִּי עָשֹׂה-יַעֲשֶׂה ה' לַאדֹנִי בַּיִת נֶאֱמָן, כִּי-מִלְחֲמוֹת ה' אֲדֹנִי נִלְחָם, וְרָעָה לֹא-תִמָּצֵא בְךָ, מִיָּמֶיךָ . . . וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים, אֵת ה' אֱלֹהֶיךָ" (שמואל א כה,כח-כט).
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ח</H2>

<P><B>ח,א</B>  חֲלוּצֵי הַצָּבָא--כְּשֶׁיִּכָּנְסוּ בִּגְבוּל הַגּוֹיִים, וְיִכְבְּשׁוּ אוֹתָם וְיִשְׁבּוּ מֵהֶן--מֻתָּר לָהֶן לֶאֱכֹל נְבֵלוֹת וּטְרֵפוֹת וּבְשַׂר חֲזִיר וְכַיּוֹצֶא בּוֹ, אִם רָעֵב וְלֹא מָצָא מַה יֹאכַל אֵלָא מַאֲכָלוֹת אֵלּוּ הָאֲסוּרִים; וְכֵן שׁוֹתֶה יֵין נֶסֶךְ:  מִפִּי הַשְּׁמוּעָה לָמְדוּ "וּבָתִּים מְלֵאִים כָּל-טוּב" (דברים ו,יא), עָרְפֵי חֲזִירִים וְכַיּוֹצֶא בָּהֶן.</P>

<P><B>ח,ב</B>  וְכֵן בּוֹעֵל אִשָּׁה בְּגֵיוּתָהּ, אִם תְּקָפוֹ יִצְרוֹ.  אֲבָל לֹא יִבְעֹל אוֹתָהּ, וְיֵלֵךְ לוֹ--אֵלָא מַכְנִיסָהּ לְתוֹךְ בֵּיתוֹ, שֶׁנֶּאֱמָר "וְרָאִיתָ, בַּשִּׁבְיָה, אֵשֶׁת, יְפַת-תֹּאַר . . ." (דברים כא,יא).  וְאָסוּר לִבְעֹל אוֹתָהּ בִּיאָה שְׁנִיָּה, עַד שֶׁיִּשָּׂאֶנָּה.</P>

<P><B>ח,ג</B>  אֵין אֵשֶׁת יְפַת תֹּאַר מֻתֶּרֶת אֵלָא בְּשָׁעַת הַשִּׁבְיָה, שֶׁנֶּאֱמָר "וְרָאִיתָ, בַּשִּׁבְיָה, אֵשֶׁת, יְפַת-תֹּאַר" (דברים כא,יא):  בֵּין בְּתוּלָה, בֵּין בְּעוּלָה; בֵּין אֵשֶׁת אִישׁ, שְׁאֵין אִישׁוּת לַגּוֹיִים.</P>

<P><B>ח,ד</B>  "וְחָשַׁקְתָּ בָהּ" (דברים כא,יא), אַף עַל פִּי שְׁאֵינָהּ יָפָה.  "בָּהּ"--וְלֹא בַּחֲבִרְתָּהּ, שֶׁלֹּא יִבְעֹל שְׁתַּיִם.  "וְלָקַחְתָּ לְךָ לְאִשָּׁה" (שם)--שֶׁלֹּא יִקַּח שְׁתַּיִם, יִבְעֹל אַחַת וְיַנִּיחַ אַחַת לְאָבִיו אוֹ לְאָחִיו.  וּמְנַיִן שֶׁלֹּא יִלְחֲצֶנָּה בַּמִּלְחָמָה--שֶׁנֶּאֱמָר "וַהֲבֵאתָהּ" (דברים כא,יב), יַכְנִיסֶנָּה לְמָקוֹם פָּנוּי וְאַחַר כָּךְ יִבְעֹל.</P>

<P><B>ח,ה</B>  [ד] הַכּוֹהֵן מֻתָּר בִּיפַת תֹּאַר בְּבִיאָה רִאשׁוֹנָה, שֶׁלֹּא דִבְּרָה תּוֹרָה אֵלָא כְּנֶגֶד הַיֵּצֶר; אֲבָל אֵינוּ יָכוֹל לִשָּׂא אוֹתָהּ אַחַר כֵּן, לְפִי שְׁהִיא גִּיּוֹרֶת.</P>

<P><B>ח,ו</B>  [ה] וְכֵיצַד דִּין יִשְׂרָאֵל בִּיפַת תֹּאַר:  אַחַר שֶׁיִּבְעֲלֶנָּה בִּיאָה רִאשׁוֹנָה, וְהִיא בְּגֵיוּתָהּ--אִם קִבְּלָה עָלֶיהָ לְהִכָּנֵס תַּחַת כַּנְפֵי הַשְּׁכִינָה, מַטְבִּילָהּ לְשֵׁם גֵּרוּת מִיָּד.  וְאִם לֹא קִבְּלָה--תֵּשֵׁב בְּבֵיתוֹ שְׁלוֹשִׁים יוֹם, שֶׁנֶּאֱמָר "וּבָכְתָה אֶת-אָבִיהָ וְאֶת-אִמָּהּ, יֶרַח יָמִים" (דברים כא,יג); וְכֵן בּוֹכָה עַל דָּתָהּ, וְאֵינוּ מוֹנְעָהּ.</P>

<P><B>ח,ז</B>  וּמְגַדֶּלֶת אֶת צִפָּרְנֶיהָ וּמְגַלַּחַת אֶת רֹאשָׁהּ, כְּדֵי שֶׁתִּתְגַּנֶּה בְּעֵינָיו.  וְתִהְיֶה עִמּוֹ בַּבַּיִת:  נִכְנָס וְרוֹאֶה אוֹתָהּ, יוֹצֶא וְרוֹאֶה אוֹתָהּ, כְּדֵי שֶׁיָּקוּץ בָּהּ.  וִיגַלְגַּל עִמָּהּ כָּל שְׁלוֹשִׁים יוֹם, כְּדֵי שֶׁתְּקַבַּל.  אִם קִבְּלָה, וְרָצָה בָּהּ--הֲרֵי זוֹ מִתְגַּיֶּרֶת, וְטוֹבֶלֶת כְּכָל הַגֵּרִים.  [ו] וּצְרִיכָה לְהַמְתִּין שְׁלוֹשָׁה חֳדָשִׁים, חֹדֶשׁ שֶׁלִּבְכִיָּה וּשְׁנֵי חֳדָשִׁים אַחֲרָיו.  וְנוֹשֵׂא אוֹתָהּ בִּכְתֻבָּה וְקִדּוּשִׁין.</P>

<P><B>ח,ח</B>  וְאִם לֹא חָפַץ בָּהּ, מְשַׁלְּחָהּ לְנַפְשָׁהּ.  וְאִם מָכַר אוֹתָהּ--עוֹבֵר בְּלֹא תַעֲשֶׂה, שֶׁנֶּאֱמָר "וּמָכֹר לֹא-תִמְכְּרֶנָּה, בַּכָּסֶף; לֹא-תִתְעַמֵּר בָּהּ, תַּחַת אֲשֶׁר עִנִּיתָהּ" (דברים כא,יד); וְאֵינָהּ מְכוּרָה, וּמַחְזִיר הַדָּמִים.  וְכֵן אִם כָּבַשׁ אוֹתָהּ אַחַר שֶׁנִּבְעֲלָה, לְשֵׁם שִׁפְחָה--מִשֶּׁיִּשְׁתַּמַּשׁ בָּהּ, עוֹבֵר בְּלֹא תַעֲשֶׂה:  שֶׁנֶּאֱמָר "לֹא-תִתְעַמֵּר בָּהּ", שֶׁלֹּא יִשְׁתַּמַּשׁ בָּהּ.</P>

<P><B>ח,ט</B>  [ז] לֹא רָצָת לְהִתְגַּיַּר, מְגַלְגְּלִין עִמָּהּ כָּל שְׁנֵים עָשָׂר חֹדֶשׁ.  לֹא רָצָת--מְקַבֶּלֶת שֶׁבַע מִצְווֹת שֶׁנִּצְטַוּוּ בְּנֵי נוֹחַ, וּמְשַׁלְּחָהּ לְנַפְשָׁהּ; וַהֲרֵי הִיא כְּכָל הַגֵּרִים הַתּוֹשָׁבִים.  וְאֵינוּ נוֹשֵׂא אוֹתָהּ, שֶׁאָסוּר לוֹ לִשָּׂא אִשָּׁה שֶׁלֹּא נִתְגַּיְּרָה.</P>

<P><B>ח,י</B>  [ח] נִתְעַבְּרָה מִבִּיאָה רִאשׁוֹנָה--הֲרֵי הַוֶּלֶד גֵּר, וְאֵינוּ בְּנוֹ לְדָבָר מִן הַדְּבָרִים, מִפְּנֵי שְׁהוּא מִן הַגּוֹיָה; אֵלָא שֶׁבֵּית דִּין מַטְבִּילִין אוֹתוֹ עַל דַּעְתָּם.  וְתָמָר מִבִּיאָה רִאשׁוֹנָה שֶׁלִּיפַת תֹּאַר הָיְתָה, אֲבָל אַבְשָׁלוֹם נֻלַּד מֵאַחַר הַנִּשּׂוּאִין.  נִמְצֵאת תָּמָר אֲחוֹת אַבְשָׁלוֹם מֵאִמּוֹ, וּמֻתֶּרֶת לְהִנָּשֵׂא לְאַמְנוֹן; וְכֵן הִיא אוֹמֶרֶת "דַּבֶּר-נָא אֶל-הַמֶּלֶךְ, כִּי לֹא יִמְנָעֵנִי מִמֶּךָּ" (שמואל ב יג,יג).</P>

<P><B>ח,יא</B>  [ט] יְפַת תֹּאַר שֶׁלֹּא רָצָת לְהַנִּיחַ עֲבוֹדָה זָרָה לְאַחַר הַשְּׁנֵים עָשָׂר חֹדֶשׁ, הוֹרְגִין אוֹתָהּ.  וְכֵן עִיר שֶׁהִשְׁלִימָה--אֵין כּוֹרְתִין לָהֶן בְּרִית, עַד שֶׁיִּכְפְּרוּ בַּעֲבוֹדָה זָרָה, וִיאַבְּדוּ כָּל מְקוֹמוֹתֶיהָ, וִיקַבְּלוּ שְׁאָר הַמִּצְווֹת שֶׁנִּצְטַוּוּ בְּנֵי נוֹחַ:  שֶׁכָּל גּוֹי שֶׁלֹּא קִבַּל מִצְווֹת שֶׁנִּצְטַוּוּ בְּנֵי נוֹחַ--הוֹרְגִין אוֹתוֹ, אִם יֶשְׁנוֹ תַּחַת יָדֵינוּ.</P>

<P><B>ח,יב</B>  [י] מֹשֶׁה רַבֵּנוּ לֹא הִנְחִיל הַתּוֹרָה וְהַמִּצְווֹת אֵלָא לְיִשְׂרָאֵל, שֶׁנֶּאֱמָר "מוֹרָשָׁה, קְהִלַּת יַעֲקֹב" (דברים לג,ד), וּלְכָל הָרוֹצֶה לְהִתְגַּיַּר מִשְּׁאָר הָאֻמּוֹת, שֶׁנֶּאֱמָר "כָּכֶם כַּגֵּר" (במדבר טו,טו).  אֲבָל מִי שֶׁלֹּא רָצָה, אֵין כּוֹפִין אוֹתוֹ לְקַבַּל תּוֹרָה וּמִצְווֹת.</P>

<P><B>ח,יג</B>  וְכֵן צִוָּה מֹשֶׁה רַבֵּנוּ מִפִּי הַגְּבוּרָה, לָכֹף אֶת כָּל בָּאֵי הָעוֹלָם לְקַבַּל כָּל מִצְווֹת שֶׁנִּצְטַוָּה נוֹחַ, וְכָל מִי שֶׁלֹּא קִבַּל, יֵהָרֵג.  וְהַמְּקַבֵּל אוֹתָם--הוּא הַנִּקְרָא גֵּר תּוֹשָׁב בְּכָל מָקוֹם, וְצָרִיךְ לְקַבַּל עָלָיו בִּפְנֵי שְׁלוֹשָׁה חֲבֵרִים.  וְכָל הַמְּקַבֵּל עָלָיו לָמוּל, וְעָבְרוּ עָלָיו שְׁנֵים עָשָׂר חֹדֶשׁ וְלֹא מָל--הֲרֵי זֶה כְּמִין שֶׁבָּאֻמּוֹת.</P>

<P><B>ח,יד</B>  [יא] כָּל הַמְּקַבֵּל שֶׁבַע מִצְווֹת, וְנִזְהָר לַעֲשׂוֹתָן--הֲרֵי זֶה מֵחֲסִידֵי אֻמּוֹת הָעוֹלָם, וְיֵשׁ לוֹ חֵלֶק לָעוֹלָם הַבָּא:  וְהוּא שֶׁיְּקַבַּל אוֹתָן וְיַעֲשֶׂה אוֹתָן, מִפְּנֵי שֶׁצִּוָּה בָּהֶן הַקָּדוֹשׁ בָּרוּךְ הוּא בַּתּוֹרָה, וְהוֹדִיעָנוּ עַל יְדֵי מֹשֶׁה רַבֵּנוּ, שֶׁבְּנֵי נוֹחַ מִקֹּדֶם נִצְטַוּוּ בָּהֶן.  אֲבָל אִם עֲשָׂאָן מִפְּנֵי הֶכְרַע הַדַּעַת--אֵין זֶה גֵּר תּוֹשָׁב, וְאֵינוּ מֵחֲסִידֵי אֻמּוֹת הָעוֹלָם אֵלָא מֵחַכְמֵיהֶם.
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק ט</H2>

<P><B>ט,א</B>  עַל שִׁשָּׁה דְּבָרִים נִצְטַוָּה אָדָם הָרִאשׁוֹן--עַל עֲבוֹדָה זָרָה, וְעַל בִּרְכַת הַשֵּׁם, וְעַל שְׁפִיכוּת דָּמִים, וְעַל גִּלּוּי עֲרָיוֹת, וְעַל הַגָּזֵל, וְעַל הַדִּינִים.</P>

<P><B>ט,ב</B>  אַף עַל פִּי שֶׁכֻּלָּן קַבָּלָה הֶן בְּיָדֵינוּ מִמֹּשֶׁה רַבֵּנוּ, וְהַדַּעַת נוֹטָה לָהֶן, מִכְּלַל דִּבְרֵי הַתּוֹרָה, יֵרָאֶה שֶׁעַל אֵלּוּ נִצְטַוּוּ.  הוֹסִיף לְנוֹחַ אֵבֶר מִן הַחַי, שֶׁנֶּאֱמָר "אַךְ-בָּשָׂר, בְּנַפְשׁוֹ דָמוֹ לֹא תֹאכֵלוּ" (בראשית ט,ד); נִמְצְאוּ שֶׁבַע מִצְווֹת.</P>

<P><B>ט,ג</B>  וְכֵן הָיָה הַדָּבָר בְּכָל הָעוֹלָם, עַד אַבְרָהָם נִצְטַוָּה יָתֵר עַל אֵלּוּ בַּמִּלָּה, וְהוּא הִתְפַּלַּל שַׁחְרִית.  וְיִצְחָק הִפְרִישׁ מַעֲשֵׂר, וְהוֹסִיף תְּפִלָּה אַחֶרֶת לִפְנוֹת הַיּוֹם.  וְיַעֲקוֹב הוֹסִיף גִּיד הַנָּשֶׁה, וְהִתְפַּלַּל עַרְבִּית.  וּבְמִצְרַיִם נִצְטַוָּה עַמְרָם בְּמִצְווֹת יְתֵרוֹת, עַד שֶׁבָּא מֹשֶׁה רַבֵּנוּ וְנִשְׁלְמָה תּוֹרָה עַל יָדוֹ.</P>

<P><B>ט,ד</B>  [ב] בֶּן נוֹחַ שֶׁעָבַד עֲבוֹדָה זָרָה--חַיָּב, וְהוּא שֶׁיַּעֲבֹד כְּדַרְכָּהּ.  וְכָל עֲבוֹדָה זָרָה שֶׁבֵּית דִּין שֶׁלְּיִשְׂרָאֵל מְמִיתִין עָלֶיהָ, בֶּן נוֹחַ נֶהְרָג עָלֶיהָ.  וְכָל שְׁאֵין בֵּית דִּין שֶׁלְּיִשְׂרָאֵל מְמִיתִין עָלֶיהָ, אֵין בֶּן נוֹחַ נֶהְרָג עָלֶיהָ; וְאַף עַל פִּי שְׁאֵינוּ נֶהְרָג, אָסוּר בַּכֹּל.  וְאֵין מַנִּיחִין אוֹתָם לְהָקִים מַצֵּבָה, וְלֹא לִיטַע אֲשֵׁרָה, וְלֹא לַעֲשׂוֹת צוּרוֹת וְכַיּוֹצֶא בָּהֶן לְנוֹאי.</P>

<P><B>ט,ה</B>  [ג] בֶּן נוֹחַ שֶׁבֵּרַךְ אֶת הַשֵּׁם--בֵּין שֶׁבֵּרַךְ בְּשֵׁם הַמְּיֻחָד, בֵּין שֶׁבֵּרַךְ בְּכִנּוּי, בְּכָל לָשׁוֹן--חַיָּב:  מַה שְׁאֵין כֵּן בְּיִשְׂרָאֵל.</P>

<P><B>ט,ו</B>  [ד] בֶּן נוֹחַ שֶׁהָרַג נֶפֶשׁ, אַפִלּוּ עֹבֶר בִּמְעֵי אִמּוֹ--נֶהְרָג עָלָיו.  וְכֵן אִם הָרַג טְרֵפָה, אוֹ שֶׁכְּפָתוֹ וּנְתָנוֹ לִפְנֵי הָאֲרִי, אוֹ שֶׁהִנִּיחוֹ בְּרָעָב עַד שֶׁמֵּת--הוֹאִיל וְהֵמִית מִכָּל מָקוֹם, נֶהְרָג.  וְכֵן אִם הָרַג רוֹדֵף שֶׁיָּכוֹל לְהַצִּילוֹ בְּאֶחָד מֵאֵבָרָיו--נֶהְרָג עָלָיו, מַה שְׁאֵין כֵּן בְּיִשְׂרָאֵל.</P>

<P><B>ט,ז</B>  [ה] שֵׁשׁ עֲרָיוֹת אֲסוּרוֹת עַל בְּנֵי נוֹחַ--הָאֵם, וְאֵשֶׁת הָאָב, וְאֵשֶׁת אִישׁ, וַאֲחוֹתוֹ מֵאִמּוֹ, וְזָכוּר, וּבְהֵמָה:  שֶׁנֶּאֱמָר "עַל-כֵּן, יַעֲזָב-אִישׁ, אֶת-אָבִיו" (בראשית ב,כד), זוֹ אֵשֶׁת אָבִיו; "וְאֶת-אִמּוֹ" (שם), כְּמַשְׁמָעָהּ; "וְדָבַק בְּאִשְׁתּוֹ" (שם), וְלֹא בְּאֵשֶׁת חֲבֵרוֹ; "וְדָבַק בְּאִשְׁתּוֹ", לֹא בְּזָכוּר; "וְהָיוּ לְבָשָׂר אֶחָד" (שם), לְהוֹצִיא בְּהֵמָה חַיָּה וָעוֹף שְׁאֵין הוּא וְהֶם בָּשָׂר אֶחָד; וְנֶאֱמָר "אֲחֹתִי בַת-אָבִי הִיא--אַךְ, לֹא בַת-אִמִּי; וַתְּהִי-לִי, לְאִשָּׁה" (בראשית כ,יב).</P>

<P><B>ט,ח</B>  [ו] בֶּן נוֹחַ חַיָּב עַל מְפֻתַּת אָבִיו, וַאֲנוּסַת אָבִיו--הֲרֵי הִיא אִמּוֹ מִכָּל מָקוֹם.  וְחַיָּב עַל אֵשֶׁת אָבִיו, אַפִלּוּ לְאַחַר מִיתַת אָבִיו.  וְחַיָּב עַל הַזָּכוּר, בֵּין קָטָן בֵּין גָּדוֹל; וְעַל הַבְּהֵמָה, בֵּין קְטַנָּה בֵּין גְּדוֹלָה.  וְהוּא נֶהְרָג לְבַדּוֹ, וְאֵין הוֹרְגִין אֶת הַבְּהֵמָה--שֶׁלֹּא נִצְטַוּוּ בַּהֲרִיגַת בְּהֵמָה, אֵלָא יִשְׂרָאֵל.</P>

<P><B>ט,ט</B>  [ז] אֵין בֶּן נוֹחַ חַיָּב עַל אֵשֶׁת חֲבֵרוֹ, עַד שֶׁיָּבוֹא עָלֶיהָ כְּדַרְכָּהּ אַחַר שֶׁנִּבְעֲלָה לְבַעְלָהּ.  אֲבָל מְאֹרָסָה, אוֹ שֶׁנִּכְנְסָה לַחֻפָּה וַעֲדַיִן לֹא נִבְעֲלָה--אֵין חַיָּבִין עָלֶיהָ, שֶׁנֶּאֱמָר "וְהִיא, בְּעֻלַת בָּעַל" (בראשית כ,ג).</P>

<P><B>ט,י</B>  בַּמֶּה דְּבָרִים אֲמוּרִים, בְּבֶן נוֹחַ שֶׁבָּא עַל בַּת נוֹחַ.  אֲבָל גּוֹי שֶׁבָּא עַל הַיִּשְׂרְאֵלִית, בֵּין כְּדַרְכָּהּ בֵּין שֶׁלֹּא כְּדַרְכָּהּ--חַיָּב.  וְאִם הָיְתָה נַעֲרָה מְאֹרָסָה--נִסְקָל עָלֶיהָ, כְּדִינֵי יִשְׂרָאֵל; בָּא עָלֶיהָ אַחַר שֶׁנִּכְנְסָה לַחֻפָּה, וְלֹא נִבְעֲלָה--הֲרֵי זֶה בְּחָנֵק, כְּדִינֵי יִשְׂרָאֵל.  אֲבָל אִם בָּא עַל אֵשֶׁת יִשְׂרָאֵל אַחַר שֶׁנִּבְעֲלָה--הֲרֵי זֶה כְּמִי שֶׁבָּא עַל אֵשֶׁת גּוֹי חֲבֵרוֹ, וְיֵהָרֵג בְּסַיִף.</P>

<P><B>ט,יא</B>  [ח] בֶּן נוֹחַ שֶׁיֵּחַד שִׁפְחָה לְעַבְדוֹ--הֲרֵי זֶה נֶהְרָג עָלֶיהָ, מִשּׁוֹם אֵשֶׁת חֲבֵרוֹ.  וְאֵינוּ חַיָּב עָלֶיהָ, עַד שֶׁיִּפְשֹׁט הַדָּבָר וְיֹאמְרוּ לָהּ הָעָם, זוֹ רִבְיַת עֶבֶד פְּלוֹנִי.  וּמֵאֵימָתַי תַּחְזֹר לְהֶתֵּרָהּ--מִשֶּׁיַּפְרִישֶׁנָּה מֵעַבְדּוֹ, וְיִפָּרַע רֹאשָׁהּ בַּשּׁוּק.</P>

<P><B>ט,יב</B>  וּמֵאֵימָתַי תִּהְיֶה אֵשֶׁת חֲבֵרוֹ כִּגְרוּשָׁה שֶׁלָּנוּ--מִשֶּׁיּוֹצִיאָהּ מִבֵּיתוֹ וִישַׁלְּחֶנָּה לְעַצְמָהּ, אוֹ מִשֶּׁתֵּצֵא הִיא מִתַּחַת רְשׁוּתוֹ וְתֵלֵךְ לָהּ:  שְׁאֵין לָהּ גֵּרוּשִׁין בִּכְתָב; וְאֵין הַדָּבָר תָּלוּי בּוֹ בִּלְבָד, אֵלָא כָּל זְמָן שֶׁיִּרְצֶה הוּא אוֹ הִיא לִפְרֹשׁ זֶה מִזֶּה--פּוֹרְשִׁין.</P>

<P><B>ט,יג</B>  [ט] בֶּן נוֹחַ חַיָּב עַל הַגָּזֵל, בֵּין שֶׁגָּזַל גּוֹי בֵּין שֶׁגָּזַל יִשְׂרָאֵל.  וְאֶחָד הַגּוֹזֵל, אוֹ הַגּוֹנֵב מָמוֹן, אוֹ גּוֹנֵב נֶפֶשׁ, אוֹ הַכּוֹבֵשׁ שְׂכַר שָׂכִיר וְכַיּוֹצֶא בּוֹ--אַפִלּוּ פּוֹעֵל שֶׁאָכַל שֶׁלֹּא בְּשָׁעַת מְלָאכָה--עַל הַכֹּל הוּא חַיָּב, וַהֲרֵי הוּא בִּכְלַל גַּזְלָן:  מַה שְׁאֵין כֵּן בְּיִשְׂרָאֵל.  וְכֵן חַיָּב, עַל פָּחוּת מִשּׁוֹוֶה פְּרוּטָה; וּבֶן נוֹחַ שֶׁגָּזַל פָּחוּת מִשּׁוֹוֶה פְּרוּטָה, וּבָא אַחֵר וּגְזָלָהּ מִמֶּנּוּ--שְׁנֵיהֶן נֶהְרָגִין עָלֶיהָ.</P>

<P><B>ט,יד</B>  [י] וְכֵן חַיָּב עַל אֵבֶר מִן הַחַי, וְעַל בָּשָׂר מִן הַחַי בְּכָל שְׁהוּא:  שֶׁלֹּא נִתְּנוּ הַשֵּׁעוּרִין, אֵלָא לְיִשְׂרָאֵל בִּלְבָד.  וּמֻתָּר הוּא בַּדָּם מִן הַחַי.</P>

<P><B>ט,טו</B>  [יא] אֶחָד הָאֵבֶר אוֹ הַבָּשָׂר, הַפּוֹרֵשׁ מִן הַבְּהֵמָה אוֹ מִן הַחַיָּה; אֲבָל הָעוֹף--יֵרָאֶה לִי, שְׁאֵין בֶּן נוֹחַ נֶהְרָג עַל אֵבֶר מִן הַחַי מִמֶּנּוּ.  [יב] הַשּׁוֹחֵט אֶת הַבְּהֵמָה--אַפִלּוּ שָׁחַט בָּהּ שְׁנֵי הַסִּימָנִין--כָּל זְמָן שְׁהִיא מְפַרְכֶּסֶת, אֵבֶר וּבָשָׂר הַפּוֹרְשִׁין מִמֶּנָּה אֲסוּרִין לִבְנֵי נוֹחַ מִשּׁוֹם אֵבֶר מִן הַחַי.</P>

<P><B>ט,טז</B>  [יג] כָּל שֶׁאָסוּר עַל יִשְׂרָאֵל מִשּׁוֹם אֵבֶר מִן הַחַי, אָסוּר עַל בְּנֵי נוֹחַ.  וְיֵשׁ שֶׁבְּנֵי נוֹחַ חַיָּבִין עָלָיו, וְלֹא יִשְׂרָאֵל:  שֶׁבְּנֵי נוֹחַ אֶחָד בְּהֵמָה וְחַיָּה, בֵּין טְהוֹרָה בֵּין טְמֵאָה--חַיָּבִין עָלֶיהָ, מִשּׁוֹם אֵבֶר מִן הַחַי וּמִשּׁוֹם בָּשָׂר מִן הַחַי; וְאֵבֶר וּבָשָׂר הַפּוֹרְשִׁין מִן הַמְּפַרְכֶּסֶת--אַף עַל פִּי שֶׁשָּׁחַט בָּהּ יִשְׂרָאֵל שְׁנֵי הַסִּימָנִין, הֲרֵי זֶה אָסוּר לִבְנֵי נוֹחַ מִשּׁוֹם אֵבֶר מִן הַחַי.</P>

<P><B>ט,יז</B>  [יד] וְכֵיצַד הֶן מְצֻוִּין עַל הַדִּינִים:  חַיָּבִין לְהוֹשִׁיב דַּיָּנִין וְשׁוֹפְטִים בְּכָל פֶּלֶךְ וּפֶלֶךְ לָדוּן בְּשֵׁשׁ מִצְווֹת אֵלּוּ, וּלְהַזְהִיר אֶת הָעָם; וּבֶן נוֹחַ שֶׁעָבַר עַל אַחַת מִשֶּׁבַע מִצְווֹת אֵלּוּ, יֵהָרֵג בְּסַיִף.</P>

<P><B>ט,יח</B>  כֵּיצַד:  אֶחָד הָעוֹבֵד עֲבוֹדָה זָרָה, אוֹ שֶׁבֵּרַךְ אֶת הַשֵּׁם, אוֹ שֶׁשָּׁפַךְ דָּם, אוֹ שֶׁבָּעַל אַחַת מִשֵּׁשׁ עֲרָיוֹת שֶׁלָּהֶם, אוֹ שֶׁגָּזַל אַפִלּוּ פָּחוּת מִשּׁוֹוֶה פְּרוּטָה, אוֹ שֶׁאָכַל כָּל שְׁהוּא מֵאֵבֶר מִן הַחַי אוֹ בָּשָׂר מִן הַחַי, אוֹ שֶׁרָאָה אֶחָד שֶׁעָבַר עַל אַחַת מֵאֵלּוּ וְלֹא דָּנוֹ וַהֲרָגוֹ--הֲרֵי זֶה יֵהָרֵג בְּסַיִף.</P>

<P><B>ט,יט</B>  וּמִפְּנֵי זֶה נִתְחַיְּבוּ כָּל בַּעֲלֵי שְׁכֶם הֲרִיגָה--שֶׁהֲרֵי שְׁכֶם גָּזַל, וְהֶם רָאוּ, וְיָדְעוּ, וְלֹא דָּנוּהוּ.  וּבֶן נוֹחַ נֶהְרָג בְּעֵד אֶחָד, וּבְדַיָּן אֶחָד, בְּלֹא הַתְרָאָה, וְעַל פִּי קְרוֹבִים; אֲבָל לֹא בְּעֵדוּת אִשָּׁה, וְלֹא תָּדוּן אִשָּׁה לָהֶם.
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק י</H2>

<P><B>י,א</B>  בֶּן נוֹחַ שֶׁשָּׁגַג בְּאַחַת מִמִּצְווֹתָיו, פָּטוּר מִכְּלוּם:  חוּץ מֵרוֹצֵחַ בִּשְׁגָגָה--שְׁאִם הֲרָגוֹ גּוֹאֵל הַדָּם, אֵינוּ נֶהְרָג עָלָיו; וְאֵין לוֹ עִיר מִקְלָט, אֲבָל בָּתֵּי דִּינֵיהֶן אֵין מְמִיתִין אוֹתוֹ.</P>

<P><B>י,ב</B>  בַּמֶּה דְּבָרִים אֲמוּרִים, בְּשׁוֹגֵג בְּאַחַת מִמִּצְווֹת וְעָבַר בְּלֹא כַּוָּנָה, כְּגוֹן שֶׁבָּעַל אֵשֶׁת חֲבֵרוֹ, וְדִמָּה שְׁהִיא אִשְׁתּוֹ אוֹ פְּנוּיָה.  אֲבָל אִם יָדַע שְׁהִיא אֵשֶׁת חֲבֵרוֹ, וְלֹא יָדַע שְׁהִיא אֲסוּרָה עָלָיו אֵלָא עָלָה עַל לִבּוֹ שֶׁדָּבָר זֶה מֻתָּר לוֹ, וְכֵן אִם הָרַג, וְהוּא לֹא יָדַע שֶׁאָסוּר לַהְרֹג--הֲרֵי זֶה קָרוֹב לְמֵזִיד, וְנֶהְרָג.  וְלֹא תֵּחָשֵׁב זוֹ לָהֶם שְׁגָגָה, מִפְּנֵי שֶׁהָיָה לוֹ לִלְמֹד, וְלֹא לָמַד.</P>

<P><B>י,ג</B>  [ב] בֶּן נוֹחַ שֶׁאֲנָסוֹ אַנָּס לַעֲבֹר עַל אַחַת מִמִּצְווֹתָיו, מֻתָּר לוֹ לַעֲבֹר:  אַפִלּוּ נֶאֱנָס לַעֲבֹד עֲבוֹדָה זָרָה--עוֹבֵד, לְפִי שְׁאֵינָן מְצֻוִּין עַל קִדּוּשׁ הַשֵּׁם.  וּלְעוֹלָם אֵין עוֹנְשִׁין מֵהֶן לֹא קָטָן, וְלֹא חֵרֵשׁ, וְלֹא שׁוֹטֶה--לְפִי שְׁאֵינָן בְּנֵי מִצְווֹת.</P>

<P><B>י,ד</B>  [ג] בֶּן נוֹחַ שֶׁנִּתְגַּיַּר, וּמָל וְטָבַל, וְאַחַר כָּךְ רָצָה לַחְזֹר מֵאַחֲרֵי ה', וְלִהְיוֹת גֵּר תּוֹשָׁב בִּלְבָד כְּשֶׁהָיָה מִקֹּדֶם--אֵין שׁוֹמְעִין לוֹ:  אֵלָא יִהְיֶה כְּיִשְׂרָאֵל לְכָל דָּבָר, אוֹ יֵהָרֵג.  וְאִם הָיָה קָטָן כְּשֶׁהִטְבִּילוּ אוֹתוֹ בֵּית דִּין--יָכוֹל לְמַחוֹת בְּשָׁעָה שֶׁיַּגְדִּיל, וְיִהְיֶה גֵּר תּוֹשָׁב בִּלְבָד; וְכֵיוָן שֶׁלֹּא מִחָה בְּשָׁעָתוֹ--שׁוּב אֵינוּ מְמַחֶה, אֵלָא הֲרֵי הוּא גֵּר צֶדֶק.</P>

<P><B>י,ה</B>  לְפִיכָּךְ אִם בָּא לִקְטַנָּה שֶׁהִטְבִּילוּהָ בֵּית דִּין, כֶּסֶף כְּתֻבָּתָהּ, אוֹ קְנַס אוֹנֵס אוֹ מְפַתֶּה--יִהְיֶה הַכֹּל תַּחַת יַד בֵּית דִּין, עַד שֶׁתַּגְדִּיל וְלֹא תְמַחֶה בַּגֵּרוּת:  שֶׁמֶּא תִּטֹּל, וְתַגְדִּיל וּתְמַחֶה; וְנִמְצֵאת זוֹ אוֹכֶלֶת בְּגֵיוּתָהּ מָעוֹת שְׁאֵין לָהּ זְכוּת בָּהֶן, אֵלָא בְּדִינֵי יִשְׂרָאֵל.</P>

<P><B>י,ו</B>  [ד] בֶּן נוֹחַ שֶׁבֵּרַךְ אֶת הַשֵּׁם, אוֹ שֶׁעָבַד עֲבוֹדָה זָרָה, אוֹ שֶׁבָּא עַל אֵשֶׁת חֲבֵרוֹ, אוֹ שֶׁהָרַג חֲבֵרוֹ, וְנִתְגַּיַּר--פָּטוּר.  הָרַג בֶּן יִשְׂרָאֵל, אוֹ שֶׁבָּא עַל אֵשֶׁת יִשְׂרָאֵל, וְנִתְגַּיַּר--חַיָּב; וְהוֹרְגִין אוֹתוֹ עַל בֶּן יִשְׂרָאֵל, וְחוֹנְקִין אוֹתוֹ עַל אֵשֶׁת יִשְׂרָאֵל שֶׁבָּעַל--שֶׁהֲרֵי נִשְׁתַּנָּה דִּינוֹ.</P>

<P><B>י,ז</B>  [ה] כְּבָר בֵּאַרְנוּ שֶׁכָּל מִיתַת בְּנֵי נוֹחַ בְּסַיִף--אֵלָא אִם כֵּן בָּעַל אֵשֶׁת יִשְׂרָאֵל נַעֲרָה מְאֹרָסָה, יִסָּקֵל, וְאִם בְּעָלָהּ אַחַר שֶׁנִּכְנְסָה לַחֻפָּה קֹדֶם שֶׁתִּבָּעֵל, יֵחָנֵק.</P>

<P><B>י,ח</B>  [ו] מִפִּי הַקַּבָּלָה, שֶׁבְּנֵי נוֹחַ אֲסוּרִין בְּהַרְבָּעַת בְּהֵמָה, וּבְהַרְכָּבַת אִילָן בִּלְבָד; וְאֵין נֶהְרָגִין עֲלֵיהֶן.  וְגוֹי שֶׁהִכָּה יִשְׂרָאֵל--אַפִלּוּ חָבַל בּוֹ--אַף עַל פִּי שְׁהוּא חַיָּב מִיתָה, אֵינוּ נֶהְרָג.</P>

<P><B>י,ט</B>  [ז] הַמִּילָה--נִצְטַוָּה בָּהּ אַבְרָהָם וְזַרְעוֹ בִּלְבָד, שֶׁנֶּאֱמָר "אַתָּה וְזַרְעֲךָ אַחֲרֶיךָ, לְדֹרֹתָם" (בראשית יז,ט).  יָצָא זַרְעוֹ שֶׁלְּיִשְׁמָעֵאל, שֶׁנֶּאֱמָר "כִּי בְיִצְחָק, יִקָּרֵא לְךָ זָרַע" (בראשית כא,יב).  וְיָצָא עֵשָׂו, שֶׁהֲרֵי יִצְחָק אָמַר לְיַעֲקוֹב "וְיִתֶּן-לְךָ אֶת-בִּרְכַּת אַבְרָהָם, לְךָ וּלְזַרְעֲךָ" (בראשית כח,ד)--מִכְּלָל שְׁהוּא לְבַדּוֹ זַרְעוֹ שֶׁלְּאַבְרָהָם הַמַּחְזִיק בְּדָתוֹ וְדַרְכּוֹ הַיְּשָׁרָה, וְהֶם הַמְּחֻיָּבִין בַּמִּילָה.</P>

<P><B>י,י</B>  [ח] אָמְרוּ חֲכָמִים שֶׁבְּנֵי קְטוּרָה, שְׁהֶם זַרְעוֹ שֶׁלְּאַבְרָהָם שֶׁבָּאוּ אַחַר יִשְׁמָעֵאל וְיִצְחָק--חַיָּבִין בַּמִּילָה.  וְהוֹאִיל וְנִתְעָרְבוּ הַיּוֹם בְּנֵי יִשְׁמָעֵאל בִּבְנֵי קְטוּרָה, יִתְחַיְּבוּ הַכֹּל בַּמִּילָה בַּשְּׁמִינִי; וְאֵין נֶהְרָגִין עָלֶיהָ.</P>

<P><B>י,יא</B>  [ט] גּוֹי שֶׁעָסַק בַּתּוֹרָה, חַיָּב מִיתָה; לֹא יַעְסֹק אֵלָא בְּשֶׁבַע מִצְווֹת שֶׁלָּהֶן בִּלְבָד.  וְכֵן גּוֹי שֶׁשָּׁבַת--אַפִלּוּ בְּיוֹם מִיְּמוֹת הַחֹל--אִם עָשָׂה אוֹתוֹ לְעַצְמוֹ כְּמוֹ שַׁבָּת, חַיָּב מִיתָה; וְאֵין צָרִיךְ לוֹמַר אִם עָשָׂה מוֹעֵד לְעַצְמוֹ.</P>

<P><B>י,יב</B>  כְּלָלוֹ שֶׁלַּדָּבָר:  אֵין מַנִּיחִין אוֹתָן לְחַדַּשׁ דָּת, וְלַעֲשׂוֹת מִצְווֹת לְעַצְמָן מִדַּעְתָּן, אֵלָא אוֹ יִהְיֶה גֵּר צֶדֶק וִיקַבַּל כָּל הַמִּצְווֹת, אוֹ יַעֲמֹד בְּתוֹרָתוֹ וְלֹא יוֹסִיף וְלֹא יִגְרַע.  וְאִם עָסַק בַּתּוֹרָה, אוֹ שָׁבַת, אוֹ חִדַּשׁ דָּבָר--מַכִּין אוֹתוֹ וְעוֹנְשִׁין אוֹתוֹ, וּמוֹדִיעִין אוֹתוֹ שְׁהוּא חַיָּב מִיתָה עַל זֶה; אֲבָל אֵינוּ נֶהְרָג.</P>

<P><B>י,יג</B>  [י] בֶּן נוֹחַ שֶׁרָצָה לַעֲשׂוֹת מִצְוָה מִשְּׁאָר מִצְווֹת הַתּוֹרָה, כְּדֵי לְקַבַּל שָׂכָר--אֵין מוֹנְעִין אוֹתוֹ לַעֲשׂוֹת אוֹתָהּ כְּהִלְכָּתָהּ.  וְאִם הֵבִיא עוֹלָה, מְקַבְּלִין מִמֶּנּוּ.  נָתַן צְדָקָה, מְקַבְּלִין מִמֶּנּוּ; וְיֵרָאֶה לִי שֶׁנּוֹתְנִין אוֹתָהּ לַעֲנִיֵּי יִשְׂרָאֵל, הוֹאִיל וְהוּא נִזּוֹן מִיִּשְׂרָאֵל, וּמִצְוָה עֲלֵיהֶם לְהַחֲיוֹתוֹ.  אֲבָל הַגּוֹי שֶׁנָּתַן צְדָקָה--מְקַבְּלִין מִמֶּנּוּ, וְנוֹתְנִין אוֹתָהּ לַעֲנִיֵּי גּוֹיִים.</P>

<P><B>י,יד</B>  [יא] חַיָּבִין בֵּית דִּין שֶׁלְּיִשְׂרָאֵל, לְהַעְמִיד שׁוֹפְטִים לְאֵלּוּ הַגֵּרִים הַתּוֹשָׁבִים, לָדוּן לָהֶן עַל פִּי מִשְׁפָּטִים אֵלּוּ, כְּדֵי שֶׁלֹּא יִשָּׁחֵת הָעוֹלָם.  אִם רָאוּ בֵּית דִּין שֶׁיַּעְמִידוּ שׁוֹפְטֵיהֶם מֵהֶן, מַעְמִידִין; וְאִם רָאוּ שֶׁיַּעְמִידוּ לָהֶן מִיִּשְׂרָאֵל, יַעְמִידוּ.</P>

<P><B>י,טו</B>  [יב] שְׁנֵי גּוֹיִים שֶׁבָּאוּ לְפָנֶיךָ לָדוּן בְּדִינֵי יִשְׂרָאֵל, וְרָצוּ שְׁנֵיהֶן--דָּנִים לָהֶם דִּין תּוֹרָה.  הָאֶחָד רוֹצֶה, וְהָאֶחָד אֵינוּ רוֹצֶה--אֵין כּוֹפִין אוֹתוֹ לָדוּן אֵלָא בְּדִינֵיהֶן.  הָיָה יִשְׂרָאֵל וְגוֹי--אִם יֵשׁ זְכוּת לְיִשְׂרָאֵל בְּדִינֵיהֶן--דָּנִים לוֹ בְּדִינֵיהֶם וְאוֹמְרִים לוֹ, כָּךְ דִּינֵיכֶם; וְאִם יֵשׁ זְכוּת לְיִשְׂרָאֵל בְּדִינֵינוּ--דָּנִין לוֹ דִּין תּוֹרָה וְאוֹמְרִים לוֹ, כָּךְ דִּינֵינוּ.  וְיֵרָאֶה לִי שְׁאֵין עוֹשִׂין כֵּן לְגֵר תּוֹשָׁב, אֵלָא לְעוֹלָם דָּנִים לוֹ בְּדִינֵיהֶם.</P>

<P><B>י,טז</B>  וְכֵן יֵרָאֶה לִי שֶׁנּוֹהֲגִין עִם גֵּרֵי תּוֹשָׁב בְּדֶרֶךְ אֶרֶץ וּגְמִילוּת חֲסָדִים כְּיִשְׂרָאֵל, שֶׁהֲרֵי אָנוּ מְצֻוִּין לְהַחֲיוֹתוֹ, שֶׁנֶּאֱמָר "לַגֵּר אֲשֶׁר-בִּשְׁעָרֶיךָ תִּתְּנֶנָּה וַאֲכָלָהּ" (דברים יד,כא).  וְזֶה שֶׁאָמְרוּ חֲכָמִים, אֵין כּוֹפְלִין לָהֶן שָׁלוֹם--בַּגּוֹיִים, לֹא בְּגֵר תּוֹשָׁב.  אַפִלּוּ הַגּוֹיִים--צִוּוּ חֲכָמִים לְבַקַּר חוֹלֵיהֶם, וְלִקְבֹּר מֵתֵיהֶם עִם מֵתֵי יִשְׂרָאֵל, וּלְפַרְנַס עֲנִיֵּיהֶם בִּכְלַל עֲנִיֵּי יִשְׂרָאֵל, מִפְּנֵי דַּרְכֵּי שָׁלוֹם:  הֲרֵי נֶאֱמָר "טוֹב-ה' לַכֹּל; וְרַחֲמָיו, עַל-כָּל-מַעֲשָׂיו" (תהילים קמה,ט), וְנֶאֱמָר "דְּרָכֶיהָ דַרְכֵי-נֹעַם; וְכָל-נְתִיבוֹתֶיהָ שָׁלוֹם" (משלי ג,יז).
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק יא</H2>

<P><B>יא,א</B>  הַמֶּלֶךְ הַמָּשִׁיחַ עֲתִיד לַעֲמֹד, וּלְהַחְזִיר מַלְכוּת בֵּית דָּוִיד לְיָשְׁנָהּ הַמֶּמְשָׁלָה הָרִאשׁוֹנָה, וּבוֹנֵה מִקְדָּשׁ, וּמְקַבֵּץ נִדְחֵי יִשְׂרָאֵל.  וְחוֹזְרִין כָּל הַמִּשְׁפָּטִים בְּיָמָיו, כְּשֶׁהָיוּ מִקֹּדֶם:  מַקְרִיבִין קָרְבָּנוֹת, וְעוֹשִׂין שְׁמִטִּין וְיוֹבְלוֹת כְּכָל מִצְוָתָן הָאֲמוּרָה בַּתּוֹרָה.</P>

<P><B>יא,ב</B>  וְכָל מִי שְׁאֵינוּ מַאֲמִין בּוֹ, אוֹ מִי שְׁאֵינוּ מְחַכֶּה לְבִיאָתוֹ--לֹא בִּשְׁאָר נְבִיאִים בִּלְבָד הוּא כּוֹפֵר, אֵלָא בַּתּוֹרָה וּבְמֹשֶׁה רַבֵּנוּ:  שֶׁהֲרֵי תּוֹרָה הֵעִידָה עָלָיו, שֶׁנֶּאֱמָר "וְשָׁב ה' אֱלֹהֶיךָ אֶת-שְׁבוּתְךָ, וְרִחֲמֶךָ; וְשָׁב, וְקִבֶּצְךָ מִכָּל-הָעַמִּים . . . אִם-יִהְיֶה נִדַּחֲךָ, בִּקְצֵה הַשָּׁמָיִם--מִשָּׁם, יְקַבֶּצְךָ ה' אֱלֹהֶיךָ, וּמִשָּׁם, יִקָּחֶךָ.  וֶהֱבִיאֲךָ ה' אֱלֹהֶיךָ . . ." (דברים ל,ג-ה).  וְאֵלּוּ הַדְּבָרִים הַמְּפֹרָשִׁים בַּתּוֹרָה, הֶם כּוֹלְלִים כָּל הַדְּבָרִים שֶׁנֶּאְמְרוּ עַל יְדֵי כָּל הַנְּבִיאִים.</P>

<P><B>יא,ג</B>  אַף בְּפָרָשַׁת בִּלְעָם נֶאֱמָר, וְשָׁם נִבָּא בִּשְׁנֵי הַמְּשִׁיחִים--בַּמָּשִׁיחַ הָרִאשׁוֹן שְׁהוּא דָּוִיד, שֶׁהוֹשִׁיעַ אֶת יִשְׂרָאֵל מִיַּד צָרֵיהֶם, וּבַמָּשִׁיחַ הָאַחֲרוֹן שֶׁיַּעֲמֹד מִבָּנָיו, שֶׁמּוֹשִׁיעַ אֶת יִשְׂרָאֵל מִיַּד בְּנֵי עֵשָׂו.</P>

<P><B>יא,ד</B>  וְשָׁם הוּא אוֹמֵר "אֶרְאֶנּוּ וְלֹא עַתָּה" (במדבר כד,יז), זֶה דָּוִיד; "אֲשׁוּרֶנּוּ וְלֹא קָרוֹב" (שם), זֶה הַמֶּלֶךְ הַמָּשִׁיחַ.  "דָּרַךְ כּוֹכָב מִיַּעֲקֹב" (שם), זֶה דָּוִיד; "וְקָם שֵׁבֶט מִיִּשְׂרָאֵל" (שם), זֶה הַמֶּלֶךְ הַמָּשִׁיחַ.  "וּמָחַץ פַּאֲתֵי מוֹאָב" (שם)--זֶה דָּוִיד, וְכֵן הוּא אוֹמֵר "וַיַּךְ אֶת-מוֹאָב, וַיְמַדְּדֵם בַּחֶבֶל" (שמואל ב ח,ב).  "וְקַרְקַר כָּל-בְּנֵי-שֵׁת" (במדבר כד,יז)--זֶה הַמֶּלֶךְ הַמָּשִׁיחַ, שֶׁנֶּאֱמָר בּוֹ "וּמָשְׁלוֹ מִיָּם עַד-יָם" (זכריה ט,י).  "וְהָיָה אֱדוֹם יְרֵשָׁה" (במדבר כד,יח)--לְדָוִיד, שֶׁנֶּאֱמָר "וַתְּהִי אֱדוֹם לְדָוִד, לַעֲבָדִים" (ראה שמואל ב ח,ו; וראה שמואל ב ח,יד).  "וְהָיָה יְרֵשָׁה שֵׂעִיר--אֹיְבָיו" (במדבר כד,יח)--זֶה הַמֶּלֶךְ הַמָּשִׁיחַ, שֶׁנֶּאֱמָר "וְעָלוּ מוֹשִׁעִים בְּהַר צִיּוֹן, לִשְׁפֹּט אֶת-הַר עֵשָׂו" (עובדיה א,כא).</P>

<P><B>יא,ה</B>  [ב] אַף בְּעָרֵי מִקְלָט הוּא אוֹמֵר "כִּי-יַרְחִיב ה' אֱלֹהֶיךָ, אֶת-גְּבֻלְךָ . . . וְיָסַפְתָּ לְךָ עוֹד שָׁלֹשׁ עָרִים, עַל הַשָּׁלֹשׁ הָאֵלֶּה" (ראה דברים יב,כ; דברים יט,ח-ט); וּמֵעוֹלָם לֹא הָיָה דָּבָר זֶה, וְלֹא צִוָּה הַקָּדוֹשׁ בָּרוּךְ הוּא לְתֹהוּ.  אֲבָל בְּדִבְרֵי הַנְּבִיאִים, אֵין הַדָּבָר צָרִיךְ רְאָיָה, שֶׁכָּל הַסְּפָרִים מְלֵאִים מִדָּבָר זֶה.</P>

<P><B>יא,ו</B>  [ג] אַל יַעֲלֶה עַל דַּעְתָּךְ שֶׁהַמֶּלֶךְ הַמָּשִׁיחַ, צָרִיךְ לַעֲשׂוֹת אוֹתוֹת וּמוֹפְתִים, וּמְחַדֵּשׁ דְּבָרִים בָּעוֹלָם, אוֹ מְחַיֶּה מֵתִים, וְכַיּוֹצֶא בִּדְבָרִים אֵלּוּ שֶׁהַטִּפְּשִׁים אוֹמְרִים; אֵין הַדָּבָר כֵּן--שֶׁהֲרֵי רִבִּי עֲקִיבָה חָכָם גָּדוֹל מֵחַכְמֵי מִשְׁנָה הָיָה, וְהוּא הָיָה נוֹשֵׂא כֵּלָיו שֶׁלְּבֶן כּוֹזֵבָא הַמֶּלֶךְ, וְהוּא הָיָה אוֹמֵר עָלָיו, שְׁהוּא הַמֶּלֶךְ הַמָּשִׁיחַ.  וְדִמָּה הוּא וְכָל חַכְמֵי דּוֹרוֹ שְׁהוּא הַמֶּלֶךְ הַמָּשִׁיחַ, עַד שֶׁנֶּהְרַג בָּעֲווֹנוֹת; כֵּיוָן שֶׁנֶּהְרַג, נוֹדַע שְׁאֵינוּ מָשִׁיחַ, וְלֹא שָׁאֲלוּ מִמֶּנּוּ חֲכָמִים, לֹא אוֹת וְלֹא מוֹפֵת.</P>

<P><B>יא,ז</B>  וְעִיקַר הַדְּבָרִים, כָּכָה הֶן:  שֶׁהַתּוֹרָה הַזֹּאת אֵין חֻקֶּיהָ וּמִשְׁפָּטֶיהָ מִשְׁתַּנִּים לְעוֹלָם, וּלְעוֹלְמֵי עוֹלָמִים, וְאֵין מוֹסִיפִין עֲלֵיהֶן, וְלֹא גּוֹרְעִין מֵהֶן; וְכָל הַמּוֹסִיף אוֹ גּוֹרֵעַ, אוֹ שֶׁגִּלָּה פָּנִים בַּתּוֹרָה וְהוֹצִיא הַדְּבָרִים שֶׁלַּמִּצְווֹת מִפְּשׁוּטָן--הֲרֵי זֶה בַּוַּדַּאי רָשָׁע וַאֲפֵיקוֹרוֹס.</P>

<P><B>יא,ח</B>  [ד] וְאִם יַעֲמֹד מֶלֶךְ מִבֵּית דָּוִיד הוֹגֶה בַּתּוֹרָה וְעוֹסֵק בַּמִּצְווֹת כְּדָוִיד אָבִיו, כְּפִי תּוֹרָה שֶׁבִּכְתָב וְשֶׁבְּעַל פֶּה, וְיָכֹף כָּל יִשְׂרָאֵל לֵילֵךְ בָּהּ וּלְחַזַּק בִּדְקָהּ, וְיִלָּחֵם מִלְחָמוֹת ה'--הֲרֵי זֶה בְּחֶזְקַת שְׁהוּא מָשִׁיחַ:  אִם עָשָׂה וְהִצְלִיחַ, וְנִצַּח כָּל הָאֻמּוֹת שֶׁסְּבִיבָיו, וּבָנָה מִקְדָּשׁ בִּמְקוֹמוֹ, וְקִבַּץ נִדְחֵי יִשְׂרָאֵל--הֲרֵי זֶה מָשִׁיחַ בַּוַּדַּאי.</P>

<P><B>יא,ט</B>  וְאִם לֹא הִצְלִיחַ עַד כֹּה, אוֹ נֶהְרַג--בַּיָּדוּעַ שְׁאֵינוּ זֶה שֶׁהִבְטִיחָה עָלָיו תּוֹרָה, וַהֲרֵי הוּא כְּכָל מַלְכֵי בֵּית דָּוִיד הַשְּׁלֵמִים הַכְּשֵׁרִים שֶׁמֵּתוּ.  וְלֹא הִעְמִידוֹ הַקָּדוֹשׁ בָּרוּךְ הוּא אֵלָא לְנַסּוֹת בּוֹ רַבִּים, שֶׁנֶּאֱמָר "וּמִן-הַמַּשְׂכִּילִים יִכָּשְׁלוּ, לִצְרוֹף בָּהֶן וּלְבָרֵר וְלַלְבֵּן--עַד-עֵת קֵץ:  כִּי-עוֹד, לַמּוֹעֵד" (ראה דנייאל יא,לה).</P>

<P><B>יא,י</B>  אַף יֵשׁוּעַ הַנּוֹצְרִי שֶׁדִּמָּה שֶׁיִּהְיֶה מָשִׁיחַ, וְנֶהְרַג בְּבֵית דִּין--כְּבָר נִתְנַבֵּא בּוֹ דָּנִיֵּאל, שֶׁנֶּאֱמָר "וּבְנֵי פָּרִיצֵי עַמְּךָ, יִנַּשְּׂאוּ לְהַעֲמִיד חָזוֹן--וְנִכְשָׁלוּ" (דנייאל יא,יד).  וְכִי יֵשׁ מִכְשׁוֹל גָּדוֹל מִזֶּה:  שֶׁכָּל הַנְּבִיאִים דִּבְּרוּ שֶׁהַמָּשִׁיחַ גּוֹאֵל יִשְׂרָאֵל וּמוֹשִׁיעָם, וּמְקַבֵּץ נִדְחֵיהֶם וּמְחַזֵּק מִצְווֹתָן; וְזֶה גָּרַם לְאַבַּד יִשְׂרָאֵל בַּחֶרֶב, וּלְפַזַּר שְׁאֵרִיתָם וּלְהַשְׁפִּילָם, וּלְהַחְלִיף הַתּוֹרָה, וּלְהַטְעוֹת רֹב הָעוֹלָם לַעֲבֹד אֱלוֹהַּ מִבַּלְעָדֵי ה'.</P>

<P><B>יא,יא</B>  אֲבָל מַחְשְׁבוֹת בּוֹרֵא עוֹלָם--אֵין כּוֹחַ בָּאָדָם לְהַשִּׂיגָם, כִּי לֹא דְּרָכֵינוּ דְּרָכָיו וְלֹא מַחְשְׁבוֹתֵינוּ מַחְשְׁבוֹתָיו.  וְכָל הַדְּבָרִים הָאֵלּוּ שֶׁלְּיֵשׁוּעַ הַנּוֹצְרִי, וְשֶׁלְּזֶה הַיִּשְׁמְעֵאלִי שֶׁעָמַד אַחֲרָיו--אֵינָן אֵלָא לְיַשַּׁר דֶּרֶךְ לַמֶּלֶךְ הַמָּשִׁיחַ, וּלְתַקַּן אֶת הָעוֹלָם כֻּלּוֹ לַעֲבֹד אֶת ה' בְּיַחַד:  שֶׁנֶּאֱמָר "כִּי-אָז אֶהְפֹּךְ אֶל-עַמִּים, שָׂפָה בְרוּרָה, לִקְרֹא כֻלָּם בְּשֵׁם ה', וּלְעָבְדוֹ שְׁכֶם אֶחָד" (ראה צפניה ג,ט).</P>

<P><B>יא,יב</B>  כֵּיצַד:  כְּבָר נִתְמַלָּא הָעוֹלָם כֻּלּוֹ מִדִּבְרֵי הַמָּשִׁיחַ, וּמִדִּבְרֵי הַתּוֹרָה וּמִדִּבְרֵי הַמִּצְווֹת, וּפָשְׁטוּ דְּבָרִים אֵלּוּ בְּאִיִּים רְחוֹקִים, וּבְעַמִּים רַבִּים עַרְלֵי לֵב; וְהֶם נוֹשְׂאִים וְנוֹתְנִים בִּדְבָרִים אֵלּוּ, וּבְמִצְווֹת הַתּוֹרָה--אֵלּוּ אוֹמְרִים מִצְווֹת אֵלּוּ אֱמֶת הָיוּ, וּכְבָר בָּטְלוּ בַּזְּמָן הַזֶּה, וְלֹא הָיוּ נוֹהֲגוֹת לְדוֹרוֹת.  וְאֵלּוּ אוֹמְרִים דְּבָרִים נִסְתָּרוֹת יֵשׁ בָּהֶם, וְאֵינָן כִּפְשׁוּטָן, וּכְבָר בָּא מָשִׁיחַ, וְגִלָּה נִסְתְּרֵיהֶם.</P>

<P><B>יא,יג</B>  וּכְשֶׁיַּעֲמֹד הַמֶּלֶךְ הַמָּשִׁיחַ בֶּאֱמֶת, וְיַצְלִיחַ וְיָרוּם וְיִנָּשֵׂא--מִיָּד הֶם כֻּלָּן חוֹזְרִין וְיוֹדְעִים שֶׁשֶּׁקֶר נָחֲלוּ אֲבוֹתֵיהֶם, וְשֶׁנְּבִיאֵיהֶם וַאֲבוֹתֵיהֶם הִטְעוּם.
<BR> </P>

<H2>הִלְכּוֹת מְלָכִים וּמִלְחָמוֹת פֵּרֶק יב</H2>

<P><B>יב,א</B>  אַל יַעֲלֶה עַל הַלֵּב שֶׁבִּימוֹת הַמָּשִׁיחַ, יִבָּטֵל דָּבָר מִמִּנְהָגוֹ שֶׁלָּעוֹלָם, אוֹ יִהְיֶה שָׁם חִדּוּשׁ בְּמַעֲשֶׂה בְּרֵאשִׁית; אֵלָא עוֹלָם כְּמִנְהָגוֹ הוֹלֵךְ.  וְזֶה שֶׁנֶּאֱמָר בִּישַׁעְיָה "וְגָר זְאֵב עִם-כֶּבֶשׂ, וְנָמֵר עִם-גְּדִי יִרְבָּץ" (ישעיהו יא,ו), מָשָׁל וְחִידָה.  עִנְיַן הַדָּבָר--שֶׁיִּהְיוּ יִשְׂרָאֵל יוֹשְׁבִין לָבֶטַח עִם רִשְׁעֵי הָעוֹלָם, הַמְּשׁוּלִים בִּזְאֵב וְנָמֵר:  שֶׁנֶּאֱמָר "זְאֵב עֲרָבוֹת יְשָׁדְדֵם--נָמֵר שֹׁקֵד עַל-עָרֵיהֶם" (ירמיהו ה,ו).  וְיַחְזְרוּ כֻּלָּם לְדַת הָאֱמֶת, וְלֹא יִגְזֹלוּ וְלֹא יַשְׁחִיתוּ, אֵלָא יֹאכְלוּ דָּבָר הַמֻּתָּר בְּנַחַת כְּיִשְׂרָאֵל, שֶׁנֶּאֱמָר "וְאַרְיֵה, כַּבָּקָר יֹאכַל-תֶּבֶן" (ישעיהו יא,ז; ישעיהו סה,כה).</P>

<P><B>יב,ב</B>  וְכֵן כָּל כַּיּוֹצֶא בְּאֵלּוּ הַדְּבָרִים הַכְּתוּבִין בְּעִנְיַן הַמָּשִׁיחַ, מְשָׁלִים הֶם; וּבִימוֹת הַמֶּלֶךְ הַמָּשִׁיחַ יִוָּדַע לַכֹּל לְאֵיזֶה דָּבָר הָיוּ מָשָׁל, וּמַה עִנְיָן רָמוּז בָּהֶן.  [ב] אָמְרוּ חֲכָמִים, אֵין בֵּין הָעוֹלָם הַזֶּה לִימוֹת הַמָּשִׁיחַ, אֵלָא שִׁעְבּוּד מַלְכִיּוֹת בִּלְבָד.</P>

<P><B>יב,ג</B>  יֵרָאֶה מִפְּשׁוּטָן שֶׁלְּדִבְרֵי הַנְּבִיאִים, שֶׁבִּתְחִלַּת יְמוֹת הַמָּשִׁיחַ תִּהְיֶה מִלְחֶמֶת גוֹג וּמָגוֹג; וְשֶׁקֹּדֶם מִלְחֶמֶת גוֹג וּמָגוֹג, יַעֲמֹד נָבִיא לְיִשְׂרָאֵל לְיַשַּׁר יִשְׂרָאֵל וּלְהָכִין לִבָּם:  שֶׁנֶּאֱמָר "הִנֵּה אָנֹכִי שֹׁלֵחַ לָכֶם, אֵת אֵלִיָּה הַנָּבִיא" (מלאכי ג,כג).  וְאֵינוּ בָּא לֹא לְטַמֵּא הַטָּהוֹר, וְלֹא לְטַהַר הַטָּמֵא, וְלֹא לִפְסֹל אֲנָשִׁים שְׁהֶם בְּחֶזְקַת כַּשְׁרוּת, וְלֹא לְהַכְשִׁיר מִי שֶׁהֻחְזְקוּ פְּסוּלִין; אֵלָא לָשׂוּם שָׁלוֹם בָּעוֹלָם, שֶׁנֶּאֱמָר "וְהֵשִׁיב לֵב-אָבוֹת עַל-בָּנִים" (מלאכי ג,כד).</P>

<P><B>יב,ד</B>  וְיֵשׁ מִן הַחֲכָמִים שֶׁאוֹמְרִים שֶׁקֹּדֶם בִּיאַת הַמֶּלֶךְ הַמָּשִׁיחַ, יָבוֹא אֵלִיָּהוּ.  וְכָל אֵלּוּ הַדְּבָרִים וְכַיּוֹצֶא בָּהֶן--לֹא יֵדַע אָדָם הֵיאַךְ יִהְיוּ, עַד שֶׁיִּהְיוּ:  שֶׁדְּבָרִים סְתוּמִים הֶן אֵצֶל הַנְּבִיאִים.  גַּם הַחֲכָמִים אֵין לָהֶם קַבָּלָה בִּדְבָרִים אֵלּוּ, אֵלָא לְפִי הֶכְרַע הַפְּסוּקִים; וּלְפִיכָּךְ יֵשׁ לָהֶם מַחְלֹקֶת בִּדְבָרִים אֵלּוּ.  וְעַל כָּל פָּנִים, אֵין סִדּוּר הֲוִיַּת דְּבָרִים אֵלּוּ וְלֹא דִּקְדּוּקָן, עִיקָר בַּדָּת.</P>

<P><B>יב,ה</B>  וּלְעוֹלָם לֹא יִתְעַסַּק אָדָם בְּדִבְרֵי הַהַגָּדוֹת, וְלֹא יַאֲרִיךְ בְּדִבְרֵי מִדְרָשׁוֹת הָאֲמוּרִים בְּעִנְיָנִים אֵלּוּ וְכַיּוֹצֶא בָּהֶן; וְלֹא יְשִׂימֵם עִיקָר--שְׁאֵינָן מְבִיאִין לֹא לִידֵי אַהֲבָה, וְלֹא לִידֵי יִרְאָה.  וְכֵן לֹא יְחַשַּׁב הַקִּצִּין; אָמְרוּ חֲכָמִים, תָּפוּחַ דַּעְתָּן שֶׁלִּמְחַשְּׁבֵי קִצִּין.  אֵלָא יְחַכֶּה וְיַאֲמִין בִּכְלַל הַדָּבָר, כְּמוֹ שֶׁבֵּאַרְנוּ.</P>

<P><B>יב,ו</B>  [ג] בִּימֵי הַמֶּלֶךְ הַמָּשִׁיחַ, כְּשֶׁתִּתְיַשַּׁב מַלְכוּתוֹ וְיִתְקַבְּצוּ אֵלָיו כָּל יִשְׂרָאֵל, יִתְיַחֲסוּ כֻּלָּם עַל פִּיו בְּרוּחַ הַקֹּדֶשׁ שֶׁתָּנוּחַ עָלָיו, שֶׁנֶּאֱמָר "וְיָשַׁב מְצָרֵף וּמְטַהֵר . . ." (מלאכי ג,ג).  וּבְנֵי לֵוִי מְטַהֵר תְּחִלָּה, וְאוֹמֵר זֶה מְיֻחָס כּוֹהֵן וְזֶה מְיֻחָס לֵוִי, וְדוֹחֶה אֶת שְׁאֵינָן מְיֻחֲסִין לְיִשְׂרָאֵל:  הֲרֵי הוּא אוֹמֵר "וַיֹּאמֶר הַתִּרְשָׁתָא לָהֶם . . . עַד עֲמֹד כֹּהֵן, לְאוּרִים וּלְתֻמִּים" (עזרא ב,סג).  הִנֵּה לָמַדְתָּ שֶׁבְּרוּחַ הַקֹּדֶשׁ מִתְיַחֲסִין הַמֻּחְזָקִין, וּמוֹדִיעִין הַמְּיֻחָס.  וְאֵינוּ מְיַחֵס יִשְׂרָאֵל אֵלָא לְשִׁבְטֵיהֶם, שֶׁמּוֹדִיעַ שֶׁזֶּה מִשֵּׁבֶט פְּלוֹנִי וְזֶה מִשֵּׁבֶט פְּלוֹנִי.  אֲבָל אֵינוּ אוֹמֵר עַל שְׁהֶן בְּחֶזְקַת כַּשְׁרוּת, זֶה מַמְזֵר וְזֶה עֶבֶד--שֶׁהַדִּין הוּא שֶׁמִּשְׁפָּחָה שֶׁנִּטְמְעָה, נִטְמְעָה.</P>

<P><B>יב,ז</B>  [ד] לֹא נִתְאַוּוּ הַנְּבִיאִים וְהַחֲכָמִים יְמוֹת הַמָּשִׁיחַ--לֹא כְּדֵי שֶׁיִּשְׁלְטוּ עַל כָּל הָעוֹלָם, וְלֹא כְּדֵי שֶׁיִּרְדוּ בַּגּוֹיִים, וְלֹא כְּדֵי שֶׁיְּנַשְּׂאוּ אוֹתָם הָעַמִּים, וְלֹא כְּדֵי לֶאֱכֹל וְלִשְׁתּוֹת וְלִשְׂמֹחַ:  אֵלָא כְּדֵי שֶׁיִּהְיוּ פְּנוּיִין בַּתּוֹרָה וְחָכְמָתָהּ, וְלֹא יִהְיֶה לָהֶם נוֹגֵשׂ וּמְבַטֵּל, כְּדֵי שֶׁיִּזְכּוּ לְחַיֵּי הָעוֹלָם הַבָּא, כְּמוֹ שֶׁבֵּאַרְנוּ בְּהִלְכּוֹת תְּשׁוּבָה.</P>

<P><B>יב,ח</B>  [ה] וּבְאוֹתוֹ הַזְּמָן, לֹא יִהְיֶה שָׁם לֹא רָעָב וְלֹא מִלְחָמָה וְלֹא קִנְאָה וְתַחְרוּת--שֶׁהַטּוֹבָה תִּהְיֶה מֻשְׁפַּעַת הַרְבֵּה, וְכָל הַמַּעֲדַנִּים מְצוּיִין כֶּעָפָר.  וְלֹא יִהְיֶה עֲסָק כָּל הָעוֹלָם, אֵלָא לָדַעַת אֶת ה' בִּלְבָד.  וּלְפִיכָּךְ יִהְיוּ חֲכָמִים גְּדוֹלִים, וְיוֹדְעִים דְּבָרִים הַסְּתוּמִים הָעֲמוּקִים; וְיַשִּׂיגוּ דַּעַת בּוֹרְאָם כְּפִי כּוֹחַ הָאָדָם, שֶׁנֶּאֱמָר "כִּי-מָלְאָה הָאָרֶץ, דֵּעָה אֶת-ה', כַּמַּיִם, לַיָּם מְכַסִּים" (ישעיהו יא,ט).
<BR> </P>


<P>בְּרִיךְ רַחְמָנָא דְּסַיְּעַן.  נִגְמַר סֵפֶר אַרְבָּעָה עָשָׂר, בְּעֶזְרַת שַׁדַּי.  וּמִנְיַן פְּרָקִים שֶׁלְּסֵפֶר זֶה, אֶחָד וּשְׁמוֹנִים:  הִלְכּוֹת סַנְהֶדְּרִין וְהָעֻנְשִׁין הַמְּסוּרִין לָהֶן, שִׁשָּׁה וְעֶשְׂרִים פְּרָקִים; הִלְכּוֹת עֵדוּת, שְׁנַיִם וְעֶשְׂרִים פְּרָקִים; הִלְכּוֹת מַמְרִים, שִׁבְעָה פְּרָקִים; הִלְכּוֹת אֵבֶל, אַרְבָּעָה עָשָׂר פְּרָקִים; הִלְכּוֹת מְלָכִים וּמִלְחָמוֹת, שְׁנֵים עָשָׂר פְּרָקִים.<BR> </P>
</DIV></BODY></HTML>
